### in the crawled version <Għ, għ> is written as <Ç, ç>
### indented phrases are missing

43019001	Mbagħad Pilatu ordna li jieħdu lil Ġesù u jagħtuh is-swat.
43019002	Is-suldati nisġu kuruna tax-xewk u qegħduhielu fuq rasu, u libbsuh mantar aħmar skur.
43019003	U bdew ġejjin quddiemu u jgħidulu: "Is-sliem għalik, ja sultan tal-Lhud!" U bdew jagħtuh bil-ħarta.
43019004	Għal darb' oħra Pilatu ħareġ barra jgħidilhom: "Araw, se nġibhulkom quddiemkom hawn barra, biex tkunu tafu li jien ma nsib ebda ħtija fih."
43019005	U Ġesù ħareġ hemm barra, liebes il-kuruna tax-xewk u l-mantar aħmar; u Pilatu qalilhom: "Arawh, hawn hu l-bniedem!"
43019006	X'ħin rawh, il-qassisin il-kbar u l-għases bdew jgħajjtu u jgħidu: "Sallbu! Sallbu!" Pilatu qalilhom: "Ħuduh u sallbuh intom; jiena ma nsib ebda ħtija fih."
43019007	Il-Lhud weġbuh: "Aħna għandna liġi, u skond din il-liġi għandu jmut, għax għamel lilu nnifsu Bin Alla."
43019008	Meta sama' dan, Pilatu aktar baża'.
43019009	Raġa' daħal fil-Pretorju u qal lil Ġesù: "Int mnejn int?" Imma Ġesù ma wieġbu xejn.
43019010	Għalhekk Pilatu qallu: "Lili ma tkellimx? Ma tafx li jiena għandi s-setgħa neħilsek u għandi s-setgħa nsallbek?"
43019011	Ġesù wieġbu: "Ma kien ikollok ebda setgħa fuqi kieku ma ġietx mogħtija lilek minn fuq; għalhekk min ta lili f'idejk għandu ħtija akbar."
43019012	Minn dak il-ħin 'il quddiem Pilatu beda jfittex kif jeħilsu; imma l-Lhud issuktaw jgħajjtu u jgħidu: "Jekk teħles lil dan, tiksirha ma' Ċesari, għax kull min jagħmel lilu nnifsu sultan ikun qiegħed jeħodha kontra Ċesari."
43019013	Meta semagħhom jgħidu dan, Pilatu ġieb lil Ġesù barra u qiegħdu fuq sedja għolja, fil-post imsejjaħ Litòstrotos, bil-Lhudi Gabbatà.
43019014	Kien Jum it-Tħejjija ta' l-Għid, għall-ħabta tas-sitt siegħa. Pilatu qal lil-Lhud: "Arawh is-sultan tagħkom!",
43019015	Dawk infexxew jgħajjtu: "Għall-mewt! Għall-mewt! Sallbu!" Pilatu qalilhom: "Jien se nsallab lis-sultan tagħkom?" Imma l-qassisin il-kbar weġbuh: "Aħna ma għandniex sultan ħlief lil Ċesari!"
43019016	Fl-aħħar tahulhom f'idejhom biex isallbuh. U huma ħadu lil Ġesù.
44008001	Sawl kien fehma waħda magħhom fil-mewt li tawh.
44022002	Malli semgħuh ikellimhom bil-Lhudi, aktar qagħdu bi kwiethom. U hu ssokta jgħid:
44022003	"Jiena Lhudi; twelidt f'Tarsu taċ-Ċiliċja, imma trabbejt f'din il-belt f'riġlejn Gamaljel u tħarriġt bir-reqqa fil-ħarsien tal-Liġi ta' missirijietna; jien mimli ħeġġa għal Alla, kif ukoll intom ilkoll illum.
44022004	Jien ħadtha sal-mewt kontra min qabad din it-Triq tal-Mulej, u rbatt u tfajt il-ħabs irġiel u nisa,
44022005	kif jista' jixhidli l-qassis il-kbir u l-Kunsill kollu tax-xjuħ. Kien mingħandhom li jien ħadt ittri għal ħutna, u mort Damasku biex lil dawk ukoll li kienu hemm inġibhom marbutin Ġerusalemm u jkunu kkastigati.
44023001	Pawlu ta ħarsa lejn is-Sinedriju u qal: "Ħuti, jien sa llum imxejt quddiem Alla b'kuxjenza safja għalkollox."
44023002	Imma Ħananija, il-qassis il-kbir, ordna lil dawk li kienu ħdejh biex jagħtuh daqqa fuq ħalqu.
44023003	Mbagħad Pawlu qallu: "Din id-daqqa Alla għad jagħtiha lilek, ja ħajt imbajjad! Int, li qiegħed hemm biex tagħmel ħaqq minni skond il-Liġi, tordna li niġi msawwat kontra l-Liġi?"
44023004	Dawk li kienu ħdejh qalulu: "Int hekk tkasbru lill-qassis il-kbir ta' Alla?"
44023005	Pawlu wieġeb: "Ma kontx naf, ħuti, li hu l-qassis il-kbir; għax hemm miktub, 'Tgħidx il-ħażin fuq il-kap tal-poplu tiegħek.' "
44023006	Issa Pawlu kien jaf li xi wħud kienu min-naħa tas-Sadduċej u oħrajn min-naħa tal-Fariżej. Għalhekk għajjat fis-Sinedriju: "Ħuti, jien Fariżew u bin il-Fariżej; hu għalhekk li qiegħed isir ħaqq minni, minħabba t-tama fil-qawmien minn bejn l-imwiet."
44023007	Kif qal hekk, qamet tilwima bejn il-Fariżej u s-Sadduċej, u l-ġemgħa nqasmet.
44023008	Għax is-Sadduċej jgħidu li la hemm qawmien minn bejn l-imwiet, la anġli u lanqas spirti; waqt li l-Fariżej jistqarru dan kollu.
44023009	Mbagħad qam storbju kbir; xi kittieba tan-naħa tal-Fariżej qamu u bdew jeħduha bil-qawwa kollha ma' l-oħrajn u jgħidu: "Aħna ma nsibu xejn ħażin f'dan il-bniedem. Min jaf kellmux xi spirtu jew anġlu?"
44023010	It-tilwim aktar kiber, u għalhekk il-fizzjal, billi beża' li se jtertqu lil Pawlu, ordna lis-suldati jinżlu jaħtfuh minn nofshom u jeħduh il-fortizza.
44023011	Fil-lejl ta' wara, il-Mulej deherlu u qallu: "Agħmel il-qalb! Kif tajt xhieda għalija f'Ġerusalemm, hekk ukoll jeħtieġ li tagħti xhieda f'Ruma."
45003001	Mela x'għandhom iktar il-Lhud, jew x'tiswielhom iċ-ċirkonċiżjoni?
45003002	Ħafna u b'kull mod. Qabel xejn, għax lilhom kienu fdati l-orakli ta' Alla.
45003003	X'jimporta jekk xi wħud minnhom ma emmnux? Jaqaw l-infedeltà tagħhom sa ġġib fix-xejn il-fedeltà ta' Alla?
45003004	Ma jkun qatt! Ħa jkun jaf kulħadd li Alla hu sinċier u kull bniedem giddieb. Hekk hemm miktub: “Sabiex int tkun iġġustifikat fi kliemek, u tirbaħ meta tkun iġġudikat.”
45003005	Jekk l-inġustizzja tagħna sservi biex tidher il-ġustizzja ta' Alla, x'għandna ngħidu? Forsi Alla hu inġust jekk jikkastigana? Qiegħed nitkellem ta' bniedem li jien.
45003006	Ma jkun qatt. Inkella kif jista' Alla jagħmel ħaqq mid-dinja?
45003007	Jekk il-verità ta' Alla tidher aktar minħabba l-gidba tiegħi għall-glorja tiegħu stess, għaliex isir ħaqq minni bħala midneb?
45003008	Għaliex ma ngħidux - bħalma ħafna jgħajjruna u jgħidu li aħna qegħdin ngħidu: Ħa nagħmlu l-ħażin, ħalli joħroġ it-tajjeb? Dawn ħaqqhom il-kundanna.
45009033	skond ma hu miktub: "Arawni! Jien inqiegħed f’Sijon ġebla għat-tfixkil u blata tat-tiġrif, u min jemmen fiha ma jitħawwadx.”
45010001	Ħuti, nixtieq tassew minn qalbi nitlob quddiem Alla li niesi jsalvaw.
45010002	Jien xhud għalihom li huma għandhom il-ħeġġa għal Alla, iżda din m'hijiex ħeġġa skond l-għerf veru.
45010003	Għax m'għarfux il-ġustizzja ta' Alla, imma fittxew il-ġustizzja tagħhom, u għalhekk ma qagħdux għall-ġustizzja ta' Alla.
45010004	L-iskop tal-Liġi hu Kristu għall-ġustizzja għal min jemmen fih.
46011001	Ixbhu lili bħalma jien nixbah lil Kristu.
46012012	Bħalma l-ġisem hu wieħed u fih ħafna membri, u l-membri kollha tal-ġisem, għad li huma ħafna, jagħmlu ġisem wieħed, hekk ukoll Kristu.
46012013	Għax aħna wkoll, lkoll tgħammidna fi Spirtu wieħed biex nagħmlu ġisem wieħed, sew Lhud sew Griegi, sew ilsiera sew ħielsa, u lkoll xrobna minn Spirtu wieħed.
46012014	Issa l-ġisem m'huwiex membru wieħed, imma magħmul minn ħafna membri.
46012015	Kieku s-sieq kellha tgħid: "Ladarba m'iniex l-id, jien m'iniex biċċa mill-ġisem," b'daqshekk m'hijiex parti mill-ġisem?
46012016	U kieku l-widna kellha tgħid: "Ladarba m'iniex l-għajn, jien m'iniex biċċa mill-ġisem,” ma jkunx ifisser b'daqshekk li hi m'hijiex biċċa mill-ġisem.
46012017	Kieku l-ġisem kollu kien għajn, fejn kien ikun is-smigħ? U kieku kien kollu smigħ, fejn kien ikun ix-xamm?
46012018	Iżda Alla qiegħed il-membri fil-ġisem kull wieħed f'postu, kif għoġbu hu.
46012019	Kieku kollha kellhom ikunu membru wieħed, fejn hu l-ġisem?
46012020	Imma ħafna, iva, huma l-membri, iżda wieħed hu l-ġisem.
46012021	L-għajn ma tistax tgħid lill-id: "Jiena ma għandix bżonnok,” anqas ir-ras ma tgħid lis-saqajn: "Ma għandix bżonnkom.”
46012022	Mhux hekk biss, imma l-membri tal-ġisem li jidhru l-aktar dgħajfa, huma l-aktar meħtieġa;
46012023	u dawk li nqisu bl-inqas ġieħ fil-ġisem, lil dawn l-aktar li nieħdu ħsiebhom; u 'l dawk li ma għandhomx ġmiel, nlibbsuhom b'aktar ġmiel;
46012024	għax il-membri sbieħ ma għandhom bżonn xejn. Alla imma bena l-ġisem b'mod li żejjen b'aktar ġieħ lil dawk li jeħtiġuh l-aktar.
46012025	B'hekk ma jkunx hemm firda fil-ġisem, imma l-membri kollha jaħsbu f'xulxin;
46012026	jekk membru jbati, ibatu lkoll miegħu; jekk membru jingħata l-ġieħ, jifirħu lkoll miegħu.
46012027	Intom il-ġisem ta' Kristu, u kull wieħed minnkom membru tiegħu.
46012028	Lil xi wħud Alla qegħedhom fil-Knisja fl-ewwel post bħala appostli, it-tieni bħala profeti, it-tielet bħala għalliema. Mbagħad id-don tal-mirakli, mbagħad id-don tal-fejqan, l-għajnuna, it-treġija, u d-don ta' ilsna diversi.
46012029	Jaqaw ilkoll appostli? Lkoll profeti? Lkoll għalliema? Lkoll bid-don tal-mirakli?
46012030	Lkoll għandhom id-don tal-fejqan? Lkoll jitkellmu bl-ilsna? Lkoll ifissru?
46012031	Intom ħabirku għal doni ogħla. Imma jien nurikom triq li tgħaddihom ilkoll.
47005001	Aħna nafu li jekk din it-tinda ta' l-għamara tagħna fl-art tiġġarraf, aħna għandna dar oħra, maħduma mhux bl-idejn, imma xogħol ta' Alla, għal dejjem fis-sema.
47005002	Aħna f'din nitniehdu, mxennqa li nilbsu fuq din l-għamara tal-ġisem l-għamara l-oħra tas-sema.
47005003	Għax jekk nilbsu din ma ninstabux għarwenin.
47005004	Aħna, li qegħdin f'din it-tinda, nitniehdu, mgħobbija kif aħna; għalhekk ma rridux ninżgħu, iżda nilbsu oħra minn fuq biex il-ġisem li jmut jinxtorob mill-ħajja.
47005005	Alla stess sawwarna għal dan, hu li tana r-rahan ta' l-Ispirtu.
47005006	Aħna dejjem qalbna qawwija u nafu li sakemm indumu mlibbsa b'dan il-ġisem, nibqgħu 'l bogħod mill-Mulej; ...
47005007	aħna ngħixu bil-fidi u mhux bil-viżjoni ...
47005008	Aħna qalbna qawwija u persważi li aħjar noħorġu minn dan il-ġisem u mmorru noqogħdu għand il-Mulej.
47005009	Għalhekk fuq kollox aħna nfittxu li nogħġbu lilu, sew jekk nibqgħu hawn, sew jekk noħorġu minn dan il-ġisem.
47005010	Jeħtieġ li lkoll kemm aħna nidhru quddiem it-tribunal ta' Kristu, ħalli kulħadd jieħu skond it-tajjeb jew il-ħażin li jkun għamel meta kien għadu ħaj fil-ġisem.
47006001	Ladarba qegħdin naħdmu flimkien ma' Alla, aħna mela nħeġġukom biex ma tirċevux il-grazzja tiegħu għal xejn.
47006002	Għax hu jgħid: "Fiż-żmien it-tajjeb smajtek, f’jum is-salvazzjoni għentek." Araw, issa hu ż-żmien tajjeb, araw, issa hu jum is-salvazzjoni!
47007001	Meta għandna dawn il-wegħdiet, għeżież tiegħi, ħa nitnaddfu minn kull tidnis tal-ġisem u tar-ruħ, u ntemmu l-qdusija tagħna fil-biża' ta' Alla.
48004001	Irrid ngħid li, sakemm idum iż-żmien li fih il-werriet ikun għadu tifel, dan ma jkunx aħjar minn ilsir, għad li hu sid il-ġid kollu;
48004002	iżda jkun taħt il-ħarsien tat-tuturi u ta' l-amministraturi, sa ma jasal iż-żmien magħżul mill-missier.
48004003	Hekk ukoll aħna: meta konna tfal, konna lsiera taħt l-elementi tad-dinja.
48004004	Iżda meta waslet il-milja taż-żmien, Alla bagħat lil Ibnu, mwieled minn mara, mwieled taħt il-Liġi,
48004005	biex jifdi lil dawk li kienu taħt il-Liġi, biex ikollna l-adozzjoni ta' wlied.
48004006	U għax intom ulied, Alla bagħat l-Ispirtu ta' Ibnu f'qalbna jgħajjat: Abbà! Missier!
48004007	U hekk m'intix iżjed ilsir, iżda iben; u jekk iben, werriet ukoll bil-grazzja ta' Alla.
48005001	Kristu ħelisna biex ngħixu ta' nies ħielsa. Żommu sħiħ, u terġgħux tmiddu għonqkom għall-madmad tal-jasar.
51003001	Jekk intom irxuxtajtu ma' Kristu, fittxu l-ħwejjeġ tas-sema, fejn Kristu qiegħed fuq il-lemin ta' Alla.
51003002	Aħsbu fil-ħwejjeġ tas-sema, mhux f'dawk ta' l-art.
51003003	Għax intom mittu, imma ħajjitkom hi moħbija flimkien ma' Kristu f'Alla.
51003004	Meta jidher Kristu, li hu l-ħajja tagħkom, mbagħad intom ukoll tidhru flimkien miegħu fil-glorja.
51003005	Mewwtu ġo fikom dak kollu li hu ta' l-art: żína, faħx, ġibdiet, xewqat ħżiena, u r-regħba li hi idolatrija.
51003006	Minħabba dan tilħaq il-korla ta' Alla lil dawk li ma jobdux.
51003007	Hekk intom kontu timxu wkoll meta kontu tgħixu fihom.
51003008	Iżda issa intom ukoll ħallu kollox: korla, passjoni, ħażen, dagħa, u l-kliem mhux xieraq warrbuh minn fommkom.	
51003009	Tigdbux lil xulxin, intom li nżajtu l-bniedem il-qadim bl-għemil kollu tiegħu,
51003010	u lbistu l-bniedem il-ġdid, li jiġġedded dejjem skond ix-xbieha ta' min ħalqu u jikber fl-għerf.
51003011	Fih ma hemmx Grieg jew Lhudi, ċirkonċiż jew mhux, Barbaru jew Skita, lsir jew ħieles, iżda Kristu f'kollox u f'kulħadd.
51003012	Intom il-magħżulin ta' Alla, il-qaddisin u l-maħbubin tiegħu. Ilbsu mela sentimenti ta' ħniena, tjieba, umiltà, ħlewwa u sabar.
51003013	Stabru b'xulxin, u, jekk xi ħadd minnkom ikollu xi jgħid ma' ħaddieħor, aħfru lil xulxin; bħalma l-Mulej ħafer lilkom, hekk agħmlu intom ukoll.
51003014	U fuq kollox ilbsu l-imħabba, li hi l-qofol tal-perfezzjoni.
51003015	Ħalli s-sliem ta' Kristu jsaltan fi qlubkom, dak is-sliem li għalih kontu msejjħa biex issiru ġisem wieħed. U ta' dan roddu ħajr lil Alla.
51003016	Ħalli l-kelma ta' Kristu tgħammar sħiħa fikom; għallmu bl-għerf kollu u widdbu lil xulxin b'salmi u innijiet u b'għana spiritwali, u b'radd il-ħajr kantaw f'qalbkom innijiet lil Alla.
51003017	Kull ma tagħmlu jew tgħidu, agħmlu kollox f'isem il-Mulej Ġesù, u roddu ħajr lil Alla l-Missier permezz tiegħu.
52005001	Dwar il-ħin u ż-żmien, ħuti, ma għandix bżonn niktbilkom.
52005002	Intom tafu sewwa li Jum il-Mulej jiġi għal għarrieda bħal ħalliel billejl.
52005003	Meta kulħadd jibda jgħid: "Sliem u mistrieħ," dak il-ħin stess, bħall-uġigħ fuq mara li tkun waslet għall-ħlas, tiġi fuqhom għal għarrieda l-qerda u ma jeħilsu b'xejn.
52005004	Ħuti, intom m'intomx fid-dlam biex Jum il-Mulej jeħodkom għal għarrieda bħal ħalliel.
52005005	Intom ilkoll ulied id-dawl u wlied il-jum; aħna m'aħniex ulied il-lejl, anqas ulied id-dlam.
52005006	Għalhekk ma għandniex norqdu bħall-oħrajn, iżda nishru u ngħixu bil-qjies.
52005007	Għax min jorqod, jorqod billejl; u min jisker, jisker billejl.
52005008	Ladarba aħna wlied il-jum, ejjew ngħixu bil-qjies, nilbsu l-kurazza tal-fidi u l-imħabba, u l-elmu tat-tama tas-salvazzjoni.
52005009	Għax Alla ma għażilniex għall-għadab, imma biex niksbu s-salvazzjoni permezz ta' Sidna Ġesù Kristu,
52005010	li miet għalina, sabiex sew jekk inkunu nishru u sew jekk inkunu rieqda meta jiġi, ngħixu ħaġa waħda miegħu.
52005011	Għalhekk farrġu lil xulxin u ibnu lil xulxin, kif qegħdin tagħmlu.
55004001	Nitolbok bil-ħerqa, quddiem Alla u Kristu Ġesù, li għandu jagħmel ħaqq mill-ħajjin u mill-mejtin, f'isem id-Dehra tiegħu u s-Saltna tiegħu:
55004002	xandar il-kelma, insisti f'waqtu u barra minn waqtu, ċanfar, widdeb, wissi, bis-sabar kollu u bit-tagħlim.
55004003	Għax għad jiġi żmien meta għat-tagħlim tajjeb ma jibqgħalhomx sabar, iżda widnejhom jikluhom u jiġbru madwarhom qabda mgħallmin skond ma jixtiequ,
55004004	u jwarrbu widnejhom mis-sewwa biex jiġġerrew wara l-ħrejjef.
55004005	Imma int oqgħod dejjem b'għajnejk miftuħa, stabar fit-tiġrib, agħmel ħidma ta' evanġelista, aqdi sewwa l-ministeru tiegħek.
55004006	Ngħid għalija, demmi ġa mxerred b'sagrifiċċju, u żmien it-tluq tiegħi wasal.
55004007	Tqabadt it-taqbida t-tajba, temmejt il-ġirja, ħarist il-fidi.
55004008	Mill-bqija hemm merfugħa għalija l-kuruna tal-ġustizzja, li biha f'dak il-Jum iħallasni l-Mulej, l-Imħallef ġust, u mhux lili biss, imma wkoll lil dawk kollha li jkunu għexu fl-imħabba tad-Dehra tiegħu.
58004001	Ħa jkollna mela l-biża' li, waqt li l-wegħda li nidħlu fil-mistrieħ tiegħu għadha hemm, ma jkunx hemm xi ħadd minnkom li jibqa' lura.
58004002	Għax aħna wkoll, bħalhom irċevejna l-aħbar tajba. Imma lilhom ma switilhom xejn il-kelma li semgħu, għax meta semgħuha ma emmnux.
58004003	Aħna, li nemmnu, nidħlu fil-mistrieħ, kif qal hu: “Hekk ħlift fil-għadab tiegħi, ‘Ma jidħlux fil-mistrieħ tiegħi.’” Madankollu l-għemil ta’ Alla kien mitmum fil-ħolqien tad-dinja,
58004004	kif jingħad x'imkien fl-Iskrittura fuq is-seba' jum: "Strieħ Alla fis-seba' jum mix-xogħol kollu tiegħu."
58004005	Mbagħad hawn jgħid ukoll, "Ma jidħlux fil-mistrieħ tiegħi."
58004006	Min-naħa l-oħra xi wħud għandhom jidħlu f'dan il-mistrieħ; u, billi dawk li kienu l-ewwel li ħadu l-bxara t-tajba ma daħlux ħtija ta' l-ebusija ta' rashom,
58004007	Alla għażel mill-ġdid jum ieħor - "illum" - meta wara ħafna żmien qal b'fomm David il-kliem li semmejna, “Jekk illum tisimgħu leħnu, la twebbsux qalbkom.”
58004008	Kieku kien Ġożwè li tahom il-mistrieħ, Alla ma kienx jitkellem minn jum wara dan.
58004009	Mela għad baqa' mistrieħ tas-Sibt għall-poplu ta' Alla.
58004010	Għax min jidħol fil-mistrieħ ta' Alla jistrieħ hu wkoll mix-xogħol kif Alla strieħ minn tiegħu.
58004011	Nfittxu mela li nidħlu f'dan il-mistrieħ, biex ma jkunx hemm min jaqa' bħalhom fuq l-eżempju ta' l-ebusija tagħhom.
58004012	Il-kelma ta' Alla hi ħajja u qawwija, taqta' aktar minn xabla b'żewġt ixfar; hija tinfed sa tifred minn xulxin ir-ruħ u l-ispirtu u l-ġogi u l-mudullun; u tgħarbel il-ħsibijiet u l-fehmiet tal-qalb.
58004013	Xejn ma hemm fil-ħolqien li hu moħbi għalih, imma kollox hu miftuħ għal għajnejn Alla, li lilu rridu nagħtu kont.
58005001	Kull qassis il-kbir meħud minn fost il-bnedmin, hu mqiegħed għall-bnedmin f'dak li għandu x'jaqsam ma' Alla, biex joffri doni u sagrifiċċji għad-dnubiet.
58005002	Hu dak li jista' jagħder 'il dawk li ma jafux u li jiżbaljaw, għax huwa mlibbes bid-dgħufija;
58005003	u minħabba f'hekk għandu joffri sagrifiċċji għad-dnubiet tiegħu wkoll, bħalma joffrihom għad-dnubiet tal-poplu.
58005004	Ħadd m'għandu jieħu b'idejh dal-ġieħ għalih innifsu, imma biss min hu msejjaħ minn Alla, sewwasew kif kien imsejjaħ Aron.
58005005	Għax hekk ukoll Kristu ma tax lilu nnifsu l-ġieħ li jkun il-qassis il-Kbir, imma dan tahulu Alla, li qallu: “Ibni int; illum jien nissiltek.”
58005006	U kif jgħid ukoll band'oħra: “Int qassis għal dejjem skond l-ordni ta’ Melkisedek.”
58005007	Meta kien jgħix fuq din l-art, Kristu offra talb u suppliki b'leħen għoli u bid-dmugħ lil dak li seta' jsalvah mill-mewt. U kien mismugħ minħabba fil-qima tiegħu lejn Alla.
58005008	Għad li kien Iben, tgħallem minn dak li bata xi tfisser l-ubbidjenza.
58005009	U, billi laħaq il-perfezzjoni, sar awtur tas-salvazzjoni ta' dejjem għal kull min jisma' minnu,
58005010	wara li Alla għamlu l-qassis il-kbir skond l-ordni ta' Melkisedek.
58010001	Il-Liġi ta' Mosè, billi għandha biss id-dell tal-ġid li għandu jiġi, u mhux dan l-istess ġid, lil dawk li jersqu qrib lejn Alla ma tista' qatt tagħmilhom perfetti bis-saħħa ta' dawk is-sagrifiċċji li huma joffru bla waqfien minn sena għal sena.
58010002	Għax kieku kien hekk, dawk li jagħtu l-kult lil Alla ma kinux forsi jwaqqfuhom dawn is-sagrifiċċji kieku kienu jħossu ruħhom bla dnubiet u mnaddfin minnhom darba għal dejjem?
58010003	Għall-kuntrarju, b'dawn l-istess sagrifiċċji ssir it-tifkira tad-dnubiet minn sena għal oħra.
58010004	Għax ma jistax ikun li d-demm tal-gniedes u tal-mogħoż ineħħi d-dnubiet.
58010005	Għalhekk Kristu meta daħal fid-dinja qal: “Sagrifiċċju u offerta int ma ridtx, imma ġisem int ħejjejt għalija;
58010006	vittmi maħruqa u vittmi għad-dnubiet lilek ma għoġbukx.
58010007	Jien imbagħad għedt: 'Hawn jien, ġejt biex nagħmel ir-rieda tiegħek, O Alla, kif fil-ktieb hemm miktub fuqi.”
58010008	L-ewwel qal: "Sagrifiċċji u offerti, vittmi maħruqa u vittmi għad-dnubiet, la ridthom u lanqas għoġbuk", għalkemm dawn titlobhom il-Liġi.
58010009	Mbagħad qal: "Hawn jien, ġejt biex nagħmel ir-rieda tiegħek." B'hekk Alla neħħa s-sagrifiċċji ta' l-ewwel biex iqiegħed flokhom tat-tieni.
58010010	Bis-saħħa ta' din ir-rieda aħna konna mqaddsin, permezz ta' l-offerta tal-ġisem ta' Ġesù Kristu magħmula darba għal dejjem.
58010011	Kull qassis ieħor imur kuljum biex jaqdi l-ministeru tiegħu, u joffri u jerġa' joffri l-istess sagrifiċċju, bla ma jistgħu qatt ineħħu d-dnubiet.
58010012	Imma Kristu, wara li offra sagrifiċċju wieħed għad-dnubiet, qagħad għal dejjem fuq in-naħa tal-lemin ta' Alla,
58010013	fejn qiegħed jistenna sa ma l-għedewwa tiegħu jitqiegħdu mirfes taħt riġlejh.
58010014	Għax hu b'offerta waħda għamel perfetti għal dejjem lil dawk li huwa jqaddes.
58010015	Dan jixhdulna l-Ispirtu s-Santu nnifsu, għax wara li qal:
58010016	"Dan hu l-patt li jien għad nagħmel magħhom wara dawk il-jiem, jgħid il-Mulej; Nqiegħed il-liġijiet tiegħi f’qalbhom, u f’moħħhom niktibhom." Qal ukoll:
58010017	"Dnubiethom u ħtijiethom ma niftakarhomx aktar."
58010018	Issa, fejn hemm il-maħfra tad-dnubiet, ma hemmx għalfejn issir aktar l-offerta għad-dnubiet.
66022001	Mbagħad l-anġlu wrieni x-xmara ta' l-ilma tal-Ħajja, ċara daqs il-kristall, tgelgel mit-tron ta' Alla u tal-Ħaruf.
66022002	F'nofs il-pjazza tal-Belt, fuq naħa u oħra tax-xmara, hemm siġra tal-Ħajja tagħmel frott ta' tnax-il xorta, trodd il-frott tagħha darba fix-xahar; il-weraq tas-siġra huma duwa tajba għall-ġnus.
66022003	Ebda saħta ma jkun hemm iżjed. Fiha jkollha t-tron ta' Alla u tal-Ħaruf, u l-qaddejja tiegħu jaqduh,
66022004	jaraw wiċċu, u jkollhom ismu fuq ġbinhom.
66022005	Lejl ma jkunx hemm iżjed, u ma jkunux jeħtieġu dawl ta' musbieħ u dawl tax-xemx, għax il-Mulej Alla jkun jiddi fuqhom, u huma jsaltnu għal dejjem ta' dejjem.

# language_name:        Minangkabau
# closest ISO 639-3:    min
# ISO_15924:            Latn
# year_short:           1996
# year_long:            
# vernacular_title:     
# english_title:        The New Testament in Minangkabau
# URL:                  http://agapekoor.files.wordpress.com/2013/06/bahasa-minangkabau_pb.pdf
# copyright_short:      © Lembaga Alkitab Indonesia 1996
# copyright_long:       © 1996 Lembaga Aliktab Indonesia (LAI)<br>Minangkabau LAI - Today's Minang Version
# notes:                
40001001	Ikolah daftar niniak muyang Isa Almasih , katurunan Nabi Daud , katurunan Nabi Ibrahim . Dari Nabi Ibrahim sampai ka Nabi Daud , ikolah namo-namo niniak muyang Isa Almasih nan tasurek di bawah ko :
40001002	Nabi Ibrahim , Nabi Ishak , Nabi Yakub , Yehuda sarato jo dunsanak-dunsanaknyo , Peres jo Zerah ( mandehnyo banamo Tamar ) , Hezron , Ram , Aminadab , Nahason , Salmon , Boas ( mandehnyo adolah Rahab ) , Obed ( mandehnyo adolah Rut ) , Isai , sudah tu baru Nabi Daud , rajo urang Yahudi .
40001003	
40001004	
40001005	
40001006	( 6 b ) Dari Nabi Daud sampai kamaso banso Israel dibuwang ka Babel , ikolah namo-namo katurunan Nabi Daud : Nabi Suleman ( mandehnyo adolah jando dari urang nan banamo Uria ) , Rehabeam , Abia , Asa , Yosafat , Yoram , Uzia , Yotam , Ahas , Hizkia , Manasye , Amon , Yosia , Yekhonya sarato jo dunsanak-dunsanaknyo .
40001007	
40001008	
40001009	
40001010	
40001011	
40001012	Dari maso banso Israel dibuwang ka Babel , sampai ka kalayieran Isa Almasih , dicataiklah namo-namo nan di bawah ko : Yekhonya , Sealtiel , Zerubabel , Abihud , Elyakim , Azur , Zadok , Akhim , Eliud , Eleazar , Matan , Yakub , Yusuf bapak anak Siti Maryam . Dari Siti Maryam itulah layie Isa nan dinamokan Almasih .
40001013	
40001014	
40001015	
40001016	
40001017	Jadi , dari Nabi Ibrahim sampai ka Nabi Daud , kasadonyo ado ampek baleh katurunan . Dari Nabi Daud sampai kamaso banso Israel dibuwang ka Babel , ado ampek baleh katurunan . Dari maso banso Israel dibuwang ka Babel sampai ka kalayieran Isa Almasih , ado pulo ampek baleh katurunan .
40001018	Sarupo ikolah riwayaik tantang kalayieran Isa Almasih . Mandeh-Nyo banamo Siti Maryam , sadang batunangan jo surang laki-laki nan banamo Yusuf . Tapi sabalun inyo manikah , ruponyo Siti Maryam lah manganduang . Yusuf indak tawu , baraso Siti Maryam manganduang dek karano kuwaso dari Roh Allah .
40001019	Yusuf , tunangan Siti Maryam tu , adolah urang saliah . Jadi inyo bamukasuik nak mamutuihkan patunangannyo tu , tapi jo sacaro ba anok-anok , supayo Siti Maryam jan mariangik di urang kampuang .
40001020	Samantaro Yusuf mamikie-mikiekan masalah tu , dalam lalok inyo barasiyan . Dalam rasiyannyo tu , inyo manampak surang malekaik Tuhan , nan bakato kabake inyo , " Oih Yusuf , katurunan Nabi Daud , jan takuik manikahi Siti Maryam ; dek karano , Anak nan dikanduangannyo tu , tajadi ateh kuwaso Roh Allah .
40001021	Siti Maryam ka malayiekan surang anak laki-laki . Anak tu musti angkau agiah namo Yesus ( Isa Almasih ) , dek karano , Inyolah nan ka malapehkan umaik-Nyo dari kabek doso . "
40001022	Mangko tajadi nan bakcando itu , supayo buliah nak basuwoan apo nan lah dikatokan dek Tuhan malalui nabi-Nyo , nan baraso ,
40001023	" Surang anak gadih ka manganduang sarato ka malayiekan surang Anak laki-laki . Anak tu ka dinamokan Imanuel . " ( Imanuel adolah bahaso Ibrani , nan aratinyo , " Allah ado basarato jo kito " . )
40001024	Kutiko Yusuf lah tasintak , barisuak arinyo , inyo mangarajokan sagalo apo nan lah dikatokan dek malekaik Tuhan tu . Inyo mampabini Siti Maryam .
40001025	Tapi , salamo Siti Maryam alun malayiekan anak , Yusuf indak bacampua doh jo Siti Maryam . Lah sasudah Anak tu layie , mako Yusuf ma agiah namo kabake Anak tu , Yesus ( Isa Almasih ) .
40002001	Isa Almasih dilayiekan di kota Betlehem , di nagari Yudea , pado maso pamarentahan Rajo Herodes . Pado wakatu itu , ado babarapo urang ahli alimu bintang dari nagari matoari tabik , nan datang ka Yerusalem .
40002002	Urang-urang tu bi batanyo kian kumari , " Dimanyo Anak tu , nan dilayiekan untuak ka manjadi Rajo urang Yahudi ? Kami lah manampak bintang-Nyo tasumbua di sabalah ka matoari tabik , kami kamari ko , untuak ka manyambah Inyo . "
40002003	Kutiko Rajo Herodes mandanga kaba nan bakcando itu , inyo sabana takajuik , baitu pulo kasadonyo urang di Yerusalem .
40002004	Mako disuruahnyolah kasadonyo imam-imam kapalo , sarato jo guru-guru agamo banso Yahudi , untuak bakumpua . Sasudah tu , inyo batanyo kabake imam-imam , sarato jo kabake guru-guru agamo tu , " Dima tampek layienyo Rajo nan dijanjikan dek Allah tu ? "
40002005	Urang-urang tu bi manjawab , " Di kota Betlehem di nagari Yudea . Dek karano , bakcando ikolah nan disurekkan dek surang nabi di dalam Alkitab ,
40002006	' Angkau Betlehem , di nagari Yehuda , angkau sabananyo indaklah nan disangko ketek , di antaro kota-kota nan gadang di Yehuda . Dek karano , dari angkau ka datang surang pamimpin , nan ka mamimpin umaik-Den Israel . ' "
40002007	Sasudah mandanga katarangan nan bakcando itu , mako Herodes mamanggie , ahli-ahli alimu bintang dari nagari matoari tabik tu , sacaro jo ba anok-anok . Mako batanyolah inyo kabake urang-urang tu , pabilo bana tapeknyo bintang tu muloi nampak ?
40002008	Sasudah tu , inyo manyuruah urang-urang tu ka Betlehem , sambia bapasan bakcando iko , " Payilah , carilah Anak tu sacaro taliti . Jikok angku-angku lah basuwo jo Inyo , agiah kabalah ambo , buliah nak payi pulo ambo untuak manyambah Inyo . "
40002009	Sudah tu bi barangkeklah urang-urang tu . Inyo bi manampak pulo baliak , bintang nan lah inyo liyek dulu tu , di subalah ka matoari tabik . Baralah kagadangnyo ati urang-urang tu maliyek bintang tu ! Bintang tu mandawuluinyo bajalan , sudah tu , bintang tu baranti , tapek bana di ateh tampaik Anak tu barado .
40002010	
40002011	Urang-urang tu bi masuak ka dalam rumah tu , tibo di dalam nampaklah dek inyo , Anak tu basarato jo mandeh-Nyo Siti Maryam . Urang-urang tu bi sujuik manyambah Anak tu , sudah tu inyo bukaklah bungkuih barang bawok-annyo , inyo pasambahkanlah kabake Anak tu ameh , kumayan , sarato jo mur .
40002012	Allah mamparingekkan urang-urang tu di dalam rasiyan , supayo jan babaliak kabake Rajo Herodes . Mako bi pulanglah urang-urang tu ka kampuangnyo malalui jalan nan lain .
40002013	Sasudah ahli-ahli bintang tu barangkek , malekaik Tuhan manampakkan diri kabake Yusuf di dalam rasiyan . Malekaik tu bakato , " Herodes bamukasuik nak ka mancari Anak ko , untuak ka dibunuahnyo . Dek karano itu , jagolah , bawoklah Anak ko sarato jo mandeh-Nyo mangunsi ka Mesir . Manataplah disinan , sampai Ambo tibo pulo baliak isuak ma agiah tawu . "
40002014	Yusuf tasintak , malam tu juwo inyo bawoklah Anak tu sarato jo Siti Maryam mangunsi ka Mesir .
40002015	Inyo manatap disinan sampai Herodes mati . Dek nan baitu , mako basuwoanlah apo nan lah dikatokan dek Tuhan , malalui nabi-Nyo , bakcando iko , " Aden ma imbau Anak-Den kaluwa dari Mesir . "
40002016	Kutiko Herodes tawu , baraso ahli-ahli bintang dari nagari matoari tabik tu , lah mangicuahnyo , mako tabiklah suganyo . Inyo parentahkanlah untuak mambunuah kasadonyo paja ketek laki-laki , nan ba umua duwo tawun ka bawah di Betlehem , sarato jo di nagari nan sakuliliang tu . Itu sasuwai jo katarangan nan didapeknyo dari ahli-ahli bintang tu , tantang sajak pabilo bintang tu muloi nampak .
40002017	Dek nan baitu , mako basuwoanlah apo nan lah dikatokan dek Nabi Yeremia , iyolah ,
40002018	" Di Rama tadanga suwaro ratok , kaluah kasah sarato jo tangih . Rahel maratok-i anak-anaknyo ; Inyo indak niyo dibujuak , dek karano anak-anaknyo indak bi ado lai . "
40002019	Sasudah Herodes mati , kutiko itu Yusuf sadang di Mesir juwo lai , surang malekaik Tuhan tibo baliak kabake inyo , manampakkan diri dalam rasiyan .
40002020	Malekaik tu bakato , " Urang-urang nan baniyaik ka mambunuah Anak ko , lah bi mati . Dek karano itu , jagolah lai , bawoklah Anak ko sarato jo mandeh-Nyo , babaliaklah ka Israel . "
40002021	Yusuf tasintak , mako inyo bawoklah Anak tu sarato jo Siti Maryam babaliak ka Israel .
40002022	Tapi , kudian Yusuf mandanga kaba , baraso Arkelaus anak Herodes , lah manggantikan apaknyo manjadi rajo , di nagari Yudea . Dek karano itu , Yusuf takuik payi ka sinan . Sasudah inyo mandapek pitunjuak dari Tuhan dalam rasiyan , mako payilah inyo ka daerah Galilea .
40002023	Di Galilea inyo manatap di kota nan banamo Nazaret . Dek nan baitu , mako basuwoanlah apo nan lah dikatokan dek nabi-nabi tantang Anak tu : " Inyo ka dinamokan Urang Nazaret . "
40003001	Pado wakatu itu datanglah Nabi Yahya Pambaptis di padang pasie di Yudea , inyo muloi bakatubah .
40003002	Inyo mangatokan , " Batobaiklah dari doso-doso angkau , dek karano , Allah sugiro ka mamarentah sabagai Rajo ! "
40003003	Nabi Yahya Pambaptis ikolah , urang nan dimukasuikkan dek Nabi Yesaya dalam nubuatnyo saisuak , " Ado urang basaru-saru di padang pasie , ' Sadiyokanlah jalan untuak Tuhan ; ratokanlah jalan untuak Baliau . ' "
40003004	Nabi Yahya mamakai baju dari bulu unto . Ikek pinggangnyo dari kulik , makanannyo bilalang jo manisan labah .
40003005	Sambuah urang dari Yerusalem , sarato jo dari sagalo nagari di Yudea , sarato jo dari daerah-daerah nan di sakuliliang Sungai Yordan , bi tibo kabake Nabi Yahya .
40003006	Urang-urang tu bi ma akui doso-dosonyo , sudah tu , Nabi Yahya mampamandikannyo di sungai Yordan .
40003007	Sambuah pulo urang-urang Farisi , sarato jo urang-urang Saduki bi tibo kabake Nabi Yahya , untuak mintak dipamandikan . Tapi , kutiko inyo maliyek urang tu bi tibo , inyo bakato kabake urang nan banyak tu , " Angku-angku urang jahek ! Siya nan mangatokan , baraso angku-angku dapek lapeh dari ukunan Allah nan ka tibo isuak ?
40003008	Panampakkanlah jo karajo angku-angku , baraso angku-angku iyo lah batobaik dari doso .
40003009	Jan disangko angku-angku ka dapek lapeh dari ukunan , dek karano angku-angku mangatokan , Nabi Ibrahim adolah niniak muyang kami . Kana-ilah apo nan ambo katokan ko , dari batu nan ado ko , Allah dapek mambuwek katurunan untuak Nabi Ibrahim !
40003010	Kapak lah tasadiyo untuak panabang kayu sampai ka urek-ureknyo . Satiyok batang kayu nan indak ma asiekan buwah nan baiak , ka ditabang , sudah tu di ambuangkan masuak api .
40003011	Ambo mampamandikan angku-angku jo ayie , sabagai tando baraso angku-angku lah batobaik dari doso ; tapi , Baliau nan datang kudian daripado ambo , ka mampamandikan angku-angku jo Roh Allah sarato jo api . Baliau labiah basa daripado ambo . Untuak ka tukang bawok tarompa-Nyo sajo , ambo ko indak patuik doh .
40003012	Di tangan Baliau lah tasadiyo tampiyan , untuak ka panampi sagalo gandun-Nyo sampai tareh . Gandun nan lah tareh , ka dikumpuakan-Nyo masuak lumbuang , tapi , nama nan dadak ka dibaka-Nyo masuak api , api nan indak ka pudua-pudua . "
40003013	Pado wakatu itu Isa Almasih barangkek dari Galilea ka sungai Yordan . Tibo disinan Baliau payi manamui Nabi Yahya Pambaptis untuak mintak dipamandikan .
40003014	Tapi Nabi Yahya mancubo manulak pintak Baliau tu . Nabi Yahya bakato , " Sabananyo ambolah nan sapatuiknyo Angku pamandikan . Kiniko malah tabaliak , Angku nan tibo kabake ambo mintak dipamandikan . "
40003015	Tapi Isa Almasih manjawab , " Untuak maso kiniko , biyalah kito pabuwek bakcando nan Ambo pintak tu . Dek karano , jo caro nan baitulah kito mangarajokan sagalo sasuatu kahandak Allah . " Akienyo tapaso juwolah Nabi Yahya mampamandikan Baliau .
40003016	Sasudah dipamandikan , Isa Almasih sugiro kaluwa dari batang ayie tu . Indak disangko-sangko langik tasingkok , Isa Almasih manampak Roh Allah turun bakcando buruang marpati kabake Baliau .
40003017	Kamudian tadangalah suwaro Allah , nan mangatokan , " Ikolah Anak-Den nan Den kasiahi . Inyo manyanangkan ati-Den . "
40004001	Indak barapo lamo sasudah tu , Isa Almasih dibawok dek Roh Allah ka padang pasie , untuak dicuboi dek ubilih .
40004002	Salamo ampek puluah ari ampek puluah malam , Isa Almasih indak makan . Mako litaklah paruik Baliau .
40004003	Tibolah ubilih sambia bakato , " Angkau kan Anak Allah , iyo ndak ? Suruahlah batu ko manjadi roti . "
40004004	Isa Almasih manjawab , " Di Alkitab ado tatulih : Manusia indak ka dapek doh iduik , jikok hanyo dari roti sajo , tapi inyo mamaralukan pulo , satiyok kato-kato nan kaluwa dari muluik Allah . "
40004005	Sasudah tu ubilih mambawok Isa Almasih ka Yerusalem , ka kota suci , sarato mambawok Baliau ka bubuangan atok Rumah Tuhan .
40004006	Mako bakatolah ubilih kabake Baliau , " Angkau kan Anak Allah , iyo ndak ? Dek karano itu , cubolah tajun ka bawah ; di Alkitab ado tatulih nan bakcando iko , ' Allah ka mamarentahkan malekaik-malekaik-Nyo , untuak nan ka malinduangi Angkau , malekaik tu ka bi manyambuik Angkau jo tangannyo , supayo kaki Angkau jan ta antuak ka batu . ' "
40004007	Isa Almasih manjawab , " Tapi di Alkitab ado pulo tatulih nan bakcando iko , ' Janlah angkau mancuboi Tuhan Allah . ' "
40004008	Kamudian ubilih mambawok Isa Almasih , ka ateh gunuang nan sangaik tinggi , inyo mampaliyekkan kabake Baliau kasadonyo karajaan di ateh dunia ko , sarato jo sagalo arato bandonyo .
40004009	Mako bakatolah Ubilih kabake Baliau , " Kasadonyo ko ka den agiahkan ka untuak Angkau , jikok Angkau layi namuah sujuik manyambah kabake den . "
40004010	Isa Almasih manjawab , " Oih Tukang Umbuak ! Bakirok wa-ang dari siko ! Di Alkitab ado tatulih : Sambahlah Tuhan , Allah angkau , kabake Baliau sajolah angkau ba ibadaik ! "
40004011	Akienyo ubilih barangkek maninggakan Isa Almasih , mako bi tibolah malekaik malayani Baliau .
40004012	Kutiko Isa Almasih mandanga kaba , baraso Nabi Yahya Pambaptis lah dimasuakkan ka pinjaro , mako ma indalah Baliau ka Galilea .
40004013	Baliau barangkek dari Nazaret , sudah tu manatap di Kapernaum , di tapi danau Galilea , di daerah Zebulon jo Naftali .
40004014	Dek karano Isa Almasih mampabuwek nan bakcando itu , mako basuwoanlah apo nan lah dikatokan dek Nabi Yesaya :
40004015	" Tanah Zebulon jo tanah Naftali , di jalan nan ka danau , di subarang sungai Yordan , Galilea adolah tanah banso-banso asiang !
40004016	Banso nan iduik di nan kalam lah manampak tarang nan bakilauan ! Untuak urang nan tingga di nagari nan disongkok mauik , lah tabik cahayo tarang ! "
40004017	Sajak dari wakatu itu , mako muloilah Isa Almasih mambaritokan , " Batobaiklah dari doso-doso angkau , dek karano , Allah sugiro ka mamarentah sabagai Rajo ! "
40004018	Kutiko Isa Almasih sadang bajalan di tapi Danau Galilea , Baliau manampak duwo urang tukang pukek , iyolah si Simon , ( nan dinamoi pulo si Petrus , ) sarato jo adiaknyo , si Andreas . Nan baduwo ko sadang manjalo ikan di danau tu .
40004019	Baliau bakato kabake nan baduwo tu , " Kamarilah , molah payi jo Ambo . Ambo ka ma aja angku-angku , buliah nak pandai manjalo urang . "
40004020	Baitu inyo mandanga Isa Almasih ba imbau , lansuang inyo tinggakan jalonyo , mako bi payilah inyo manuruikkan Baliau .
40004021	Isa Almasih taruih juwo bajalan , mako nampak pulolah dek Baliau , urang baduwo badunsanak , si Yakobus jo si Yahya , anak pak Zebedeus . Inyo samo-samo sadang mampaelok-i jalo jo apaknyo di dalam parawu . Isa Almasih ma ajak pulo urang nan baduwo tu ,
40004022	lansuang inyo tinggakan parawunyo jo apaknyo , mako payilah inyo manuruikkan Isa Almasih .
40004023	Isa Almasih bakuliliang di kasadonyo nagari di Galilea , sarato ma aja di rumah-rumah ibadaik . Baliau mambaritokan Injil , sarato jo mangabakan , baraso Allah ka mamarentah sabagai Rajo . Urang-urang nan sakik , sarato jo urang-urang nan bacacaik , Baliau cegakkan .
40004024	Lah pacah kaba tantang Baliau di kasadonyo nagari di Siria , sainggo sambuah urang nan bi tibo kabake Baliau . Urang-urang tu , bi mambawok-i urang nan bapanyakik sagalo rupo , sarato jo urang nan iduik sansaro . Urang-urang nan kamasuak-an roh jahek , sarato jo urang nan disawan , sarato jo urang nan lumpuah , kasadonyo tu dicegakkan dek Isa Almasih .
40004025	Sabana sambuah urang nan payi manuruikkan Isa Almasih diwakatu itu . Ado nan datang dari Galilea , ado nan dari Sapuluah Koto , dari Yerusalem , dari Yudea , ado pulo nan dari nagari di subarang sungai Yordan .
40005001	Kutiko Isa Almasih maliyek urang nan banyak tu , mako mandakilah Baliau ka ateh bukik . Sasudah Baliau lah duduak , pangikuik-pangikuik-Nyo bi tibo kabake Baliau ,
40005002	mako muloilah Baliau ma aja urang nan banyak tu :
40005003	" Babahagialah urang nan maraso indak badayo , sarato nan bagantuang sapanuahnyo kabake Tuhan ; dek karano urang-urang tu lah nan punyo Karajaan Sarugo !
40005004	Babahagialah urang nan ba ibo ati ; dek karano , Allah lah nan ka mambujuak inyo !
40005005	Babahagialah urang nan randah ati ; dek karano , kabake inyolah , Allah ka mambarikan sagalo sasuatu nan lah dijanjikan !
40005006	Babahagialah urang nan lai niyo taruih , nak mangarajokan nan katuju dek Allah ; dek karano Allah ka mampalakukan sagalo kandaknyo !
40005007	Babahagialah urang nan lai paibo kabake urang lain ; dek karano Allah ka mangasiahi urang tu pulo !
40005008	Babahagialah urang nan lai barasiah atinyo ; dek karano , inyo ka basuwo bana jo Allah !
40005009	Babahagialah urang nan lai mambawok damai sasamo manusia ; dek karano Allah ka ma akui inyo sabagai anak !
40005010	Babahagialah urang nan manangguangkan aniayo , dek karano mangarajokan nan katuju dek Allah ; dek karano urang-urang tu lah nan punyo Karajaan Sarugo !
40005011	Babahagialah jikok angku-angku dicacek , di aniayo , sarato jo dipitanah dek karano di Ambo .
40005012	Dek karano nabi-nabi nan iduik sabalun angku-angku pun , lah di aniayo sarupo itu pulo . Basukocitolah sarato bagadang atilah , dek karano gadanglah upah di sarugo , nan disadiyokan dek Tuhan untuak angku-angku . "
40005013	" Angku-angku adolah garam dunia . Jikok garam lah manjadi amba , layi mungkin juwokoh diasinkan baliak ? Indak ka ado gunonyo lai , salain daripado dicampakkan sarato jo ka dilanyau urang .
40005014	Angku-angku adolah tarang dunia . Kota nan talatak di ateh bukik , indak mungkin doh indak ka nampak .
40005015	Indak ado doh urang nan sasudah ma iduik-i lampu , kudian disongkoknyo jo embe . Nan biasonyo musti dilatakkannyo lampu tu di ateh rengkaknyo , supayo buliah nak manarangi kabake satiyok urang nan di ateh rumah .
40005016	Baitu pulolah andaknyo , tarang nan ado di angku-angku tu musti bacahayo andaknyo kabake urang , supayo buliah urang tu maliyek sagalo karajo angku-angku nan baiak , dek karano di itu , mako urang-urang tu ka mamuliekan Bapak angku-angku nan di sarugo . "
40005017	" Janlah manyangko , baraso Ambo datang untuak ka mambatakan paratuaran Nabi Musa , sarato jo ajaran nabi-nabi . Ambo datang indak untuak ka mambatakannyo doh , tapi Ambo datang untuak ka manunjuakkan arati nan sabananyo .
40005018	Kana-ilah apo nan Ambo katokan ko ! Salamo lai ado juwo langik jo bumi , ciyek uruih , atau ciyek titiak nan paliang kicik pun , di dalam paratuaran tu , indak ka dibatakan doh , sabalun kasadonyo tu tajadi !
40005019	Dek karano itu , siyapopun juwo nan ma apuihkan salah ciyek dari parentah-parentah tu , biyapun nan paliang ketek , sarato ma ajakannyo kabake urang lain nan bakcando itu pulo , mako inyo ka mandapek tampaik nan paliang randah di dalam Karajaan Sarugo . Baitu pulo sabaliaknyo , siya urang nan lai mangarajokan parentah-parentah tu , sarato lai ma ajakannyo pulo kabake urang lain nan bakcando itu , mako inyo ka mandapek tampaik nan mulie di dalam Karajaan Sarugo .
40005020	Jadi , ingek-ingeklah : Angku-angku indak ka mungkin doh masuak Karajaan Sarugo , jikok caro ba agamo angku-angku indak labiah elok daripado guru-guru agamo Yahudi atau urang-urang Farisi ! "
40005021	" Angku-angku kan tawu , baraso di niniak muyang kito lah ado pangajaran nan sarupo iko : Jan mambunuah ; siya urang nan mambunuah , inyo musti ka di ukun .
40005022	Tapi kiniko Ambo katokan kabake angku-angku , siya urang nan marabo kabake urang lain , inyo musti ka di ukun ; siya urang nan mancacek urang lain , inyo ka disidangkan di adok-an Mahkamah Agamo . Baitu pulo siya nan mangatokan ' Pandia , ' kabake urang lain , mako inyo patuik di ambuangkan masuak api narako .
40005023	Jadi jikok baitu , kok salah surang di antaro angku-angku ado nan sadang mampasambahkan karobannyo kapado Allah , samantaro itu , takana dinyo baraso ado urang nan sakik ati kabake inyo ,
40005024	mako andaklah inyo tinggakan dawulu karoban pasambahannyo tu di adok-an mezbah , sudah tu payilah inyo badamai jo urang tu . Kudian barulah inyo babaliak untuak mampasambahkan karobannyo tu kapado Allah .
40005025	Santano kok ado urang nan mangadukan angku-angku ka mahkamah , mako eloklah badamai jo inyo samantaro ado wakatu , sabalun sampai di mahkamah tu . Jikok indak , tantu urang tu ka manyarahkan angku kabake hakim . Mako hakimlah nan ka manyarahkan angku kabake upeh . Sudah tu upehlah nan ka mamasuakkan angku ka pinjaro .
40005026	Kana-ilah apo nan Ambo katokan ko : Lah jaleh angku indak ka bisa doh kaluwa dari pinjaro tu , jikok sagalo dando alun angku bayie lunaih . "
40005027	" Angku-angku lah tawu , baraso ado pangajaran nan sarupo iko : Janlah bajina .
40005028	Tapi kiniko Ambo katokan kabake angku-angku : siya nan mancaliak padusi jo pancaliak-an nan banapasu , mako urang tu lah samo jo bajina jo padusi tu di dalam atinyo .
40005029	Jikok mato angku nan suwok nan jadi panyabab angku badoso , mako cukialah incek mato angku tu , sudah tu campakkanlah ! Labiah elok angku-angku celek , daripado batubuah langkok di ambuangkan masuak narako .
40005030	Jikok tangan angku-angku nan suwok nan jadi panyabab angku badoso , mako eloklah kuduang tangan angku tu , sudah tu campakkanlah ! Labiah elok batangan pontong sabalah , daripado batubuah langkok masuak ka narako . "
40005031	" Ado pulo pangajaran sarupo iko : satiyok urang nan mancaraikan padusinyo , mako inyo musti ma agiah surek carai kabake padusinyo tu .
40005032	Tapi kiniko Ambo katokan kabake angku-angku : siya urang nan mancaraikan padusinyo , padohal padusinyo tu indak ado doh ba ulah jo laki-laki lain , jikok jandonyo tu balaki jo urang lain , mako inyo samo jo bajina . Baitu pulo siya nan mampabini urang nan lah dicaraikan dek lakinyo , mako urang tu pun samo pulo tu jo bajina . "
40005033	" Angku-angku lah tawu , baraso di niniak muyang kito ado pangajaran sarupo iko : janlah mungkie janji . Apo nan lah angku janjikan jo sumpah di adok-an Allah , musti angku tapek-i .
40005034	Tapi kiniko Ambo katokan kabake angku-angku : angku-angku indak buliah saketek juwo doh basumpah , biya demi langik , dek karano langik adolah tampaik kurisi Allah ,
40005035	biyapun demi bumi , dek karano bumi adolah aleh kaki Allah ; biyapun demi Yerusalem , dek karano Yerusalem adolah kota Rajo Nan Basa .
40005036	Jan pulolah basumpah demi kapalo angku , dek karano , agak sahalai rambuik nan di kapalo angku tu , indak dapek doh angku bakuwaso nak mamutiahkan atau ma itamkannyo .
40005037	Jikok iyo , katokan ' Iyo ' , jikok indak katokan ' Indak ' -- jikok indak baitu , ba arati datangnyo dari ubilih . "
40005038	" Angku-angku lah tawu baraso ado pulo pangajaran sarupo iko : mato diganti jo mato , gigih diganti jo gigih .
40005039	Tapi kiniko Ambo katokan kabake angku-angku : janlah mambaleh dandam kabake urang nan babuwek jahek kabake angku-angku . Tapi musti sabaliaknyo , jikok ado urang nan manampa pipi angku nan suwok , mako sudah tu padiyakan pulolah inyo manampa pipi angku nan kida .
40005040	Jikok ado urang nan mangadukan angku-angku kabake hakim , dek karano inyo nak niyo jo baju angku , mako agiahkanlah jubah angku tu bagai untuaknyo .
40005041	Jikok ado surang panguwaso nan mamaso angku untuak mambawok barangnyo sajauah sakilo , mako bawoklah barangnyo tu sajauah duwo kilo .
40005042	Jikok ado urang nan mamintak sasuatu kabake angku , mako agiahkanlah apo nan dimintaknyo tu . Jan pulolah sampai manulak , jikok urang nak ka manyalang sasuatu kabake angku . "
40005043	" Angku-angku lah tawu , baraso ado pulo pangajaran nan sarupo iko : ibo-ilah kanti-kanti angkau , sarato banci-ilah musuah-musuah angkau .
40005044	Tapi kiniko Ambo katokan kabake angku-angku : kasiahilah musuah-musuah angkau , sarato dowakanlah urang-urang nan ma aniayo angkau ,
40005045	supayo angkau buliah manjadi anak Bapak angkau nan di sarugo . Dek karano Allah manabikkan matoari-Nyo untuak urang nan elok , sarato jo untuak urang nan jahek . Baliau manurunkan ujan untuak urang nan mangarajokan kabanaran , sarato untuak urang nan mangarajokan nan jahek .
40005046	Dek karano , jikok angku-angku hanyo niyo mangasiahi urang nan ibo ka angku-angku sajo , mako untuak apo gunonyo Allah musti mambaleh karajo angku-angku tu ? Indak koh angku-angku caliak , tukang-tukang mintak pajak pun , mampabuwek nan sarupo itu ?
40005047	Jikok angku-angku mambari salam , hanyo kabake kanti-kanti angku sajo , apo kalabiahan angku-angku dari urang lain ? Urang-urang nan indak ba Tuhan Allah pun , mampabuwek nan sarupo itu !
40005048	Bapak angkau nan di sarugo , sabana samparono ibo kabake sadonyo urang . Angku-angku pun musti sarupo itu pulo . "
40006001	" Kana-ilah apo nan Ambo katokan , janlah angku-angku mangarajokan kawajiban ba agamo , di adok-an urang nan banyak , supayo nak diliyek urang . Jikok angku-angku mampabuwek nan bakcando itu , mako angku indak ka dibari upah doh , dek Bapak angku nan di sarugo .
40006002	Jadi , jikok angku nak mambari sidakah kabake urang nan bansaik , janlah itu di ota-otakan , sarupo jo nan dipabuwek dek urang-urang munapiak . Urang tu suko mangarajokan tu di dalam rumah ibadaik , kok indak di jalan gadang , buliah inyo dipuji dek urang . Ingeklah , urang tu lah manarimo upahnyo .
40006003	Tapi bagi angku-angku , jikok angku nak basidakah , mako agiahkanlah sidakah tu sacaro ba anok-anok , sainggo indak ado doh urang nan tawu .
40006004	Biyalah apo nan angku karajokan tu indak dikatawui dek siya-siyanyo , salain daripado Bapak angku nan di sarugo . Baliau maliyek sagalo karajo angku nan ta andok , Baliaulah nan ka ma agiah upah kabake angku . "
40006005	" Jikok angku-angku badowa , janlah sarupo jo urang nan suko ba icak-icak . Urang tu suko badowa sambia tagak di rumah ibadaik , kok indak di pasimpangan jalan , supayo nak diliyek urang . Kana-ilah apo nan Ambo katokan ko , hanyo itulah upah nan ditarimonyo .
40006006	Tapi jikok angku-angku nak badowa , masuaklah ka dalam biliak , sawoklah pintu , sudah tu badowalah kabake Bapak angku nan indak dapek diliyek tu . Mako Bapak angku lah nan maliyek sagalo karajo angku nan ta andok , Baliaulah nan ka ma agiah upah kabake angku .
40006007	Jikok angku-angku badowa , janlah batele-tele , sarupo jo dowa urang nan indak tawu jo Tuhan . Urang tu manyangko dowanyo ka dipalakukan dek Tuhan , dek karano dowanyo nan panjang tu .
40006008	Janlah sarupo pulo jo urang-urang tu . Dek karano , Bapak angku lah tawu apo nan angku-angku paralukan , sabalun angku mamintaknyo .
40006009	Jadi , jikok nak badowa , badowalah bakcando iko , ' Bapak kami nan di sarugo : Angkaulah Allah nan indak babilang Andaknyo , Angkau sajolah nan disambah nan dimuliekan .
40006010	Angkaulah Rajo kami . Kami ma arokkan , Angkau sajolah nan mamarentahi bumi , sagalo parentah Angkau dipatuahi , bakcando di sarugo .
40006011	Barilah kami di ari ko , makanan nan kami paralukan .
40006012	Ampunilah kami dari kasalahan kami , bakcando kami mamaohkan urang nan basalah kabake kami .
40006013	Janlah dipadiyakan iman kami runtuah , kutiko kami dapek cobaan , tapi lapehkanlah kami dari kuwaso si Jahek . [ Angkaulah Rajo nan bakuwaso sarato nan mulie , untuak salamo-lamonyo . Amin . ] '
40006014	Jikok angku-angku mamaohkan urang nan basalah kabake angku , mako Bapak angku nan di sarugo pun , ka ma ampuni kasalahan angku .
40006015	Tapi jikok angku-angku indak namuah mamaohkan kasalahan urang lain , mako Bapak angku nan di sarugo pun , indak ka ma ampuni kasalahan angku pulo doh . "
40006016	" Jikok angku-angku bapuwaso , janlah bamuko muram , saroman jo urang nan suko ba icak-icak . Urang tu suko marubah rono mukonyo , supayo kasadonyo urang tawu , baraso inyo sadang bapuwaso . Kana-ilah apo nan Ambo katokan ko , hanyo itulah upah nan ditarimonyo .
40006017	Tapi , jikok angku-angku bapuwaso , basuahlah muko angku , sarato sikeklah rambuik angku ,
40006018	supayo jan ado urang nan tawu , salain daripado Bapak angku nan indak dapek diliyek tu , baraso angku sadang bapuwaso . Baliau maliyek sagalo karajo angku nan ta andok , Baliaulah nan ka ma agiah upah kabake angku . "
40006019	" Janlah mangumpuakan arato bando di dunie , di dunie ko anai-anai jo kurawek dapek mambinasokannyo , kok indak urang maliang nan ka manciloknyo .
40006020	Tapi sabaliaknyo , kumpuakanlah arato untuak isuak di sarugo , disinan anai-anai jo kurawek indak ka dapek doh mambinasokannyo , baitu pulo urang maliang , indak ka dapek doh nak manciloknyo .
40006021	Dek karano , dima arato talatak , ati angku lah disinan pulo ! "
40006022	" Mato adolah palito untuak tubuah . Jikok pancaliak-an mato angku layi ka nan baiak , mako kaciyek-annyo tubuah angku tu , ka manjadi tarang bacahayo .
40006023	Tapi jikok pancaliak-an angku ka nan buruak , mako kaciyek-annyo tubuah angku tu lah manjadi kalam bakapiciak . Jadi , jikok palito nan ditubuah angku tu lah pudua , mako itulah kalam , nan sabana kalam sakalam-kalamnyo ! "
40006024	" Indak surang juwo doh urang nan bisa bakarajo , untuak duwo urang induak samang . Dek karano , inyo ka labiah mangasiahi nan ciyek ko , daripado nan surang lai . Kok indak , inyo ka labiah satiya ka induak samang nan ciyek ko , daripado ka nan surang lai . Baitu pulolah ka adaannyo jo angku-angku . Angku-angku indak ka bisa doh bakarajo untuak Allah , sarato bakarajo pulo untuak mangaja arato bando .
40006025	Dek karano itu , kana-ilah apo nan Ambo katokan ko ; janlah cameh tantang iduik angku-angku , tantang apo nan ka dimakan , apo nan ka diminun , sarato apo nan ka angku pakai . Indak koh iduik angku-angku tu labiah ba arago daripado makanan , tubuah angku-angku tu labiah ba arago daripado pakaian ?
40006026	Liyeklah buruang di udaro . Inyo indak panah doh mananam , indak panah doh manuwai , indak panah pulo doh mangampuangkan asie tanamannyo masuak lumbuang . Biyapun baitu , Bapak angku nan di sarugo , tatap juwo mamaliaro buruang-buruang tu ! Indak koh angku-angku jauah labiah ba arago daripado buruang tu ?
40006027	Siyakoh di antaro angku-angku , nan dek karano jo kacamehannyo tu , inyo dapek mampapanjang umuanyo agak saketek ?
40006028	Baa mangko angku-angku cameh tantang apo nan ka dipakai ? Cubolah paratikan bungo-bungo bakuang nan tumbuah di tangah padang . Bungo-bungo tu indak bi bakarajo doh , indak pulo doh mananun ;
40006029	tapi , Rajo Suleman nan tamusaua sangaik kayo , indak ado doh mamakai baju nan sarancak bungo tu !
40006030	Rumpuik di tangah padang , nan di ari ko tumbuah , bisuak ka dibaka abih . Biyapun baitu , Allah tatap juwo mamparancak rumpuik tu sampai baitu rancak . Apo lai angku-angku ! Tapi sayangnyo angku-angku kurang picayo !
40006031	Janlah cameh tantang iduik ko , jan sampai mangatokan , ' Apo nan ka kito makan ' , ' Apo nan ka kito minun ' , ' Apo nan ka kito pakai ' ?
40006032	Parkaro-parkaro nan saroman itulah , nan taruih dikaja dek urang-urang nan indak ba Tuhan Allah . Padohal , Bapak angku nan di sarugo , tawu jo sagalo sasuatu nan angku-angku paralukan .
40006033	Jadi , usawokanlah labiah dawulu , supayo Allah sabana-bananyo mamarentah di dalam iduik angku-angku , sarato karajokanlah apo nan disuruahkan-Nyo . Sudah tu , barulah sagalo kaparaluan nan lain , ka dibarikan dek Allah kabake angku-angku .
40006034	Dek karano itu , janlah cameh tantang ari barisuak . Dek karano ari barisuak , lain pulo kakuatirannyo . Kasusahan di ari ko , cukuiklah di ari ko sajo , jan ditambah pulo lai . "
40007001	" Janlah mahakimi urang lain , supayo angku sandiri pun indak dihakimi dek Allah .
40007002	Dek karano , baa caro angku mahakimi urang lain , sarupo itu pulolah , Allah ka mahakimi angku-angku . Ukuaran nan angku-angku pakai untuak pa ukua urang lain , itu pulolah nan ka dipakai dek Allah untuak ma ukua angku-angku .
40007003	Baa mangko sarabuak kayu nan di mato sudaro angku , nampak di angku ? Sadangkan balok di mato angku sandiri indak angku paratikan doh !
40007004	Dima pulo angku ka bisa mangecek ka sudaro angku bakcando iko , ' Kamarilah , buliah nak den kaluwakan sarabuak kayu nan ado di mato wa-ang tu , ' sadangkan di mato angku sandiri ado balok tabulintang ?
40007005	Oih urang munapiak ! Kaluwakanlah dawulu balok nan di mato angku sandiri , sudah tu barulah mato angku tu tarang untuak mancaliak , sarato bisa mangaluwakan sarabuak kayu nan di mato sudaro angku tu .
40007006	Janlah dibarikan barang nan suci kabake anjiang , supayo anjiang tu jan babaliak manggigik angku . Jan pulolah mambarikan mutiara kabake kandiak , supayo mutiara tu jan dilanyau dek kandiak tu . "
40007007	" Mintaklah , mako angku ka manarimo . Carilah , mako angku ka mandapek . Tokoklah pintu , mako pintu ka dibukakkan untuak angku .
40007008	Dek karano , siya urang nan lai mamintak , mako inyo ka manarimo ; siya urang nan lai mancari , mako inyo ka mandapek ; siya urang nan lai manokok pintu , mako pintu ka dibukakkan untuaknyo .
40007009	Di antaro angku-angku nan sabanyak ko , adokoh angku nan ma agiahkan batu ka anak angku , jikok inyo mamintak roti ?
40007010	Atau adokoh angku nan ma agiahkan ula ka anak angku , jikok inyo mamintak ikan ?
40007011	Biyapun angku-angku urang jahek , tapi angku layi tawu juwo ma agiahkan nan elok ka anak angku-angku . Apo lai Bapak angku nan disarugo ! Baliau labiah lai dari itu , Baliau ka mambarikan nan baiak kabake urang-urang nan mamintak kabake Baliau .
40007012	Pabuweklah kabake urang lain , sarupo jo apo nan katuju di angku , nan ka dipabuwek urang kabake angku . Itulah nan sabana intinyo sagalo paratuaran Nabi Musa sarato jo pangajaran nabi-nabi . "
40007013	" Masuaklah malalui pintu nan sampik , dek karano , pintu nan ka narako lapang , labuah nan manuju ka narako laweh , sambuah urang nan suko lalu disinan .
40007014	Tapi , sabana sampiklah pintu nan ka sarugo , sarato suliklah jalan nan dapek mambawok urang kapado iduik nan kaka . Saketek sangaiklah urang nan layi basuwo jo jalan nan bakcando itu . "
40007015	" Ingek-ingeklah kabake nabi-nabi palasu . Inyo datang kabake angku-angku icak-icak saroman domba , tapi sabananyo , inyo adolah anjiang utan nan buweh .
40007016	Angku-angku dapek mangatawuinyo , dari maliyek asie karajonyo . Samak baluka baduri indak mungkin doh ka ma asiekan buwah anggur , samak baduri indak mungkin doh ka ma asiekan buwah aro .
40007017	Dari batang nan rancak kito mandapek buwah nan baiak , dari batang nan buruak kito mandapek buwah nan buruak .
40007018	Batang nan rancak indak ka mungkin ma asiekan buwah nan buruak , batang nan buruak indak ka mungkin ma asiekan buwah nan baiak .
40007019	Satiyok batang nan indak ma asiekan buwah nan baiak , ka ditabang , sudah tu dibaka .
40007020	Baitu pulo tantang nabi-nabi palasu . Angku-angku dapek mangatawuinyo dari maliyek asie karajonyo . "
40007021	" Indak kasadonyo doh , urang nan ma imbau Ambo , ' Tuhan , Tuhan , ' nan ka masuak dalam Karajaan Sarugo , tapi hanyolah urang-urang nan layi mangarajokan parentah Bapak Ambo nan di sarugo .
40007022	Isuak di Ari Kiamaik , sambuah urang nan ka bakato kabake Ambo , ' Tuhan , Tuhan , indak koh jo ateh namo Angkau kami lah manyampaikan barito dari Allah ? Indakkoh jo kuwaso namo Tuhan pulo kami lah ma usie roh-roh jahek , sudah tu sambuah pulo kami mampabuwek mukjizat ? '
40007023	Tapi dikutiko tu Ambo ka manjawab , ' Alun ado lai Ambo bakatawuan jo kalian ! Bakiroklah kalian dari siko , kalian nan suko mangarajokan karajo nan jahek ! ' "
40007024	" Jadi , satiyok urang nan lai ma iyokan kato-kato Ambo ko , sarato lai mamatuahinyo , mako urang tu sarupo jo urang nan arih bijaksano , nan lah managakkan rumahnyo di ateh batu .
40007025	Pado kutiko ari ujan , ayie gadang tibo , sarato angin limbubu ma oyak rumah tu , rumah tu indak kabaa-baa doh , dek karano rumah tu ditagakkan di ateh batu .
40007026	Satiyok urang nan lah mandangakan kato-kato Ambo ko , tapi inyo indak niyo doh mangarajokannyo , mako urang tu samo jo urang pandie , nan managakkan rumahnyo di ateh kasiek .
40007027	Pado kutiko ari ujan , ayie gadang tibo , angin limbubu ma oyak rumah tu , rumah tu runtuah . Sabana bareklah rusaknyo ! "
40007028	Akienyo salasailah Isa Almasih mambari pangajaran , kasadonyo urang nan ado disinan sangaik tacangang mandangakan pangajaran Baliau .
40007029	Dek karano , taraso bana kuwaso pangajaran Baliau tu , indak samo doh jo guru-guru agamo Yahudi .
40008001	Isa Almasih turun dari bukik , sambuah urang nan manuruikkan Baliau .
40008002	Pado kutiko itu tibolah surang urang nan bapanyakik kulik nan manakuikkan . Urang tu tagak jo singantua di adok-an Baliau , sambia bakato , " Angku , jikok Angku namuah , Angku bisa mancegakkan ambo . "
40008003	Mako Baliau ma awai urang nan sakik tu sambia bakato , " Ambo layi namuah . Cegaklah panyakik angkau ! " Sakutiko tu juwo , ilang lanyoklah panyakik urang tu .
40008004	Mako bakatolah Isa Almasih kabake urang tu , " Kana-ilah apo nan Ambo katokan ko ! Jan dicuritokan kabake siya-siyanyo , sagalo apo nan lah tajadi ko . Tapi payilah kabake imam , mintaklah pangakuan dari inyo nan baraso angkau , iyo lah sabana cegak . Sasudah tu pasambahkanlah karoban , bakcando nan diparentahkan dek Nabi Musa , sabagai tando kabake urang nan banyak , baraso angkau iyo lah sabana-bana lah cegak ! "
40008005	Kutiko Isa Almasih tibo di Kapernaum , ado surang palimo tantara Roma , datang untuak manamui Baliau , sarato mamintak tolong kabake Baliau .
40008006	" Angku , " kecek palimo tu , " palayan ambo sadang sakik di rumah . Inyo lah talatak lumpuah di tampek tidua , sabana lajaik nampaknyo . "
40008007	" Biyalah , Ambo payi kasinan untuak mancegakkan inyo , " kecek Isa Almasih .
40008008	" Jan lai Angku payi kasinan , " kecek palimo tu , " Rasonyo , ambo ko urang nan indak patuik doh untuak manjamu Angku di rumah ambo . Angku katokan sajolah kato agak sapatah . Mako palayan ambo tu musti cegak .
40008009	Dek karano ambo pun musti tunduak kapado parentah urang nan di ateh ambo . Di bawah ambo ado pulo parajurik-parajurik nan musti pulo tunduak kapado parentah-parentah ambo . Jikok ambo manyuruah surang parajurik , ' Payilah kasinan ! ' mako inyopun payi . Ambo katokan pulo kabake nan lain , ' Kamarilah ! ' mako inyopun tibo ; jikok ambo mamarentahkan budak ambo , ' Buweklah nan bakcando iko ! ' mako inyopun mangarajokannyo . "
40008010	Kutiko Isa Almasih mandangakan apo nan dikatokan dek palimo tu , Baliau sabana tacangang . Mako bakatolah Baliau kabake urang-urang nan payi manuruikkan Baliau tu , " Indak tangguang-tangguang doh imannyo urang ko . Sabanyak ko lah urang Israel , alun ado lai Ambo basuwo jo urang nan ba iman sarupo iko !
40008011	Isuak sabana ka tajadi nan bakcando iko ! Sambuah urang nan ka bi tibo dari nagari tampaik matoari tabik , sarato jo dari nagari tampaik matoari tabanam , untuak basukocito samo-samo jo Nabi Ibrahim , Nabi Ishak , sarato jo Nabi Yakub di dalam Karajaan Sarugo .
40008012	Padohal urang-urang nan sapatuiknyo masuak ka Karajaan Sarugo , ka di ambuangkan kaluwa ka tampaik nan kalam . Disinanlah urang-urang tu ka bi maratok , sarato ka manangguangkan ajab nan padiah . "
40008013	Sudah tu Isa Almasih bakato kabake palimo tu , " Pulanglah , apo nan angku picayoi , baitu pulolah nan ka tajadi . " Kutiko tu juwo palayannyo tu lansuang cegak .
40008014	Isa Almasih payi ka rumah si Petrus . Tibo disinan nampaklah dek Baliau mintuwo si Petrus sadang damam , lalok di tampaik tidua .
40008015	Mako di awai Baliaulah tangan ranggaek tu , ranggaek tu lansuang cegak . Inyo jago untuak malayani Isa Almasih .
40008016	Kutiko ari lah muloi sanjo , urang bi mambawok-i urang-urang nan kamasuak-an roh jahek kabake Isa Almasih . Jo kato sapatah sajo , Baliau ma usie roh jahek tu , Baliau mancegakkan pulo kasadonyo urang nan sakik .
40008017	Dek sagalo sasuatu apo nan lah dipabuwek dek Isa Almasih , mako basuwoanlah apo nan lah dikatokan dek Nabi Yesaya , iyolah , " Inyolah nan ka manangguangkan sansaro kito , Inyolah nan ka mancegakkan panyakik kito . "
40008018	Sabana sambuah urang nan bi tagak disakuliliang Isa Almasih . Kutiko Baliau maliyek urang nan banyak tu , Baliau manyuruah pangikuik-pangikuik-Nyo manyubarangi danau .
40008019	Ado surang guru agamo datang kabake Baliau sambia bakato , " Angku Guru , ambo namuah manuruikkan Angku kama-kamanyo ! "
40008020	Mako manjawablah Baliau , " Anjiang utan ado punyo lubang , buruang ado punyo sarang , tapi di Anak Manusia indak doh tampaik untuak malalokkan badan-Nyo . "
40008021	Sudah tu ado pulo surang pangikuik Baliau nan lain mangecek , " Angku , pabuliahkanlah ambo pulang agak sabanta , untuak payi mangubuakan bapak ambo . "
40008022	Tapi Baliau manjawab , " Turuikkanlah Ambo , padiyakan sajolah urang mati , payi mangubuakan urang mati . "
40008023	Isa Almasih nayiak ka parawu sarato jo pangikuik-pangikuik-Nyo bagai .
40008024	Indak disangko-sangko , tibolah angin limbubu nan sangaik kancang malando danau tu , sainggo parawu tu di oyak ombak . Kutiko tu Isa Almasih sadang lalok .
40008025	Mako Baliau pun dijagokan dek pangikuik-pangikuik Baliau . " Angku , jagolah Ngku ! Tolonglah Ngku ! Cilako kito Ngku ! " kecek pangikuik-pangikuik-Nyo tu .
40008026	" Baa mangko angku-angku takuik ? " kecek Isa Almasih . " Angku-angku kurang picayo kabake Ambo ! " Sudah tu Baliau tagak , Baliau ariaklah angin limbubu sarato jo danau tu , mako danau tu pun manjadi tanang , satanang-tanangnyo .
40008027	Pangikuik-pangikuik Baliau sangaik tacangang . Inyo bi mangecek , " Siyakoh Baliau ko nan sabananyo , sainggo limbubu jo ombak pun patuah kabake Baliau ! "
40008028	Mako sampailah Isa Almasih di subarang danau , di daerah Gadara . Tibo disinan , ado urang duwo urang nan kamasuak-an roh jahek , datang kabake Baliau . Urang nan baduwo ko sabana ganaih , sainggo indak surang juwo doh urang nan talok bi lalu di sinan .
40008029	Inyo bi kaluwa dari guwo-guwo kubuaran , sambia ma ariak-ariak , " Anak Allah , ka Angkau panga kan kami ko ? Apokoh Angkau lah ka mamuloi ma ajab kami , biyapun masonyo alun tibo ? "
40008030	Indak bara jauah dari tampaik tu , ado saparinduan babi nan sangaik banyak , nan sadang mancari makan .
40008031	Roh-roh jahek tu mambana kabake Isa Almasih , " Jikok Angkau nak ka manyuruah kami kaluwa , suruahlah kami masuak ka dalam babi nan banyak tu . "
40008032	" Bakiroklah wa-ang dari siko ! " kecek Isa Almasih . Mako roh-roh jahek tu pun kaluwa dari urang nan baduwo tu , sudah tu inyo masuak ka tubuah babi nan banyak tu . Kasadonyo babi tu pun bi tabang ambua , tajun dari tapi tabiang masuak ka danau , abih karam kasadonyo .
40008033	Kasadonyo tukang gubalo babi tu , bi lari ka kota , inyo bi mancuritokan sagalo kajadian tu , sarato mancuritokan pulo apo nan lah tajadi jo urang nan baduwo , nan kamasuak-an roh jahek tu .
40008034	Mako kasadonyo urang nan di kota tu , bi payi manamui Isa Almasih . Kutiko urang-urang tu maliyek Baliau , inyo bi sabana mambana , kok dapek supayo Isa Almasih barangkek dari daerahnyo tu .
40009001	Isa Almasih nayiak ka ateh parawu , Baliau payi manyubarangi danau , babaliak ka kampuang-Nyo .
40009002	Tibo disinan , urang mambawok kabake Baliau , surang urang lumpuah nan lalok di lapiak . Kutiko Baliau maliyek dek takah tu bana iman urang-urang tu , mako bakatolah Baliau kabake urang nan lumpuah tu , " Oih anak-Den , tabahkanlah ati angkau ! Doso-doso angkau lah di ampuni . "
40009003	Babarapo urang guru agamo Yahudi nan ado disinan , bi bakato dalam atinyo , " Urang ko lah samo ko jo mahino Allah ! "
40009004	Isa Almasih mangatawui , apo nan dipikiekan dek guru-guru agamo tu , jadi , Baliau bakato , " Baa mangko pikieran angku-angku sajahek itu ?
40009005	Nama nan labiah mudah : mangatokan ' Doso angkau lah di ampuni ' , atau mangatokan , ' Tagaklah , sudah tu bajalanlah ' ?
40009006	Kiniko Ambo ka mampaliyekkan kabake angku-angku , baraso di ateh dunia ko , Anak Manusia bakuwaso untuak ma ampuni doso . " Mako bakatolah Isa Almasih kabake urang nan lumpuah tu , " Tagaklah , angkeklah lapiak angkau , sudah tu pulanglah ! "
40009007	Urang nan lumpuah tu tagak , sudah tu inyo pulang ka rumahnyo .
40009008	Kutiko urang-urang tu maliyek kajadian nan bakcando itu , mako inyo bi katakuik-an , sarato mamuji Allah , dek karano Allah lah mambarikan kuwaso nan sangaik gadang kabake manusia .
40009009	Sasudah tu Isa Almasih barangkek dari tampaik tu . Samantaro Baliau sadang bajalan , Baliau manampak surang tukang mintak pajak , nan banamo Matius , sadang duduak di kantua pajaknyo . Bakatolah Isa Almasih kabake inyo , " Kamarilah , molah turuikkan Ambo ! " Mako tagaklah Matius , inyo lansuang payi manuruikkan Isa Almasih .
40009010	Kutiko Isa Almasih sadang makan di rumah Matius , bi tibo pulolah tukang-tukang mintak pajak , sarato jo urang-urang nan di anggap indak elok dek masarakaik , sato pulo makan samo-samo jo Baliau sarato jo pangikuik-pangikuik-Nyo .
40009011	Ado urang-urang Farisi nan maliyek kajadian tu . Inyo bi batanyo kabake pangikuik-pangikuik Isa Almasih , " Apo sababnyo , mangko Guru angku-angku makan samo-samo jo tukang mintak pajak , sarato jo urang-urang nan badoso tu ? "
40009012	Isa Almasih mandangakan , apo nan ditanyokan dek urang tu , sudah tu Baliau manjawab , " Urang nan siyaik indak mamaralukan dotor doh , tapi kok urang nan sakik iyo .
40009013	Paresolah apo aratinyo ayaik Alkitab nan tatulih sarupo iko : ' Nan Den kahandak-i iyolah raso ibo , indak karoban taranak doh ' . Dek karano Ambo datang , indak untuak ka ma imbau urang nan lah maraso dirinyo baiak doh , tapi Ambo datang kabake urang nan dipandang hino . "
40009014	Sasudah tu pangikuik-pangikuik Nabi Yahya Pambaptis datang kabake Isa Almasih , untuak payi batanyo , " Kami sarato jo urang-urang Farisi , bi bapuwaso , tapi pangikuik-pangikuik Angku indak , baa tu ? "
40009015	Baliau manjawab , " Baa pandapek angku-angku ? Dapekkoh tamu-tamu di alek kawin ba ibo ati , jikok marapulai sadang ado di tangah-tangah alek ? Tantu indak ! Tapi isuak ka tibo juwo tu masonyo , marapulai tu ka dibawok dari tangah alek tu . Kutiko itu , barulah urang-urang tu bi bapuwaso .
40009016	Indak ado doh urang manumbok baju nan lah usang , jo kain nan baru . Dek karano , kain panumbok tu ka susuik , mako inyo cabiaklah baju tu , batambah lawehlah kuyaknyo .
40009017	Baitu pulo , indak ado doh urang nan mamasuakkan anggur nan baru , ka dalam kampia kulik nan usang . Dek karano kampia tu bisa cabiak bisa kuyak , taseraklah anggur tu kasadonyo . Anggur nan baru musti dimasuakkan ka dalam kampia nan baru pulo , buliah kaduwo-duwonyo samo-samo tapaliaro . "
40009018	Samantaro Isa Almasih sadang mangecek jo pangikuik-pangikuik Nabi Yahya Pambaptis , tibolah surang pamimpin rumah ibadaik . Inyo tagak jo singantua di adok-an Baliau sambia bakato , " Anak ambo nan padusi baru maningga sabanta ko . Tapi kiniko ambo mambana kabake Angku , maringanilah Angku datang untuak manyintuah anak ambo tu , buliah iduik inyo baliak . "
40009019	Isa Almasih lansuang tagak , baitu pulo pangikuik-pangikuik-Nyo , bi payi manuruikkan urang tu ka rumahnyo .
40009020	Di tangah jalan basuwolah jo surang padusi , nan lah duwo baleh tawun lamonyo sakik pandarahan . Panyakiknyo tu nan ba ubuangan jo haidnyo , inyo tibo dari balakang mandakek-i Isa Almasih . Manuruik agak-agak di atinyo , " Asa dapek den manyintuah jubah Baliau , panyakik den cegak . " Mako inyo awailah ujuang jubah Isa Almasih .
40009021	
40009022	Kutiko tu Isa Almasih malengah ka balakang , Baliau mancaliak kabake padusi tu , sambia bakato kabake inyo , " Tabahlah , oih anak-Den ! Dek karano angkau layi picayo kabake Ambo , itu mangkonyo angkau cegak ! " Pado kutiko tu juwo , cegaklah panyakik padusi tu .
40009023	Indak lamo sasudah itu , sampailah Isa Almasih di rumah pamimpin rumah ibadaik tu . Kutiko Baliau maliyek pamain-pamain musik kamatian , sarato banyak urang nan ma-iruak ,
40009024	Baliau bakato kabake urang nan banyak tu , " Bi kaluwalah kasadonyo ! Anak ko indak mati bagai ko doh ; inyo hanyo talalok . " Urang nan banyak tu bi mampagalakkan Isa Almasih .
40009025	Sasudah urang tu bi kaluwa kasadonyo , mako masuaklah Isa Almasih ka dalam biliak paja tu , Baliau paciklah tangan paja nan mati tu . Mako tasintaklah paja tu .
40009026	Pacahlah kaba tantang apo nan tajadi , disadonyo daerah tu .
40009027	Isa Almasih barangkek dari tampaik tu , dipajalanan ado duwo urang buto nan manuruikkan Baliau . Urang buto tu ba imbau , " Oih Anak Nabi Daud , iboilah kami ko ! "
40009028	Kutiko Isa Almasih masuak ka dalam rumah , urang buto nan baduwo ko datang kabake Baliau . Baliau batanyo kabake urang nan buto tu , " Apo angku-angku layi picayo , baraso Ambo bisa mancegakkan angku-angku ? " " Picayo , Ngku ! " keceknyo .
40009029	Mako di awai Baliaulah mato urang nan buto tu sambia bakato , " Dek karano angku-angku layi picayo , mako tajadilah apo nan angku-angku pintak . "
40009030	Mako cegaklah mato urang nan buto tu , sainggo bisa untuak maliyek . Tapi Baliau mamparingekkan bana , supayo inyo jan mancuritokan kajadian tu kabake siya-siyanyo .
40009031	Tapi urang buto nan lah cegak tu , payi kian kumari mancuritokan Isa Almasih , sampai kasadonyo daerah .
40009032	Kutiko urang nan baduwo tu lah payi , ado surang urang bisu nan dikuwasoi dek roh jahek , dibawok kabake Isa Almasih .
40009033	Baliau usielah roh jahek tu , sakutiko tu juwo urang nan bisu tu bisa mangecek baliak . Urang nan banyak tu bi tacangang sambia bakato , " Alun ado lai kami maliyek kajadian nan sarupo iko di Israel ! "
40009034	Tapi urang-urang Farisi bi mangatokan , " Induak angkang roh-roh jaheklah ko , nan mambari Inyo kuwaso untuak ma usie roh-roh jahek tu . "
40009035	Bakcando itulah Isa Almasih payi bakuliliang , dari kota nan iko , ka kota nan lain , dari kampuang nan iko , ka kampuang nan lain . Baliau ma aja di rumah-rumah ibadaik , Baliau mambaritokan Injil Karajaan Sarugo . Baliau mancegakkan urang-urang nan manangguangkan sagalo macam panyakik , sarato jo urang nan cacaik badan .
40009036	Kutiko Isa Almasih maliyek urang nan banyak tu , Baliau maraso ibo kabake urang-urang tu , dek karano urang tu lah ka ilangan aka , sarato indak badayo lai , saroman jo domba nan indak bagubalokan .
40009037	Mako bakatolah Baliau kabake pangikuik-pangikuik-Nyo , " Tuwaian sambuah , tapi urang nan ka manuwai saketek .
40009038	Dek karano itu mintaklah kabake urang nan punyo ladang , supayo inyo mandatangkan urang nan ka untuak manuwai asie ladangnyo . "
40010001	Pado suatu ari Isa Almasih manyuruah kaduwo baleh urang pangikuik-Nyo untuak bakumpua . Sudah tu Baliau mambarikan kuwaso kabake pangikuik-Nyo tu , untuak ma usie roh-roh jahek , mancegakkan sagalo macam panyakik , sarato mancegakkan sagalo macam cacaik badan .
40010002	Ikolah namo-namo rasul nan duwo baleh tu : nan partamu , si Simon ( nan biaso pulo di imbau si Petrus ) sarato jo karek-annyo si Andreas , sudah tu si Yakobus sarato jo karek-annyo si Yahya , inyoko adolah anak pak Zebedeus .
40010003	Sasudah tu si Filipus jo si Bartolomeus , si Tomas sarato jo si Matius tukang mintak pajak , sarato jo si Yakobus anak Alfeus , sarato jo si Tadeus ;
40010004	Nan duwo urang lai si Simon Patriot , sarato jo si Yudas Iskariot nan mangkianaik-i Isa Almasih .
40010005	Kaduwo baleh urang rasul tu di utuih dek Isa Almasih , sasudah inyo bi mandapek pitunjuak-pitunjuak nan bakcando iko , " Janlah payi ka daerah-daerah urang nan indak urang Yahudi . Jan pulo payi ka kota-kota urang Samaria .
40010006	Tapi payilah kabake urang-urang Israel , nan paralu bana kabake urang Israel nan lah sasek .
40010007	Baritawukanlah kabake inyo tu baraso Allah sugiro ka mamarentah sabagai Rajo .
40010008	Cegakkanlah urang-urang nan sakik ; iduikkanlah baliak urang nan lah mati ; cegakkanlah urang-urang nan bapanyakik kulik nan manakuikkan , sarato usielah roh-roh jahek . Angku-angku lah di agiah perai jo kasadonyo tu . Mako agiahkan pulolah sacaro perai kabake urang nan lain .
40010009	Jan mambawok pitih ameh , pitih perak , biyapun pitih timbago .
40010010	Jan dibawok puro pamintak sidakah , jan dibawok duwo alai baju untuak dipajalanan , biyapun sipatu jo tungkek jan dibawok . Dek karano urang nan bakarajo , lah sapatuiknyo dicukuikkan sagalo kaparaluannyo .
40010011	Jikok angku-angku lah tibo disabuwah kota atau disabuwah kampuang , carilah surang urang , nan lai namuah mambawok tumpang angku . Tinggalah jo urang tu di rumahnyo , sampai angku barangkek pulo ka tampaik nan lain .
40010012	Kutiko angku-angku ka mamasuak-i rumah urang , bacolah ' Assalamualaikum warahmatullah . '
40010013	Jikok urang nan di rumah tu , lai niyo manarimo angku-angku , biyalah salam angku tu tatap untuaknyo . Tapi jikok urang tu indak niyo doh manarimo angku , mako elolah baliak salam angku tu .
40010014	Jikok ado rumah atau kota , nan indak niyo manarimo angku , atau indak niyo mandangakan kecek angku-angku , mako barangkeklah dari tampaik tu , kipehkanlah abu nan lakek di tapak kaki angku .
40010015	Kanalah nan Ambo kecekkan ko ! Di Ari Kiamaik isuak , urang-urang kota Sodom jo Gomora , labiah ringan ukunannyo , daripado urang-urang nan ado di kota tu ! "
40010016	" Paratikanlah kecek Ambo ko : Ambo ma utuih angku-angku , sarupo jo manyuruah domba nan indak badayo ka tangah-tangah anjiang utan nan ganaih . Angku-angku musti cadiak bakcando ula , tuluih ati bakcando marpati .
40010017	Bajago-jagolah , dek karano ka tibo masonyo isuak , angku-angku ka ditangkok , sudah tu dibawok ka sidang mahkamah . Angku-angku ka di ajab di rumah-rumah ibadaik .
40010018	Angku-angku ka dibawok kabake panguwaso-panguwaso , sarato jo kabake rajo-rajo , dek karano angku pangikuik Ambo . Disinanlah masonyo di angku-angku , untuak mancuritokan tantang diri Ambo , kabake urang-urang tu sarato jo kabake urang nan indak ba Tuhan Allah .
40010019	Tapi jikok angku-angku dibawok untuak ka disidangkan , jan cameh , tantang apo nan ka dikatokan , atau baa caro angku ka mangecek . Dek karano apo nan ka angku-angku katokan , ka dibaritawu kabake angku sakutiko tu juwo .
40010020	Dek karano nan ka mangecek kutiko tu , indak angku-angku doh , tapi adolah Roh Bapak nan di sarugo , malalui muluik angku-angku .
40010021	Isuak ka tajadi bakcando nan Ambo katokan ko , urang ka manyarahkan dunsanaknyo sandiri untuak ka dibunuah . Nan bakcando itu ka tajadi pulo di antaro si bapak jo anaknyo . Anak-anak ka bi malawan kabake ranggaeknyo , sudah tu inyo sarahkan ranggaeknyo tu untuak ka dibunuah .
40010022	Angku-angku ka dibanci-i dek kasadonyo urang , dek karano angku manjadi pangikuik Ambo . Tapi urang nan lai batahan sampai ka akienyo , inyo lah musti ka disalamaikkan .
40010023	Jikok angku-angku di aniayo disabuwah kota , mako larilah ka kota nan lain . Nak Ambo katokanlah kiniko kabake angku-angku : Alun jimek lai angku-angku mandatangi kota-kota di Israel , mako Anak Manusia lah tibo baliak di dunia ko .
40010024	Murik indak labiah dari gurunyo , palayan indak labiah dari induak samangnyo .
40010025	Cukuiklah jikok surang murik dapek manjadi samo jo gurunyo , atau jikok surang palayan manjadi samo jo induak samangnyo . Jikok kapalo rumah tanggo lah banamo Beelzebul , apolai kasadonyo urang nan dirumahnyo . Kasadonyo ka di agiah namo nan labiah buruak lai daripado itu ! "
40010026	" Janlah takuik ka manusia . Indak ado doh nan ta andok , nan indak ka dipanampakkan , indak ado doh nan dirasiyokan , nan indak ka tabukak .
40010027	Apo nan Ambo katokan kabake angkau di tampaik nan kalam , mustilah angkau ulangi mangatokannyo di tampaik nan tarang di siang ari . Baitu pulo , apo nan dibisiakkan di talingo angkau , angkau musti manyorakkannyo di tampaik nan rami !
40010028	Janlah takuik kabake urang nan bisa mambunuah tubuah , tapi indak bakuwaso mambunuah jiwa . Tapi takuiklah kapado Allah nan bakuwaso mambinasokan tubuah , bakuwaso pulo mambunuah jiwa di dalam narako .
40010029	Duwo ikua unggeh pipik dapek dibali jo pitih sarimih . Tapi biyapun baitu , indak sikua juwo doh nan jatuah ka tanah , jikok indak saparentah Allah , Bapak angkau .
40010030	Rambuik nan di kapalo angkau tu pun , lah ba etong tu kasadonyo .
40010031	Dek karano itu , janlah takuik ! Angku-angku labiah ba arago daripado unggeh pipik tu ! "
40010032	" Bagi siya nan lai mangaku di adok-an urang banyak , baraso inyo adolah pangikuik Ambo , mako Ambo pun ka ma akuinyo pulo isuak , di adok-an Allah Bapak Ambo nan di sarugo .
40010033	Tapi bagi siya nan indak mangaku di adok-an urang banyak , baraso inyo adolah pangikuik Ambo , mako Ambo pun indak ka ma akuinyo pulo doh isuak , di adok-an Allah Bapak Ambo di sarugo . "
40010034	" Janlah manyangko baraso Ambo ko , mambawok padamaian ka dunia ko . Ambo indak mambawok padamaian doh , tapi sangketo .
40010035	Kadatangan Ambo ka manjadi panyabab , anak laki-laki ka malawan ka bapaknyo , anak padusi ka malawan ka mandehnyo , baitu pulo , minantu nan padusi ka malawan ka mintuwonyo nan padusi pulo .
40010036	Jadi nan ka manjadi lawan kareh , adolah kaluarga sandiri .
40010037	Urang nan labiah mangasiahi ranggaeknyo , daripado mangasiahi Ambo , mako inyo indak patuik doh manjadi pangikuik Ambo . Baitu pulo jikok urang labiah mangasiahi anak-anaknyo , daripado mangasiahi Ambo .
40010038	Bagi urang nan indak namuah mamikua salibnyo , sarato indak namuah manuruikkan Ambo , mako urang tu indak patuik doh manjadi pangikuik Ambo .
40010039	Urang nan mampatahankan nyawonyo , mako nyawonyo tu ka ilang , tapi urang nan ka ilangan nyawonyo , dek karano inyo satiya kabake Ambo , mako inyo ka mandapek iduik nan kaka salamo-lamonyo . "
40010040	" Urang nan lai niyo manarimo angkau , ba arati inyo lah manarimo Ambo . Baitu pulo urang nan lai niyo manarimo Ambo , ba arati inyo lah manarimo Baliau nan ma utuih Ambo .
40010041	Siya urang nan malayani nabi , dek karano nan dilayani tu adolah nabi , mako inyo ka manarimo pahalo sabagai nabi . Baitu pulo , kok siya urang nan lai malayani urang baiak , dek karano nan dilayani tu urang baiak , mako inyo ka manarimo pahalo sabagai urang baiak .
40010042	Bagi siya nan lai ma agiah minun , kabake salah surang dari pangikuik Ambo nan paliang hino , biyapun hanyo sacangkie ayie dingin , picayolah , mako inyo ka manarimo pahalonyo ! "
40011001	Sasudah Isa Almasih mambarikan pitunjuak-pitunjuak kabake pangikuik-Nyo nan duwo baleh tu , mako Baliau barangkek dari tampaik tu . Baliau payi ma aja , sambia mambaritokan Injil di kota-kota nan dakek dari sinan .
40011002	Nabi Yahya Pambaptis nan sadang dalam pinjaro , mandanga kaba tantang sagalo sasuatu nan lah dipabuwek dek Isa Almasih . Mako disuruahnyolah babarapo urang pangikuiknyo , untuak payi batanyo kabake Isa Almasih ,
40011003	" Angku koh urangnyo , nan di utuih manuruik janji Allah , atau paralu koh kami mananti urang nan lain ? "
40011004	Isa Almasih manjawab , " Babaliaklah ka Nabi Yahya , curitokanlah apo nan lah angku-angku danga , apo nan lah angku-angku liyek :
40011005	Urang buto bisa maliyek , urang lumpuah dapek bajalan , urang bapanyakik kulik nan manakuikkan cegak ; urang pakak bisa mandanga , urang mati bisa iduik baliak , sarato Injil nan dari Allah dibaritokan kabake urang-urang nan bansaik .
40011006	Babahagialah urang nan indak ba alasan untuak indak manarimo Ambo ! "
40011007	Sasudah utusan Nabi Yahya tu payi , mako bakatolah Isa Almasih kabake urang nan banyak , tantang Nabi Yahya Pambaptis tu . Baliau bakato bakcando iko , " Apo nan angku-angku caliak ka padang gurun ? Apo niyo nak maliyek rumpuik nan di ambuih ribuik ?
40011008	Nak maliyek apo angku-angku payi kasinan ? Apokoh nak maliyek urang nan babaju rancak ? Urang-urang nan babaju rancak , tampaiknyo di istana !
40011009	Jadi baa mangkonyo angku-angku payi ka padang gurun ? Apo nak maliyek surang nabi ? Batua , malah labiah daripado surang nabi .
40011010	Nabi Yahya tu lah nan dimukasuikkan dek ayaik Alkitab nan tasurek bakcando iko , ' Ikolah utusan-Den , kato Allah , Aden ma utuih inyo labiah dawulu daripado Angkau buliah inyo manyadiyokan jalan untuak Angkau . '
40011011	Ambo agiah tawulah kabake angku-angku ! Sajak dunia takambang , alun ado lai urang nan labiah basa dari Yahya Pambaptis . Tapi biyapun baitu , urang nan paliang ketek di dalam Karajaan Sarugo , labiah basa daripado Nabi Yahya Pambaptis .
40011012	Sajak Nabi Yahya mangabakan barito nan dibawoknyo , sampai ka maso kiniko , umaik Allah dilawan jo gadang tulang dek urang-urang nan ba usawo nak manguwasoinyo .
40011013	Sampai ka maso tibonyo Nabi Yahya , kasadonyo paratuaran Nabi Musa sarato jo pangajaran nabi-nabi , lah manubuatkan tantang sagalo sasuatu apo nan musti tajadi .
40011014	Jikok angku-angku lai picayo , Nabi Yahya tu lah nan Nabi Elia , nan kadatangannyo lah dinubuatkan sajak dari sa isuak .
40011015	Kok lai batalingo , dangakanlah apo nan Ambo katokan ko !
40011016	Jo apolah ka Ambo samokan urang-urang nan iduik dijaman kiniko ? Inyo sarupo jo paja-paja ketek nan bi duduak di tangah pasa . Nan sakalompok mangecek kabake nan lain ,
40011017	' Kami lah mandendangkan lagu bagadang ati untuak kalian , tapi kalian indak namuah doh tagak manari ! Kami lah mandendangkan lagu tando ba ibo ati , tapi kalian indak namuah doh manangih ! '
40011018	Tibo Nabi Yahya -- inyo bapuwaso , sarato indak maminun anggur ; urang-urang bi mampakecekkan , ' Inyo kamasuak-an setan ! '
40011019	Kiniko tibo pulo Anak Manusia , -- Inyo makan sarato jo minun ; urang-urang tu bi mampakecekkan pulo , ' Liyeklah urang tu ! Cangok , pamabuak , kantinyo tukang mintak pajak , sarato bakanti pulo jo urang-urang nan badoso . ' Biyapun baitu , ka arih bijaksanoan Allah jaleh tampak di asie karajo-Nyo . "
40011020	Sudah tu Isa Almasih muloi mamparingekkan , di kota-kota nan banyak Baliau mampabuwek mukjizat . Dek karano urang-urang nan di kota-kota tu indak bi namuah batobaik .
40011021	" Cilakolah angkau , Korazim ! Cilako pulolah angkau , Betsaida ! Santano sagalo mukjizat nan dipabuwek di tangah-tangah angkau ko , dipabuwek pulo di Tirus jo di Sidon , lah musti sajak dek sari lah urang-urang nan disinan tu bi batobaik , inyo ka bi malakekkan baju tando basadiah ati , sarato ka bi malatakkan abu di ateh kapalonyo .
40011022	Nak Ambo katokan banalah kabake angku-angku , isuak di Ari Kiamaik , urang-urang Tirus jo urang Sidon tu , labiah ringan ukunannyo daripado angku-angku !
40011023	Baitu pulo , oih angkau Kapernaum ! Apokoh angkau ka ditinggikan sampai ka sarugo ? Indak ! Malah angkau ka dicampakkan ka narako ! Dek karano , jikok sakironyo sagalo mukjizat nan dipabuwek di tangah-tangah angkau tu , lah dipabuwek pulo di Sodom , mako Sodom tu ka tatap ado juwo sampai kiniko !
40011024	Kana-i banalah apo nan Ambo katokan ko , di Ari Kiamaik isuak , urang Sodom tu labiah ringan ukunannyo daripado angkau ! "
40011025	Pado kutiko itu Isa Almasih badowa , " Oih Bapak , Tuhan nan manguwasoi langik jo bumi ! Ambo batarimo kasih kabake Angkau , dek karano sagalo sasuatunyo tu Angkau rasiyokan , taradok urang-urang nan pandai , sarato urang nan ba alimu , tapi Angkau lah mambukakkannyo kabake urang-urang nan indak basikola .
40011026	Itulah nan katuju di ati Bapak . "
40011027	Mako bakatolah Isa Almasih , " Sagalo sasuatu lah disarahkan dek Bapak kabake Ambo . Indak surang juwo doh urang nan tawu , tantang Anak , salain daripado Bapak . Indak ado pulo doh urang nan mangatawui Bapak , salain daripado Anak , sarato jo urang-urang nan lah di agiah tawu dek Anak , tantang siyapo Bapak .
40011028	Bi datanglah kabake Ambo , oih kasadonyo angku-angku nan latiah , sarato nan bababan barek ; Ambo ka ma agiahkan sumangaik nan baru kabake angku-angku .
40011029	Turuiklah parentah Ambo , sarato barajalah kabake Ambo . Dek karano Ambo ko lamah lambuik , sarato randah ati , mako iduik angku-angku ka basumangaik baliak .
40011030	Dek karano sagalo apo nan Ambo parentahkan tu manyanangkan , baitu pulo , baban nan Ambo pikuakan kabake angku-angku tu , indak barek . "
40012001	Ado sakali di ari Sabat , kutiko tu Isa Almasih lalu di satumpak parak gandun , pangikuik-pangikuik Baliau bi ma ambiak-i gandun , sudah tu dimakannyo , dek karano paruiknyo litak .
40012002	Kutiko tu , ado urang-urang Farisi nan maliyek kajadian tu , inyo bi bakato kabake Isa Almasih , " Caliaklah tu Ngku ! Pangikuik-pangikuik Angku bi malangga paratuaran agamo kito , inyo bi mangarajokan sasuatu nan ditagah , di ari Sabat . "
40012003	Baliau manjawab , " Alun adokoh angku-angku mambaco dalam Alkitab , tantang apo nan dipabuwek dek Nabi Daud , kutiko inyo sarato jo pangikuik-pangikuiknyo maraso paruiknyo litak ?
40012004	Inyo bi masuak ka dalam Rumah Allah ; sudah tu inyo makan roti nan lah dipasambahkan kapado Allah . Padohal manuruik paratuaran agamo kito , biya inyo ataupun pangikuik-pangikuiknyo indak buliah doh mamakan roti tu -- hanyo imam-imam sajolah nan buliah .
40012005	Atau alun adokoh angku-angku mambaco di kitab paratuaran Nabi Musa , baraso satiyok ari Sabat imam-imam nan batugeh di Rumah Tuhan , malangga paratuaran ari Sabat , tapi indak ado doh inyo nan dipasalahkan ?
40012006	Paratikanlah apo nan Ambo katokan ko : kiniko disiko , ado nan labiah bakuwaso daripado Rumah Tuhan .
40012007	Di Alkitab ado tatulih : Raso ibolah nan katuju di Den , indak karoban taranak doh . Santano angku-angku sabana-bana mangarati ayaik firman Tuhan tu , tantu angku-angku indak ka mampasalahkan urang nan indak basalah doh .
40012008	Dek karano , Anak Manusia bakuwaso ateh ari Sabat . "
40012009	Isa Almasih barangkek dari tampaik tu , mako payilah Baliau ka sabuwah rumah ibadaik .
40012010	Disinan ado surang urang , nan tangannyo lah mati sabalah . Ado pulo babarapo urang nan ado disinan , bamukasuik nak mancari-cari kasalahan Baliau . Urang-urang tu bi batanyo kabake Baliau , " Apokoh lai buliah mancegakkan urang di ari Sabat ? "
40012011	Baliau manjawab , " Santano ado di antaro angku-angku , nan punyo sikua domba , di ari Sabat dombanyo tu jatuah masuak lubang nan dalam ; apokoh nan punyo domba tu indak ka ba usawo , untuak mangaluwakan dombanyo dari dalam lubang ?
40012012	Nah , manusia ko labiah ba arago daripado domba ! Jadi , jikok baitu , tantu layi buliah untuak manolong urang di ari Sabat . "
40012013	Mako bakatolah Isa Almasih , kabake urang nan tangannyo mati sabalah tu , " Oncongkanlah tangan angkau . " Urang tu ma oncongkan tangannyo , lansuang tangannyo tu cegak , lah sarupo jo tangannyo nan sabalah lai .
40012014	Tapi , urang-urang Farisi barangkek dari rumah ibadaik tu , sudah tu inyo bamupakaik untuak ka mambunuah Isa Almasih .
40012015	Isa Almasih lah tawu , baraso urang-urang Farisi baniyaik jahek ka Baliau . Dek karano itu , Baliau payi dari tampaik tu , sambuah urang nan payi manuruikkan . Mako Baliau cegakkanlah kasadonyo urang nan sakik .
40012016	Tapi Baliau managah urang-urang tu mancuritokan tantang diri Baliau kabake urang lain .
40012017	Dek karano nan baitu , mako basuwoanlah apo nan dikatokan dek Allah malalui Nabi Yesaya ,
40012018	" Ikolah utusan-Den , nan Den piliah , Urang nan Den kasiahi , nan manyanangkan ati-Den . Roh-Den ka Den barikan kabake Inyo , ka adielan-Den ka dibaritokan-Nyo kabake sagalo banso .
40012019	Inyo indak ka batangka atau indak ka ma ariak , Inyo indak ka bapidato di labuah gadang .
40012020	Buluah nan takulai , indak ka diceteh-Nyo palito nan lindok , indak ka dipudua-i-Nyo . Inyo tatap ka bajuwang sampai tagak ka adielan ;
40012021	sagalo banso ka manyangkuikkan arok kabake Inyo . "
40012022	Indak lamo sudah tu , dibawoklah kabake Isa Almasih surang urang buto nan bisu , dek karano dikuwasoi dek roh jahek . Baliau mancegakkan urang tu , sainggo urang tu bisa mangecek jo maliyek .
40012023	Kasadonyo urang bi tacangang sangaik , sambia bakato , " Mungkin koh Baliau ko Anak Nabi Daud , nan lah dijanjikan dek Allah ? "
40012024	Kutiko urang-urang Farisi mandangakan kecek-kecek nan baitu , inyo bi manjawab , " Inyo ko hanyo bisa ma usie roh jahek jo kuwaso Beelzebul , induak-angkang roh-roh jahek tu , lah ma agiahkan kuwaso kabake Inyo . "
40012025	Isa Almasih mangatawui apo nan dipikiekan dek urang-urang Farisi tu . Jadi bakatolah Baliau kabake urang-urang tu , " Jikok dalam ciyek nagari , masarakaiknyo indak saiyo sakato , ado kalompok-kalompok nan balawan , mako nagari tu indak ka batahan lamo . Sabuwah kota atau ciyek rumah tanggo , nan urangnyo indak samupakaik , nan ciyek balawan jo nan lain , itu lah alamaik ka cayie .
40012026	Baitu pulo dalam karajaan ubilih ; jikok ciyek kalompok ma usie kalompok nan lain , mako karajaan ubilih tu lah tapacah-pacah , lah jaleh alamaik ka runtuah .
40012027	Angku-angku bi mangatokan baraso Ambo ma usie roh jahek jo kuwaso Beelzebul . Jikok baitu , jo kuwaso siya pangikuik-pangikuik angku ma usie roh jahek . Pangikuik-pangikuik angku tu sandiri nan lah manyatokan , baraso angku-angku tu nan salah !
40012028	Tapi Ambo ko ma usie roh jahek jo kuwaso Roh Allah . Itu ba arati baraso Allah lah muloi mamarentah di tangah-tangah angku-angku .
40012029	Dima pulo urang ka dapek masuak ka rumah urang bagak , untuak ka marampok aratonyo , jikok inyo indak dikabek ? Lah sudah inyo dikabek barulah kito dapek ma ambiak aratonyo .
40012030	Urang nan indak bapihak kabake Ambo , ba arati inyo malawan Ambo . Urang nan indak mambantu Ambo ba arati inyo marusak karajo Ambo !
40012031	Dek karano itu , katawuilah , jikok ado urang nan mampabuwek doso atau mangatokan kato-kato nan mahino Allah , urang tu dapek di ampuni ! Tapi jikok inyo mahino Roh Allah , mako urang tu indak dapek doh di ampuni !
40012032	Jikok ado urang nan mangaluwakan kato-kato nan malawan ka Anak Manusia , urang tu dapek di ampuni , tapi jikok urang tu mahino Roh Allah , mako urang tu indak dapek doh di ampuni , biya di dunia maupun di akiraik ! "
40012033	" Untuak mandapekkan buwah nan elok , batangnyo musti rancak . Jikok batangnyo indak rancak , mako buwahnyo pun indak ka elok doh . Untuak manantukan , rancak atau buruaknyo sabatang kayu , kito dapek maliyek dari buwahnyo .
40012034	Angku-angku adolah urang jahek , dek karano angku urang jahek , dima ka mungkin angku-angku dapek mangatokan parkaro-parkaro nan baiak ? Apo nan dikatokan dek muluik , itu barasa dari ati !
40012035	Urang nan baiak mangatokan parkaro-parkaro nan baiak , dek karano inyo panuah jo kabaiakkan . Baitu pulo sabaliaknyo , urang nan jahek mangatokan parkaro-parkaro nan buruak , dek karano atinyo panuah jo sagalo nan buruak .
40012036	Dek karano itu , ingek-ingeklah : isuak di Ari Kiamaik , satiyok urang musti batangguang jawab , jo satiyok kato-kato nan indak bapaidah , nan lah dikatokannyo .
40012037	Dek karano , kato-kato angku sandirilah nan ka dipakai , untuak ka manantukan , apo angku iyo basalah atau indak . "
40012038	Kudian ado babarapo urang guru agamo Yahudi , sarato jo urang-urang Farisi bi bakato kabake Isa Almasih , " Angku Guru , kami taragak nak maliyek Angku mampabuwek suatu mukjizat . "
40012039	Isa Almasih bakato , " Baralah ka jaheknyo , baralah ka durakonyo urang-urang di jaman kiniko ! Jadi , kiniko angku-angku ko , nak manyuruah Ambo mampabuwek suatu mukjizat ? Indak ciyek juwo doh mukjizat nan ka dipaliyekkan ka angku-angku , salain daripado mukjizat Nabi Yunus .
40012040	Nabi Yunus tigo ari tigo malam di dalam paruik ikan gadang . Baitu pulo Anak Manusia , tigo ari tigo malam pulo di dalam paruik bumi .
40012041	Isuak di Ari Kiamaik , panduduak Niniwe ka bi iduik baliak samo jo urang-urang nan di jaman kiniko , mako inyolah nan ka manjadi hakim urang-urang ko . Dek karano , inyo layi bi batobaik dari sagalo dosonyo , kutiko inyo mandanga katubah Nabi Yunus . Tapi kiniko disiko ado nan labiah bakuwaso daripado Nabi Yunus !
40012042	Di Ari Kiamaik isuak , ratu dari nagari Salatan ka iduik baliak samo jo urang-urang nan iduik dijaman kiniko , mako inyolah nan ka manjadi hakim urang-urang ko . Dek karano , untuak nak mandangakan pangajaran Nabi Suleman nan bijaksano , inyo lah manampuah jalan nan sangaik jauah dari ujuang bumi . Tapi disiko kiniko ado nan labiah bakuwaso daripado Nabi Suleman ! "
40012043	" Jikok roh jahek lah kaluwa dari diri surang urang , mako inyo ka payi bakuliliang ka tampaik-tampaik nan kariang , untuak mancari tampaik balapeh panek , tapi indak ado doh dapek tampaik nan dicarinyo tu .
40012044	Dek karano itu , inyo bakato dalam atinyo , ' Rancak den babaliak ka rumah tampaik tingga den sari . ' Kutiko inyo tibo disinan , rumah tu indak ado ba urang doh , barasiah , sarato taratur pulo lai .
40012045	Sudah tu inyo payi kaluwa , inyo bawok pulolah tujuah ikua roh nan lain , nan labiah jahek daripado inyo . Mako kasadonyo roh jahek tu masuak ka dalam diri urang tu . Inyo manatap , tingga jo urang tu . Akienyo ka adaan urang tu labiah buruak , daripado ka adaannyo nan samulo . Itu pulolah nan ka tajadi di urang-urang jahek nan dijaman kiniko . "
40012046	Samantaro Isa Almasih sadang mangecek jo urang nan banyak tu , mako tibolah mandeh sarato jo dunsanak-dunsanak Baliau . Inyo bi tagak di luwa sambia ba usawo untuak bisa mangecek jo Baliau .
40012047	Salah surang dari urang nan banyak tu bakato kabake Baliau , " Angku , ranggaek sarato jo dunsanak-dunsanak Angku , sadang manantikan di luwa . Inyo nak ka mangecek jo Angku . "
40012048	Mako bakatolah Isa Almasih , " Siyanyo ranggaek Ambo ? Siyanyo dunsanak-dunsanak Ambo ? "
40012049	Sudah tu Baliau manunjuak kabake pangikuik-pangikuik-Nyo sambia bakato , " Ikolah mandeh Ambo , sarato ikolah dunsanak-dunsanak Ambo .
40012050	Satiyok urang nan layi mangarajokan , apo nan katuju dek Bapak Ambo nan di sarugo , mako inyo tu lah dunsanak Ambo nan laki-laki , inyolah dunsanak Ambo nan padusi , sarato inyo pulolah mandeh Ambo . "
40013001	Di ari tu juwo Isa Almasih barangkek dari rumah tu , Baliau payi ka tapi danau , tibo disinan Baliau duduak .
40013002	Sambuah urang nan bi tagak di sakuliliang Baliau , dek karano itu , payilah Baliau duduak ka ateh parawu , samantaro itu urang nan banyak bi tagak di tapi danau .
40013003	Banyaklah pangajaran nan di ajakan dek Isa Almasih kabake urang-urang tu , sacaro jo mamakai kato-kato ibaraik . " Ado surang urang paladang payi manyerakkan baniah , " baitulah Baliau mamuloi curito-Nyo .
40013004	" Kutiko urang tu sadang manyerakkan baniah , ado baniah tu nan jatuah di tapi jalan . Tibolah unggeh mamakan baniah tu sampai abih .
40013005	Ado pulo nan jatuah di tanah nan babatu-batu , nan tanahnyo tipih . Bijo tu layi capek tumbuahnyo , tapi tanah tampaik tumbuahnyo tipih .
40013006	Kutiko matoari lah muloi nayiak , mako tuneh-tuneh tu pun muloi pulo layua , sudah tu masiak , mati kakeh , dek karano ureknyo indak ma unjam masuak ka tanah .
40013007	Ado pulo baniah tu nan jatuah di tangah samak baduri . Samak baduri tu tumbuah , inyo ma ambek tuneh-tuneh tu nak tumbuah , sampai tuneh tu mati .
40013008	Tapi ado pulo baniah tu nan jatuah di tanah nan rancak , sudah tu inyo babuwah ; ado nan saratuih , ado nan anam puluah , ado pulo nan tigo puluah kali lipek buwahnyo . "
40013009	Sasudah mancuritokan parumpamoan-parumpamoan nan bakcando itu , Isa Almasih bakato , " Kok lai batalingo , dangakanlah kecek Ambo ko ! "
40013010	Sasudah tu pangikuik-pangikuik Baliau tibo bi batanyo kabake Baliau , " Baa mangkonyo Angku bakato ba ibaraik , jikok mangecek jo urang nan banyak tu ? "
40013011	Isa Almasih manjawab , " Dek karano kabake angku-angku lah dibari karunia untuak mangatawui tantang rasiyo Karajaan Sarugo , sadangkan kabake urang-urang tu indak .
40013012	Dek karano , satiyok urang nan lah ado mampunyoi , kabake inyo ditambahkan , di agiah nan labiah banyak lai , sampai inyo bakalimpahan . Tapi bagi urang nan indak punyo apo-apo , nan ado saketek dinyo tu pun ka di ambiak .
40013013	Itulah sababnyo mangko Ambo bakato ba ibaraik , jikok mangecek jo urang banyak , inyo layi bi maliyek , tapi samo jo urang nan indak maliyek ; inyo layi bi mandanga , tapi samo jo urang nan indak mandanga , sarato indak mangarati .
40013014	Dek nan baitu , mako basuwoanlah apo nan lah dinubuatkan dek Nabi Yesaya , ' Allah bakato : Urang-urang tu layi ka taruih juwo mandanga , tapi inyo indak ka bi mangarati ; inyo layi ka taruih juwo mamparatikan , tapi inyo indak tawu apo nan tajadi .
40013015	Dek karano utak urang-urang ko lah mada talingonyo lah pakak , matonyo lah dibutokan . Mangko tajadi nan bakcando itu , matonyo jan maliyek , talingonyo jan mandanga , pikierannyo jan tabukak , supayo inyo jan babaliak kabake Den , untuak mintak dicegakkan . ' "
40013016	" Tapi baralah kamujuanyo angku-angku , " kecek Isa Almasih kabake pangikuik-pangikuik-Nyo , " dek karano angku-angku lah sabana-bana maliyek sarato jo mandanga .
40013017	Kana-ilah nan Ambo katokan ko , banyak nabi sarato jo urang-urang saliah , nan nak maliyek apo nan lah angku-angku liyek kiniko , tapi inyo indak dapek doh maliyeknyo . Inyo ma arokkan nak mandanga , apo nan lah angku-angku danga kiniko , tapi inyo indak dapek lai mandangakan . "
40013018	" Dangakanlah apo aratinyo parumpamoan tantang urang nan manyerakkan baniah .
40013019	Baniah nan jatuah di tapi jalan , ibaraiknyo sarupo jo urang-urang nan lah mandanga kaba tantang Karajaan Sarugo , tapi inyo indak mangarati . Mako tibolah si Jahek ( ubilih ) ma ambiak apo nan lah diserakkan di tanah atinyo tu .
40013020	Baniah nan jatuah di tampaik nan babatu-batu , ibaraiknyo sarupo jo urang-urang nan lah mandangakan firman Tuhan tu , inyo lansuang manarimonyo jo sanang ati .
40013021	Tapi firman Tuhan tu indak ba urek dalam atinyo , dek karano itu indak dapek batahan lamo . Jikok inyo mandapek kasusahan , atau jikok inyo di aniayo dek karano di firman Tuhan tu , mako inyo lansuang maninggakan imannyo .
40013022	Baniah nan jatuah di tangah samak baduri , ibaraiknyo sarupo jo urang-urang nan layi mandangakan firman Tuhan tu , tapi inyo cameh tantang iduiknyo , sarato inyo nak iduik basanang-sanang . Dek karano itu firman Allah tu , ta impik di dalam atinyo sainggo indak babuwah .
40013023	Baniah nan jatuah di tanah nan rancak , ibaraiknyo sarupo jo urang-urang nan layi mayakini sarato mamahami firman Tuhan tu . Urang-urang tu sarupo jo tanaman nan babuwah labek , ado nan saratuih , ado nan anam puluah , ado nan tigo puluah kali lipek asienyo . "
40013024	Isa Almasih mancuritokan pulo ciyek lai parumpamoan kabake urang nan banyak tu , Baliau bakato , " Parkaro Karajaan Sarugo tu , ka adaannyo sarupo jo parumpamoan nan bakcando iko : Surang urang paladang payi manyerakkan baniah nan rancak di ladangnyo .
40013025	Pado suatu malam , kutiko kasadonyo urang sadang lamak lalok , tibo pulolah musuah urang paladang tu manyerakkan bijo ilalang di antaro rumpun gandun tu , sudah tu inyo payi .
40013026	Kutiko tanam-tanaman tu lah muloi tumbuah , tuneh-tunehnyo lah muloi kaluwa , mako tampak pulolah tuneh-tuneh ilalang .
40013027	Samantaro itu tibolah anak buwah urang paladang tu , batanyo kabake inyo , ' Angku , kan baniah rancak nan lah angku tanam di ladang angku tu ? Baa kok kiniko ado pulo ilalang nan tumbuah disinan ? '
40013028	Nan punyo ladang tu manjawab , ' Musuah ambo tu nan punyo karajo . ' Sudah tu anak buwahnyo tu batanyo pulo , ' Layi buliah di angku , jikok kami bokek ilalang tu ? '
40013029	' Jan , ' keceknyo , ' Dek karano , jikok ilalang tu dibokek , mako gandun tu sato pulo tabokek .
40013030	Padiyakan sajolah ilalang tu tumbuah samo-samo jo gandun tu , sampai tibo masonyo kito manuwai . Kudian ambo ka mangecek kabake urang-urang nan ka manuwai : Kampuangkanlah dawulu nama nan ilalangnyo , sudah tu kabek lansuang baka . Lah salasai itu barulah dikampuangkan pulo nama nan gandun , sudah tu bawoklah masuak lumbuang . ' "
40013031	Isa Almasih mancuritokan pulo ciyek lai parumpamoan kabake urang banyak , Baliau mangatokan , " Parkaro Karajaan Sarugo tu , ka adaannyo sarupo jo parumpamoan nan bakcando iko : Sa incek bijo sasawi di ambiak dek surang urang paladang , sudah tu ditanamnyo di ladangnyo .
40013032	Bijo sasawi tu adolah bijo nan sangaik aluih . Tapi jikok inyo lah tumbuah , inyo ka manjadi nan paliang gadang di antaro tanam-tanaman . Inyo ka manjadi batang kayu gadang , sainggo bi tibo lah unggeh mambuwek sarang di sangkak-sangkaknyo . "
40013033	Ado pulo ciyek lai parumpamoan lain , nan dicuritokan dek Isa Almasih kabake urang nan banyak tu . " Parkaro Karajaan Sarugo , ka adaannyo sarupo jo ragi nan di ambiak dek surang urang padusi , sudah tu di aduaknyo jo ampek puluah liter tapuang tarigu , mako manjadi kambanglah tapuang tu kasadonyo ! "
40013034	Kasadonyo nan di ajakan dek Isa Almasih kabake urang nan banyak , Baliau tatap mamakai kato ba ibaraik .
40013035	Dek nan baitu , mako basuwoanlah firman Tuhan , nan lah disampaikan dek nabi , " Aden bakato ba ibaraik , jikok mangecek kabake urang-urang tu ; Aden ka mambaritokan parkaro-parkaro nan ta andok sajak dunie dijadikan . "
40013036	Sasudah tu Isa Almasih masuak ka dalam rumah , Baliau tinggakan urang nan banyak tu . Pangikuik-pangikuik-Nyo bi tibo sambia bakato , " Cubolah Angku jalehkan kabake kami , apo aratinyo tantang parumpamoan ilalang di antaro gandun . "
40013037	Baliau bakato , " Urang nan manyerakkan baniah nan elok tu , adolah Anak Manusia .
40013038	Nan dikatokan ladang , adolah dunia ko . Baniah nan elok tu adolah urang-urang nan lah manjadi umaik Allah . Ilalang tu iyolah urang-urang nan bapihak kabake ubilih .
40013039	Musuah nan mananam ilalang tu iyolah ubilih . Maso manyabik iyolah Ari Kiamaik , urang-urang nan manuwai tu iyolah malekaik-malekaik .
40013040	Bakcando ilalang tu dikumpuakan sarato dibaka dalam api , baitu pulolah nan ka tajadi isuak di Ari Kiamaik .
40013041	Anak Manusia ka manyuruah malekaik-malekaik-Nyo untuak mangumpuakan kasadonyo umaik-Nyo , jikok ado nan dek ulah umaik-Nyo tu , urang lain mampabuwek doso , kok indak , dek ulah umaik-Nyo tu sadonyo urang bi mampabuwek karajo nan jahek .
40013042	Mako kasadonyo umaik-Nyo nan ba ulah tu , ka di ambuangkan masuak tungku barapi nan manyalo-nyalo ; mako disinanlah inyo ka bi maratok , sarato ka di ajab , jo ajab nan padiah .
40013043	Satiyok urang nan layi mangarajokan apo nan katuju dek Allah , mako isuak inyo ka bacahayo bakcando matoari dalam Karajaan Bapaknyo . Jadi , kok angku-angku layi batalingo , inok manuangkanlah kecek Ambo ko ! "
40013044	" Parkaro Karajaan Sarugo tu , sa umpamo jo arato nan takubua dalam tanah , tasuwo dek surang urang , sudah tu inyo kubuakan baliak arato tu . Dek karano kagadangan atinyo basuwo jo arato tu , mako payilah inyo manjuwa sagalo aratonyo , sudah tu inyo babaliak , mako inyo balilah tanah tampaik arato tu dikubuakan . "
40013045	" Baitu pulo , parkaro Karajaan Sarugo tu , sa umpamo jo surang urang panggaleh , nan payi mancari mutiara-mutiara nan ba arago .
40013046	Kutiko inyo basuwo jo sa incek mutiara nan sangaik rancak , mako bagagehlah inyo payi manjuwa sagalo aratonyo , sudah tu inyo balilah mutiara nan sa incek tu . "
40013047	" Parkaro Karajaan Sarugo tu , sa umpamo jo pukek nan dirantangkan ka danau , mako bi masuaklah bamacam-macam ikan .
40013048	Dek karano pukek tu lah panuah , mako di elolah pukek tu ka darek , dek tukang-tukang pukek . Sasudah tu inyo bi duduak sambia mamiliah-miliah ikan : Nama nan rancak dimasuakkannyo ka dalam karanjang , nama nan buruak dicampakkannyo .
40013049	Baitu pulolah ka adaannyo isuak di Ari Kiamaik , malekaik-malekaik ka mampasisiahkan urang-urang nan jahek , dari urang-urang nan patuah mangarajo parentah Allah .
40013050	Sasudah tu urang-urang nan jahek tu , di ambuangkan masuak tungku nan barapi garang . Disinanlah inyo ka maratok , sarato di ajab jo ajab nan padiah . "
40013051	Isa Almasih batanyo , " Layikoh angku-angku mangarati kasadonyo , tantang parkaro nan lah Ambo kecekkan tu ? " " Layi Ngku ! " kecek urang-urang tu .
40013052	Sudah tu Baliau bakato , " Itulah sababnyo , satiyok guru agamo Yahudi nan lah manjadi umaik Karajaan Sarugo , inyo sarupo jo surang urang punyo rumah , nan mangaluwakan aratonyo nan baru , sarato jo aratonyo nan lamo dari dalam gudangnyo . "
40013053	Sasudah Isa Almasih salasai mancuritokan sagalo parumpamoan tu , mako Baliau barangkek dari tampaik tu ,
40013054	Baliau taruih pulang ka kampuang-Nyo . Tibo disinan Baliau payi ma aja ka rumah ibadaik , urang-urang nan ado disinan sabana tacangang mandangakan pangajaran Baliau . Urang-urang tu bi mangecek , " Dari ma Inyo ko mandapek pangatawuan nan sarupo itu ? Dari ma Inyo mandapek kuwaso untuak mampabuwek mukjizat ?
40013055	Indak koh Inyo ko anak tukang kayu ? Indak koh Siti Maryam tu mandeh-Nyo ; indak koh si Yakobus , si Yusuf , si Simon , sarato jo si Yudas , nan kasadonyo tu adolah dunsanak-Nyo ?
40013056	Indak koh dunsanak-dunsanak-Nyo nan padusi bagai bi tingga disiko juwo ? Dari ma Inyo padapek kasadonyo tu ? "
40013057	Mako urang-urang tu indak manarimo Isa Almasih di sinan . Sudah tu Baliau bakato kabake urang-urang tu , " Salain daripado di kampuangnyo atau di rumahnyo , satiyok nabi tu di aromaik-i dima-dimanyo . "
40013058	Dek karano itu Baliau indak banyak mampabuwek mukjizat disinan , dek karano urang-urang tu indak bi picayo .
40014001	Pado maso itu , Herodes , panguwaso di nagari Galilea , mandanga kaba tantang Isa Almasih .
40014002	Herodes mangecek kabake anak buwahnyo . " Iko lah jaleh Nabi Yahya Pambaptis ko nan lah iduik baliak ! Itu sababnyo mangko Inyo mampunyoi kuwaso untuak mampabuwek mukjizat . "
40014003	Dek karano sabalun itu , Herodes lah manyuruah manangkok sarato jo mangabek Nabi Yahya Pambaptis tu , sasudah tu inyo puruakkan masuak pinjaro . Mangkonyo Herodes batindak bakcando itu , dek karano parkaro Herodias , nan adolah bini dari dunsanaknyo sandiri nan banamo Filipus .
40014004	Dek karano dawulu panah Nabi Yahya mangecek kabake Herodes bakcando iko , " Sabananyo manuruik agamo , indak buliah doh angku mampabini si Herodias ! "
40014005	Sajak dari itu , Herodes lah bamukasuik nak ka mambunuah Nabi Yahya , tapi inyo takuik kabake urang nan banyak , dek karano urang-urang tu ma anggap baraso Nabi Yahya adolah sabana nabi .
40014006	Dikutiko Herodes mamparalekkan ari kalayierannyo , anak si Herodias nan padusi , tagak manari di adok-an si alek nan tibo . Sangaik sanangnyo ati Herodes mancaliak tari nan dibawokkannyo ,
40014007	sainggo Herodes bajanji kabake paja tu sarato jo basumpah , baraso apo sajo nan dimintaknyo , musti ka dipalakukan .
40014008	Dek karano di asuang dek mandehnyo , paja gadih tu bakato , " Ambo niyo kapalo Nabi Yahya Pambaptis , dibarikan ka ambo kiniko juwo di ateh talam ! "
40014009	Mandanga pintak paja tu , sangaik sadiahnyo ati Herodes . Tapi dek karano inyo lah tadorong basumpah di adok-an si alek , mako tapasolah inyo mamarentahkan supayo kandak paja tu dipalakukan .
40014010	Inyo manyuruah urang payi ka pinjaro untuak mamancuang kapalo Nabi Yahya .
40014011	Sasudah tu kapalo Nabi Yahya tu dibawok masuak di ateh talam , dibarikan ka paja gadih tu . Paja tu mambawoknyo pulo kabake mandehnyo .
40014012	Indak lamo sasudah tu , pangikuik-pangikuik Nabi Yahya bi tibo manjapuik mayik baliau , untuak ka dikubuakan . Pangikuik baliau tu pun payi pulo mambaritawukan kajadian tu kabake Isa Almasih .
40014013	Kutiko Isa Almasih mandanga kajadian tu , Baliau nayiak ka ateh parawu , barangkek dari tampaik tu , Baliau payi ka suatu tampaik nan langang . Tapi kutiko urang-urang bi tawu , baraso Baliau lah barangkek , urang-urang tu pun barangkek pulo maninggakan nagarinyo , payi untuak mangaja-i Isa Almasih malalui jalan darek .
40014014	Dikutiko Baliau turun dari parawu , Baliau manampak urang banyak , Baliau maraso ibo kabake urang-urang tu . Sudah tu , Baliau cegakkanlah urang nan sakik , di antaro urang nan banyak tu .
40014015	Di patang arinyo , pangikuik-pangikuik Isa Almasih bi tibo mangecek kabake Baliau , " Ari lah sanjo , tampaik ko tapancie . Labiah elok Angku suruah urang-urang ko payi dari siko , buliah inyo dapek mambali nan ka dimakan di kampuang nan dakek ko . "
40014016	Isa Almasih bakato , " Indak usah inyo bi payi dari siko , angku-angku sajolah nan ka ma agiah inyo makan . "
40014017	Pangikuik Baliau bi bakato , " Roti limo buwah , ikan duwo ikua , itunyo nan ado di kami ! "
40014018	" Bawoklah roti jo ikan tu kamari , " kecek Isa Almasih .
40014019	Sasudah tu Baliau manyuruah urang nan banyak tu bi duduak di ateh rumpuik . Baliau ma ambiak roti nan limo , sarato jo ikan nan duwo tu , Baliau maningadah ka langik sarato basyukur kapado Allah . Sasudah tu Baliau mambalah-balah roti tu jo tangan-Nyo , sarato mambarikannyo kabake pangikuik-pangikuik-Nyo , untuak ka dibagi-bagikan kabake urang nan banyak .
40014020	Urang-urang tu bi makan sampai kanyang kasadonyo . Sasudah tu pangikuik-pangikuik Baliau mangumpuakan makanan nan balabiah ; ado duwo baleh katidiang panuah labiahnyo .
40014021	Urang nan bi makan dikutiko itu , ado kiro-kiro limo ribu urang banyaknyo , alun tamasuak lai tu urang padusi sarato jo paja-paja ketek .
40014022	Sasudah tu Isa Almasih manyuruah pangikuik-pangikuik-Nyo nayiak ka ateh parawu , supayo buliah labiah dawulu barangkek manyubarangi danau , urang nan banyak disuruah-Nyo bi pulang .
40014023	Sasudah urang nan banyak tu bi bajalan , Baliau mandaki ka sabuwah bukik untuak badowa . Sampai ari lah malam , Baliau disinan juwo lai badowa surang-Nyo .
40014024	Samantaro itu , parawu nan ditompangi dek pangikuik-pangikuik Baliau cako , lah jauah , lah tibo di tangah-tangah danau . Parawu tu lah ta ampeh-ampeh di oyak ombak , dek karano angin balawanan arah jo parawu tu .
40014025	Antaro pukua tigo jo pukua anam subuah , Isa Almasih tibo bajalan kaki di ateh ayie kabake pangikuik-pangikuik-Nyo nan sadang dalam palayieran tu .
40014026	Dikutiko pangikuik-pangikuik-Nyo maliyek Baliau bajalan di ateh ayie , mako pangikuik-Nyo tu bi takajuik sangaik , sambia bi mamakiak " Antu ! "
40014027	Tapi Isa Almasih lansuang manjawab , " Tananglah ! Ambo ko , Isa Almasih . Angku-angku jan takuik ! "
40014028	Sudah tu si Petrus bakato , " Jikok iyo sabana Angku , suruahlah ambo datang kian bajalan kaki di ateh ayie . "
40014029	" Kamarilah , " kecek Isa Almasih . Mako turunlah si Petrus dari parawu , inyo bajalan di ateh ayie datang kabake Isa Almasih .
40014030	Tapi kutiko si Petrus marasokan ribuik nan kareh di danau tu , tabik takuiknyo , inyo muloi karam sambia mamakiak . " Oih Tuhan , tolonglah ambo ! "
40014031	Isa Almasih capek ma oncongkan tangan-Nyo manyemba si Petrus , sambia bakato , " Petrus , Petrus , angkau kurang picayo . Baa mangko angkau ragu-ragu kabake Ambo ? "
40014032	Mako nayiaklah kaduwo-duwonyo ka ateh parawu , ribuik pun tanang .
40014033	Kasadonyo pangikuik Baliau sujuik manyambah . Pangikuik-Nyo bi bakato , " Tuhan , Angkau iyo sabana-bana Anak Allah ! "
40014034	Dikutiko rombongan Isa Almasih tu lah tibo di subarang danau , inyo manapi di Genesaret .
40014035	Kutiko urang-urang nan disinan maliyek , baraso nan tibo tu adolah Isa Almasih , mako inyo bi malewakan kaba tu kasadonyo daerah di sakuliliang kota tu . Kasadonyo urang nan sakik dibawok kabake Baliau .
40014036	Urang-urang tu sabana mamintak kabake Baliau , kok dapek inyo dibuliahkan untuak manyintuah jubah Baliau agak saketek , biyalah hanyo ujuangnyo sajo . Kasadonyo urang nan lai sato manyintuah jubah Baliau , cegaklah panyakiknyo .
40015001	Sakalompok urang Farisi , sarato jo babarapo urang guru agamo dari Yerusalem , datang kabake Isa Almasih . Inyo bi batanyo kabake Baliau ,
40015002	" Baa mangko pangikuik-pangikuik Angku malangga adaik istiadaik niniak muyang kito ? Kutiko ka makan , inyo indak bi mambasuah tangan doh labiah dawulu , manuruik nan biaso di adaik kito ! "
40015003	Isa Almasih manjawab , " Baa mangko angku-angku malangga pulo parentah Allah , hanyo dek karano untuak manuruikkan adaik istiadaik niniak muyang angku ?
40015004	Dek karano Allah lah mangatokan , ' Aromaik-ilah bapak sarato jo mandeh angkau , ' ' Bagi siya nan mangato-ngatowi bapaknyo atau mandehnyo , inyo musti ka di ukun mati . '
40015005	Tapi angku-angku ma ajakan nan bakcando iko : jikok ado urang mangecek ka ranggaeknyo , ' Apo nan samustinyo ambo barikan ka apak jo ka biyai , lah ambo pasambahkan kapado Allah , '
40015006	mako urang tu indak paralu lai untuak mambalo urang gaeknyo . Jadi , dek karano di adaik istiadaik niniak muyang angku , angku maremehkan firman Allah .
40015007	Oih angku-angku urang munapiak ! Sabana tapek , apo nan lah dinubuatkan dek Nabi Yesaya tantang diri angku-angku ,
40015008	' Bakcando ikolah Allah bakato : Urang-urang tu manyambah Den hanyo jo muluiknyo sajo , tapi atinyo jauah dari Den .
40015009	Indak ado doh aratinyo , inyo manyambah Den , dek karano atuaran manusia nan inyo ajakan , sa olah-olah nan inyo karajokan tu , atuaran-Den . ' "
40015010	Sasudah tu , Isa Almasih ma imbau urang-urang nan ado disinan , sarato bakato kabake inyo , " Dangakanlah kato-kato Ambo , supayo angku-angku buliah mangarati !
40015011	Apo nan masuak ka dalam muluik , indak ka manajihkan urang tu doh ; tapi kok sagalo sasuatu nan kaluwa dari muluiknyo , itulah nan ka manajihkannyo . "
40015012	Sudah tu pangikuik-pangikuik Isa Almasih datang bakato kabake Baliau , " Tawu Angku baraso urang Farisi tu bi tasingguang , kutiko mandanga kato-kato Angku cako ? "
40015013	Baliau manjawab , " Satiyok tanam-tanaman , nan indak ditanam dek Bapak Ambo nan di sarugo , sadonyo ka dibokek .
40015014	Indak paralu di acuahkan urang-urang Farisi tu . Inyo tu pamimpin-pamimpin buto ; jikok urang buto mambimbiang urang buto , mako kaduwo-duwonyo ka balambin masuak banda . "
40015015	Petrus bakato , " Angku , tolonglah jalehkan kabake kami apo aratinyo parumpamoan tu ! "
40015016	Isa Almasih manjawab , " Alun mangarati juwo lai angku-angku ?
40015017	Indak tawu koh angku-angku , baraso nan masuak ka dalam muluik turun ka dalam paruik , sudah tu kaluwa baliak ?
40015018	Tapi apo nan kaluwa dari muluik , barasa dari ati ; itulah nan manjadikan urang banajih .
40015019	Dek karano , dari ati timbua pikieran-pikieran jahek , nan manyababkan urang mambunuah , bajina , mangarajokan nan cabul , mancilok , ma agiah katarangan palasu sarato mampitanah .
40015020	Karajo-karajo nan bakcando itulah nan manyababkan urang jadi banajih , indak parkaro makan jo tangan nan indak babasuah doh . "
40015021	Sasudah tu Isa Almasih barangkek dari tampaik tu , Baliau payi ka daerah dakek kota Tirus jo Sidon .
40015022	Ado surang padusi Kanaan dari daerah tu , datang kabake Baliau sambia ma imbau-imbau , " Oih Anak Daud , iboilah ambo ko ! Anak ambo nan padusi ka masuak-an roh jahek . Sabana parah ka adaannyo . "
40015023	Isa Almasih indak manyauik-i urang padusi tu ba imbau . Pangikuik-pangikuik Baliau datang ka Baliau untuak mambana , " Angku , suruahlah urang padusi tu payi dari siko . Inyo ma eboh sajo di balakang ! "
40015024	Baliau manjawab , " Ambo ko di utuih hanyo kabake banso Israel , sangajo kabake urang-urang Israel nan sasek . "
40015025	Sato tibo urang padusi tu lansuang inyo sujuik di adok-an Isa Almasih sambia bakato , " Angku , tolonglah ambo Ngku . "
40015026	Isa Almasih manjawab , " Indak elok ma ambiak makanan nan ka untuak paja-paja , sudah tu mambarikannyo untuak anjiang . "
40015027	" Iyo , batua tu Angku , " jawab padusi tu , " tapi anjiang tu makannyo dari siso-siso makanan tuannyo nan balabiah . "
40015028	Isa Almasih bakato kabake urang padusi tu , " Biyai , sabana gadang iman biyai ! Biyalah tajadi apo nan katuju dek biyai ! " Di kutiko tu juwo mako cegaklah anaknyo nan sakik tu .
40015029	Isa Almasih barangkek dari tampaik tu , Baliau taruih juwo bajalan manyisi tapi danau Galilea . Sudah tu nayiak ka ateh sabuwah bukik , tibo disinan Baliau duduak .
40015030	Sambuah urang nan bi tibo kabake Baliau , nan mambawok-i urang-urang nan pincang , nan buto , nan lumpuah , nan bisu , sarato sambuah lai urang nan babagai-bagai panyakik . Urang-urang tu bi malatakkan urang nan sakik tu di adok-an Isa Almasih , sudah tu Baliau mancegakkannyo .
40015031	Sangaik tacangangnyo urang banyak nan ado disinan , kutiko inyo maliyek urang bisu bisa mangecek , urang pincang cegak , urang lumpuah bisa bajalan , urang buto bisa maliyek . Inyo bi mamuji-muji Allah banso Israel .
40015032	Kudian Isa Almasih ma imbau sarato bakato ka pangikuik-pangikuik-Nyo , " Ambo maraso ibo kabake urang nan banyak ko . Lah tigo ari lamonyo inyo bi manuruikkan Ambo , kiniko indak ado lai nan ka dimakannyo . Ambo indak niyo doh mampadiyakan inyo bi pulang jo paruik nan indak barisi , baiko bi paniang inyo di tangah jalan . "
40015033	Sudah tu pangikuik-pangikuik-Nyo bi batanyo kabake Baliau , " Dima kito nan ka bisa mandapekkan makanan , untuak urang nan sabanyak ko di daerah tapancie nan sarupo iko ? "
40015034	Isa Almasih batanyo kabake pangikuik-Nyo , " Lai barado roti nan ado di angku-angku ? " Pangikuik-Nyo bi manjawab , " Layi tujuah buwahnyo Ngku , salain dari itu layi ado pulo ikan ketek-ketek babarapo ikua . "
40015035	Mako Isa Almasih manyuruah urang nan banyak tu bi duduak di tanah .
40015036	Baliau ambiaklah roti nan tujuah buwah sarato jo ikan tu , sudah tu Baliau basyukur kapado Allah . Baliau mambalah-balah roti sarato jo manguduangi ikan tu jo tangan-Nyo , sudah tu Baliau barikan ka pangikuik-Nyo . Pangikuik-pangikuik-Nyo lah nan mambagikan kabake urang nan banyak .
40015037	Kasadonyo urang tu bi makan sampai kanyang . Lah sudah urang tu bi makan , mako pangikuik-pangikuik Baliau mangumpuakan makanan nan balabiah . Sampai tujuah katidiang panuah labiahnyo .
40015038	Kutiko tu ado ampek ribu urang laki-laki nan bi makan , alun di etong lai tu urang padusi sarato jo paja-paja ketek .
40015039	Lah bi salasai makan , barulah Isa Almasih manyuruah urang nan banyak tu bi pulang ka rumahnyo . Baliau sandiri nayiak ka sabuwah parawu , sudah tu barangkek ka daerah Magadan .
40016001	Ado babarapo urang Farisi sarato jo urang Saduki datang kabake Isa Almasih , nak manjarek Baliau jo kato-kato . Urang-urang tu mamintak , supayo Baliau mampabuwek mukjizat , untuak manandokan baraso Baliau iyo datang dari Allah .
40016002	Isa Almasih manjawab , [ " Jikok matoari bamulo nak ka tabanam , kutiko tu cahayo langik sirah nampaknyo , mako angku-angku bi mangatokan , ' Alamaik udaro ka elok . '
40016003	Jikok di pagi ari langik agak galok sarato agak morok nampaknyo , mako angku-angku bi mangatokan , ' Ari iko mungkin ari ka ujan . ' Nah , angku-angku dapek manakok-nakok ka adaan udaro , hanyo jo sacaro maliyek ka adaan langik , tapi baa mangko tando-tando jaman indak dapek angku-angku takok ! " ]
40016004	" Baralah ka jaheknyo , sarato baralah ka durakonyo urang-urang dijaman kiniko . Angku-angku mamintak supayo Ambo mampabuwek mukjizat . Indak ciyek juwo doh mukjizat nan ka dipaliyekkan kabake angku-angku , salain daripado mukjizat Nabi Yunus . " Sasudah bakato bakcando itu Baliau bajalan , maninggakan urang-urang tu .
40016005	Kutiko pangikuik-pangikuik Isa Almasih sampai di subarang danau , barulah takana dek inyo baraso inyo lupo mambawok roti .
40016006	Isa Almasih bakato kabake pangikuik-pangikuik-Nyo tu , " Ingek-ingeklah angku-angku jo ragi urang Farisi sarato jo ragi urang Saduki . "
40016007	Mandanga kato-kato Baliau nan baitu , pangikuik-pangikuik-Nyo bi mangecek sasamo inyo , " Mangkonyo Angku Guru mangecek bakcando itu , dek karano kito indak mambawok roti . "
40016008	Isa Almasih mangatawui apo nan dipakecekkan dek pangikuik-Nyo tu . Dek karano itu Baliau bakato , " Baa mangko angku-angku mampamasalahkan tantang roti nan indak ado ? Sabananyo angku-angku kurang picayo !
40016009	Alun mangarati juwo lai angku-angku ? Apokoh indak takana lai di angku-angku , limo buwah roti nan Ambo balah-balah , untuak ma agiah makan urang sabanyak limo ribu urang ? Bara katidiang roti nan balabiah kutiko angku-angku kumpuakan ?
40016010	Baa , lai takana pulo di angku-angku , tujuah buwah roti untuak urang nan ampek ribu tu ? Bara katidiang makanan nan balabiah kutiko angku-angku kumpuakan ?
40016011	Baa mangko angku-angku kok sampai indak mangarati , Ambo indak mampakatokan parkaro roti doh jo angku-angku ? Tapi ingek-ingeklah taradok jo ragi urang Farisi sarato jo ragi urang Saduki ! "
40016012	Akienyo pangikuik-pangikuik Isa Almasih tu mangarati , baraso Baliau manyuruah pangikuik-Nyo ba ingek-ingek , indak taradok ragi nan dipakai untuak pambuwek roti doh , tapi musti ba ingek-ingek taradok ka pangajaran urang Farisi jo urang Saduki .
40016013	Isa Almasih payi ka daerah dakek kota Kaisarea Filipi . Tibo disinan Baliau batanyo kabake pangikuik-pangikuik-Nyo , " Manuruik pandapek urang , Anak Manusia tu siya ? "
40016014	Pangikuik-pangikuik-Nyo bi manjawab , " Ado nan mangatokan Nabi Yahya Pambaptis . Ado pulo nan mangatokan Nabi Elia . Nan lain mangatokan Nabi Yeremia , kok indak salah surang daripado nabi . "
40016015	" Tapi manuruik pandapek angku-angku , Ambo ko siya ? " tanyo Isa Almasih kabake pangikuik-Nyo .
40016016	Simon Petrus manjawab , " Angku adolah Rajo Panyalamaik , Anak Allah Nan Kaka . "
40016017	" Baruntuang bana angkau , oih Simon anak Yona ! " kecek Isa Almasih . " Dek karano , bukannyo manusia doh tu , nan ma agiah tawu parkaro tu kabake angkau , tapi adolah Bapak Ambo nan di sarugo .
40016018	Dek karano itu katawuilah , baraso angkau adolah si Petrus , batu nan kuwaik . Di ateh batu ikolah Ambo ka managakkan gareja Ambo , nan indak bisa dikalahkan ; biya dek mauik sakalipun !
40016019	Ambo ka mambarikan kabake angkau anak kunci Karajaan Sarugo . Apo nan angkau tagah di muko bumi , itupun ditagah pulo di sarugo . Baitu pulo , apo nan angkau suruahkan di muko bumi , itupun disuruahkan pulo di sarugo . "
40016020	Sasudah tu Isa Almasih mamparingekkan kabake pangikuik-pangikuik-Nyo , supayo jan mancuritokan ka siya-siyanyo , baraso Baliau adolah Rajo Panyalamaik .
40016021	Muloi dari sajak itu , Isa Almasih mangecek sacaro ba taruih tarang kabake pangikuik-pangikuik-Nyo , baraso Baliau musti payi ka Yerusalem , sarato banyak ka manangguangkan ajab sansaro dari pamimpin-pamimpin , dari imam-imam , sarato jo dari guru-guru agamo Yahudi . Baliau ka dibunuah , tapi di ari nan katigo , Baliau ka iduik baliak , kaluwa dari kubua .
40016022	Mandangakan kecek Isa Almasih nan bakcando itu , si Petrus mambawok Baliau baganjua , sarato mamparingekkan Baliau , si Petrus bakato , " Mudah-mudahan Allah manjauahkan parkaro nan saroman tu ! Jan sampai tajadi di diri Angkau Tuhan ! "
40016023	Isa Almasih malengong , sarato bakato ka si Petrus , " Payilah dari siko , oih Tukang dayo ! Angkau ma ambek-ambek karajo Ambo . Pikieran angkau tu pikieran manusia ; indak pikieran Allah ! "
40016024	Sudah tu Isa Almasih bakato ka pangikuik-pangikuik-Nyo , " Jikok urang nan sabana-bana niyo nak ka manuruikkan Ambo , inyo musti maninggakan kaparaluan dirinyo sandiri , inyo musti mamikua salibnyo , sarato musti taruih satiya ma ikuik-i Ambo .
40016025	Dek karano , urang nan baniyaik nak mampatahankan angoknyo , mako inyo ka ka ilangan angoknyo tu . Tapi , urang nan mangarobankan angoknyo dek karano untuak Ambo , mako inyo ka mandapek iduik nan kaka .
40016026	Apo gunonyo lai bagi urang nan mandapekkan kasadonyo arato isi dunia ko , tapi inyo ka ilangan iduik nan kaka ? Dapekkoh iduik nan kaka tu dituka jo barang sasuatu ?
40016027	Indak ka lamo lai Anak Manusia , ka datang jo kuwaso Bapak-Nyo , sarato jo malekaik-malekaik-Nyo . Kutiko itulah Inyo ka mambari upah kabake satiyok urang , sasuwai jo karajonyo surang-surang .
40016028	Katawuilah ! Di antaro angku-angku nan disiko , ado nan indak ka mati , sabalun inyo maliyek Anak Manusia datang sabagai Rajo . "
40017001	Anam ari sasudah tu Isa Almasih mambawok si Petrus , si Yakobus sarato jo karek-annyo si Yahya , payi ma asiangkan diri ka sabuwah gunuang nan tinggi .
40017002	Di adok-an urang nan batigo tu , Isa Almasih barubah rono muko-Nyo : Muko-Nyo manjadi tarang bakcando matoari , jubah-Nyo manjadi putiah bakilauan .
40017003	Sasudah tu katigo urang pangikuik-Nyo tu , manampak Nabi Musa jo Nabi Elia sadang mangecek jo Isa Almasih .
40017004	Si Petrus bakato kabake Baliau , " Tuhan , lamak bana parasaan kito disiko . Jikok Tuhan layi satuju , ambo ka managakkan tigo buwah kemah disiko : ciyek untuak Tuhan , ciyek untuak Nabi Musa , nan ciyek lai untuak Nabi Elia . "
40017005	Samantaro si Petrus sadang mangecek , tibolah awan nan sangaik tarang marawok-inyo kasodonyo , dari dalam awan tu tadanga suwaro nan mangatokan , " Ikolah Anak-Den nan Den kasiahi . Inyo nan manyanangkan ati-Den . Iyokanlah sagalo kato-kato-Nyo ! "
40017006	Kutiko pangikuik-pangikuik Isa Almasih mandangakan suwaro nan bakcando itu , inyo bi tabik takuik , sainggo bi tasungkua ka tanah .
40017007	Mako tibolah Isa Almasih sambia ma awai pungguang pangikuik-Nyo tu . " Bi tagaklah , " kecek Baliau , " jan takuik ! "
40017008	Dikutiko pangikuik-Nyo tu bi mancaliak , indak surang juwo doh urang lain nan nampak dek inyo , salain daripado Isa Almasih .
40017009	Dikutiko urang-urang tu bi turun dari gunuang , mako Isa Almasih mamparingekkan pangikuik-Nyo tu , " Jan dicuritokan ka siya-siyanyo apo nan lah angku-angku caliak cako , sabalun Anak Manusia di iduikkan baliak sasudah mati . "
40017010	Pangikuik-pangikuik Isa Almasih bi batanyo ka Baliau , " Baa mangko guru-guru agamo Yahudi bi mangatokan , baraso Nabi Elia musti tibo labiah dawulu ? "
40017011	Isa Almasih manjawab , " Batua tu apo nan dikatokan dek guru-guru agamo tu , Nabi Elia tibo labiah dawulu , inyo nan ka manyegehi sagalo sasuatu .
40017012	Tapi nak Ambo katokan banalah ka angku-angku , Nabi Elia lah tibo , tapi urang-urang tu indak tawu jo inyo ; urang-urang tu mampabuwek Nabi Elia sakandak atinyo sajo . Sarupo itu pulolah nan ka dipabuwek dek urang-urang tu kabake Anak Manusia . "
40017013	Barulah mangarati pangikuik-pangikuik Isa Almasih , baraso Baliau mancuritokan tantang Nabi Yahya Pambaptis .
40017014	Kutiko Isa Almasih sarato jo katigo pangikuik-Nyo , babaliak ka tampaik urang nan banyak , tibolah surang laki-laki , sujuik di adok-an Baliau ,
40017015	inyo bakato , " Angku , tolonglah , iboilah anak ambo . Anak ambo tu disawan . Panyakik sawannyo tu sabana barek , sainggo acok bana inyo jatuah masuak api , acok pulo jatuah masuak ayie .
40017016	Ambo lah mambawok anak ambo tu kabake pangikuik-pangikuik Angku , tapi indak bisa doh pangikuik Angku mancegakkannyo . "
40017017	Isa Almasih manjawab , " Angku-angku iyo sabana indak bakailieran ! Angku-angku iyo sabana urang nan indak mangarajokan suruah , samo jo urang nan indak ba iman . Sampai pabilo andaknyo Ambo musti sapayi jo angku-angku , sampai pabilo Ambo musti basaba jo angku-angku ? Bawoklah paja tu kamari ! "
40017018	Sudah tu , Isa Almasih mamarentahkan roh jahek nan di dalam diri paja tu , supayo kaluwa . Roh jahek tu pun kaluwa , mako cegaklah paja tu sakutiko tu juwo .
40017019	Indak lamo sasudah tu pangikuik-pangikuik Isa Almasih bi tibo ka Baliau untuak bi batanyo , tapi agak tajarak dari urang nan banyak , " Ngku , apo sababnyo mangko kami indak bisa ma usie roh jahek tu ? "
40017020	Isa Almasih manjawab , " Dek karano angku-angku kurang picayo . Kana-ilah apo nan Ambo katokan ko ! Jikok santano angku-angku layi ba iman agak sagadang bijo sasawi , mako angku-angku bisa mangecek kabake bukik ko , ' Pindahlah ka tampaik nan lain ! ' mako bukik ko pun pindah . Indak ciyek juwo doh nan indak bisa angku-angku karajokan ! [
40017021	Tapi roh jahek nan sarupo iko , hanyo bisa di usie jo sacaro badowa , sarato jo bapuwaso . ] "
40017022	Kutiko pangikuik-pangikuik Isa Almasih bakumpua di Galilea , mako Baliau mangecek kabake pangikuik-Nyo tu , " Indak ka lamo lai , Anak Manusia ka disarahkan ka dalam kuwaso manusia .
40017023	Inyo ka dibunuah , tapi di ari nan katigo Inyo ka di iduikkan baliak . " Dek mandangakan kecek Isa Almasih tu , sangaik sadiahnyo ati pangikuik-pangikuik-Nyo .
40017024	Kutiko Isa Almasih sarato jo pangikuik-pangikuik-Nyo sampai di Kapernaum , mako tibolah tukang mintak pajak Rumah Tuhan , batanyo ka si Petrus , " Layikoh sato Guru angkau mambayie pajak Rumah Tuhan , layi atau indak ? "
40017025	Si Petrus manjawab , " Layilah , baa ka indak pulo ! " Kutiko si Petrus ka pulang , Isa Almasih labiah dawulu manyapo inyo , " Simon , baa pandapek angkau ? Siya nan musti mambayie beo atau pajak kabake rajo-rajo dunia ko ? Rakyaik atau urang asiang ? "
40017026	" Urang asiang , " kecek si Petrus . Isa Almasih bakato , " Jikok baitu , rakyaik indak paralu doh tu mambayie .
40017027	Tapi janlah kito manyingguang parasaan urang-urang tu . Jadi , kiniko payilah mamapeh ka danau . Sudah tu ambiaklah ikan nan partamu dapek . Mako di dalam muncuang ikan tu , ka basuwo dek angkau pitih nan sacukuiknyo , untuak pambayie pajak kito baduwo . Ambiaklah pitih tu , bayielah pajak kito untuak Rumah Tuhan kabake urang-urang tu . "
40018001	Dikutiko itu pangikuik-pangikuik Isa Almasih datang kabake Baliau untuak batanyo , " Siya urang nan di anggap paliang takamuko , di antaro umaik Allah ? "
40018002	Mako Isa Almasih ma imbau surang paja ketek , Baliau manyuruah paja tu tagak di adok-an pangikuik-Nyo .
40018003	Sudah tu Baliau bakato , " Picayolah ! Jikok angku-angku layi barubah , sainggo ati angku-angku sarupo jo ati paja-paja ketek , barulah angku-angku dapek masuak Karajaan Sarugo .
40018004	Urang nan layi namuah marandahkan dirinyo , sainggo samo jo paja ketek ko , mako inyolah urang nan di anggap paliang takamuko di dalam Karajaan Sarugo .
40018005	Baitu pulo , urang nan lai namuah manarimo paja ketek nan sarupo iko , dek karano di Ambo , ba arati inyo lah manarimo Ambo . "
40018006	" Siya nan manyababkan , dek karano dek inyo salah surang dari urang-urang nan ketek ko , indak picayo lai kabake Ambo , mako labiah elok lai di urang tu jikok batu panggiliangan dikabekkan di mariahnyo , sudah tu inyo di oncekkan masuak lauik basa .
40018007	Baralah ka cilakonyo dunia ko , karano dek ulahnyo nan manyababkan urang bi badoso . Batua , parkaro-parkaro nan sarupo itu ka tatap ado , tapi cilakolah urang nan mampabuweknyo !
40018008	Jikok tangan angkau , atau kaki angkau nan manjadi panyabab angkau babuwek doso , mako kuduanglah tangan atau kaki angkau tu , campakkanlah kasadonyo . Labiah elok angkau iduik indak batangan sabalah , atau indak bakaki sabalah , asakan iduik angkau tu layi manyanangkan ati Allah . Daripado angkau batangan bakaki langkok di ambuangkan masuak api narako .
40018009	Jikok mato angkau nan manyababkan angkau badoso , mako cukialah incek mato angkau tu , campakkanlah . Labiah elok angkau bamato celek , asakan lai iduik manyanangkan ati Allah , daripado bamato langkok di ambuangkan masuak api narako . "
40018010	" Ati-atilah ! Jan sampai mahino salah surang dari urang-urang nan ketek ko . Dek karano , ingeklah , baraso ado malekaiknyo satiyok wakatu di adok-an Bapak Ambo di sarugo . [
40018011	Dek karano Anak Manusia datang ka dunie ko , untuak manyalamaikkan urang nan sasek ! ]
40018012	Baa manuruik pandapek angku-angku ? Jikok sakironyo ado surang urang nan punyo saratuih ikua domba , kudian ado sikua dombanyo tu nan ilang , apo nan ka dipabuwek dek urang nan punyo domba tu ? Tantu inyo ka maninggakan dombanyo nan sambilan puluah sambilan tu di ateh bukik , sudah tu inyo payi untuak mancari dombanyo nan ilang tu .
40018013	Jikok dombanyo nan ilang tu lah basuwo baliak -- picayolah jo kecek Ambo ko -- inyo labiah bagadang ati jo dombanyo nan sikua tu , dek karano lah basuwo baliak , daripado jo dombanyo nan sambilan puluah sambilan nan indak ilang .
40018014	Baitu pulo Bapak angkau nan di sarugo , Baliau indak niyo doh , jikok ado salah surang dari urang-urang nan baru ba iman kabake Ambo ko , disemba baliak dek ubilih . "
40018015	" Jikok umpamonyo ado di antaro sudaro-sudaro angkau , nan bakasalahan kabake angkau , mako payilah untuak manamuinyo , katokanlah sacaro elok tantang kasalahannyo tu . Pabuweklah nan saroman itu , sacaro ba anok-anok antaro angkau baduwo jo inyo sajo . Jikok inyo layi manarimo nasiyaik angkau , mako barasillah angkau mandapekkan sudaro angkau tu baliak .
40018016	Tapi jikok inyo indak namuah manarimo nasiyaik angkau , mako bawoklah surang atau duwo urang lai sudaro nan lain . Dek karano dalam Alkitab ado tatulih nan bakcando iko , ' Sakurang-kurangnyo ado duwo atau tigo urang sasi nan diparalukan , untuak manyatokan surang urang nan tatuduah basalah . '
40018017	Jikok inyo indak namuah juwo manarimo nasiyaik urang-urang tu , mako baritawukanlah parkaro itu kabake sidang jamaat . Akienyo , jikok inyo indak namuah pulo manarimo nasiyaik sidang jamaat , mako anggaplah inyo tu saroman jo urang tukang mintak pajak , saroman jo urang nan indak ba Tuhan Allah . "
40018018	" Katawuilah : Apo nan angkau tagah di dunie ko , itupun batagah pulo di sarugo . Baitu pulo , apo nan angkau buliahkan di dunie ko , itupun dibuliahkan pulo di sarugo .
40018019	Katawui pulolah : Jikok di antaro angku-angku kutiko didunie ko , ado duwo urang nan supakaik sahati mandowakan tantang sasuatu , mako dowanyo tu ka dipalakukan dek Bapak Ambo nan di sarugo .
40018020	Dek karano , dima ado duwo atau tigo urang nan bakumpua , dek karano di Ambo , mako Ambo pun ado samo-samo jo inyo . "
40018021	Kamudian si Petrus tibo kabake Isa Almasih untuak batanyo , " Tuhan , jikok sudaro ambo mambuwek kasalahan kabake ambo , sampai bara kalikoh , ambo musti mamaohkannyo ? Apokoh sampai tujuah kali ? "
40018022	Baliau manjawab , " Indak , indak sampai tujuah kali doh , tapi sampai tujuah puluah kali tujuah .
40018023	Dek karano parkaro Karajaan Sarugo , ka adaannyo sarupo jo nan Ambo ibaraikkan ko : Ado surang rajo bamukasuik nak manyalasaikan utang piutang jo budak-budaknyo .
40018024	Kutiko rajo tu muloi mamareso , mako dibawoklah ka adok-annyo surang budak nan ba utang bajuta-juta ,
40018025	rasonyo indak kamungkin lai budak tu dapek ka mambayie utangnyo . Mako rajo tu mamarentahkan , supayo budak tu jo anak bininyo sarato jo sagalo arato bandonyo , dijuwa untuak ka pambayie utangnyo .
40018026	Budak tu sujuik di adok-an rajo tu , sambia mambana , ' Tuanku , basaba atilah tuanku taradok ambo . Ambo layi baniyaik ka mambayie utang tu kasadonyo . '
40018027	Rajo tu ibo maliyek budaknyo tu , sainggo inyo abihkan sajo kasadonyo utang budak tu .
40018028	Kutiko budak tu ka kaluwa , basoboklah inyo jo kantinyo , surang budak pulo , nan ba utang pulo kabake inyo , tapi indak bara ribu doh . Mako inyo tangkok , inyo cakiak mariah kantinyo tu , sambia bakato , ' Bayielah utang wa-ang kasadonyo ! '
40018029	Kantinyo tu sujuik di adok-annyo sambia mambana , ' Sabalah dulu sanak , sadonyo utang ka ambo bayie ! '
40018030	Tapi budak tu indak namuah . Malah inyo masuakkan kantinyo tu ka pinjaro , sampai kantinyo tu bisa mambayie utang .
40018031	Sadiah ati budak-budak nan lain kutiko maliyek kajadian tu , mako inyo agiah tawulah rajo tantang kajadian tu .
40018032	Mako di imbaulah budak nan jahek tu dek rajo , sambia bakato , ' Oih budak nan indak tawu di untuang ! Kasadonyo utang wa-ang lah den abihkan , dek karano wa-ang lah mambana kabake den .
40018033	Indak koh wa-ang patuik pulo maraso ibo kabake kanti wa-ang , bakcando den nan lah maraso ibo kabake wa-ang ? '
40018034	Rajo tu sabana bangih . Mako budak nan jahek tu dipuruakkannyo masuak pinjaro , sampai inyo dapek mambayie utangnyo kasadonyo . "
40018035	Isa Almasih manyudahi pangajaran-Nyo jo kato-kato nan bakcando iko , " Baitu pulolah Bapak Ambo nan di sarugo , Baliau ka mampabuwek nan sarupo itu pulo kabake satiyok angku-angku , jikok angku-angku indak namuah mamaohkan sudaro angku jo ati nan barasiah . "
40019001	Sasudah Isa Almasih lah salasai mangatokan sagalo sasuatunyo , mako barangkeklah Baliau dari Galilea , payi ka daerah Yudea di subarang sungai Yordan .
40019002	Sambuah urang nan payi manuruikkan Baliau , tibo disinan Baliau mancegakkan panyakik urang-urang tu .
40019003	Sudah tu bi tibolah urang Farisi nan bamukasuik nak manjarek Baliau jo kato-kato . Urang tu bi batanyo , " Manuruik paratuaran agamo kito , apokoh buliah urang mancaraikan bininyo jo sabab sumbarang sabab ? "
40019004	Isa Almasih manjawab , " Apokoh alun angku-angku baco lai , apo nan tatulih dalam Alkitab , baraso Tuhan nan manjadikan manusia , pado mulonyo manjadikan laki-laki jo padusi ?
40019005	Sasudah tu Baliau bakato , ' Itu sababnyo mangko laki-laki maninggakan bapak jo mandehnyo , untuak payi sa iduik samati jo bininyo , mako kaduwonyo lah manjadi satu . '
40019006	Jadi inyo indak marupokan duwo urang lai , tapi lah manjadi ciyek . Itu sababnyo apo nan lah disatukan dek Allah , indak buliah dicaraikan dek manusia . "
40019007	Urang Farisi bi batanyo pulo kabake Baliau , " Jikok baitu , baa mangko Nabi Musa manyuruah urang ma agiah surek carai , kabake padusi nan lah dicaraikan dek lakinyo ? "
40019008	Isa Almasih manjawab , " Mangkonyo Musa mambuliahkan angku-angku mancaraikan bini angku , dek karano angku-angku kareh kapalo . Nan sabananyo bana indak baitu doh pado mulonyo .
40019009	Dek karano itu , dangakanlah nan Ambo katokan ko : Siya urang nan mancaraikan padusinyo -- padohal padusinyo tu indak ado doh ba ulah jo urang lain -- kudian inyo babini pulo ka padusi nan lain , mako urang tu samo tu jo bajina . "
40019010	Mako pangikuik-pangikuik Isa Almasih bi bakato kabake Baliau , " Jikok parkaro ubuangan balaki bini bakcando itu , labiah elok indak usah barumah tanggo . "
40019011	Mako Baliau manjawab , " Indak kasadonyo urang doh , nan dapek manarimo kato-kato bakcando itu , hanyolah urang-urang nan lah ditantukan dek Allah .
40019012	Dek karano , ado urang nan indak dapek barumah tanggo , basabab dari sajak layienyo lah bakcando itu . Ado pulo nan indak dapek barumah tanggo , dek karano inyo lah dibuwek baitu dek urang lain . Ado pulo urang nan mamiliah iduik surang , basadiyo untuak iduik indak barumah tanggo , supayo dapek malayani Allah . Bagi urang nan lai talok manarimo pangajaran nan bakcando iko , padiyakanlah inyo manarimonyo . "
40019013	Sambuah urang nan bi mambawok-i anak-anaknyo kabake Isa Almasih , mamintak supayo Baliau malatakkan tangan-Nyo , ka ateh kapalo paja-paja tu sarato jo mandowakannyo . Tapi pangikuik-pangikuik Baliau mambangihi urang-urang tu .
40019014	Mako Baliau bakato kabake pangikuik-pangikuik-Nyo , " Padiyakan sajolah paja-paja tu datang kabake Ambo ! Jan ditagah pulo inyo , dek karano urang-urang nan sarupo ikolah nan punyo Karajaan Sarugo . "
40019015	Sudah tu Isa Almasih malatakkan tangan-Nyo di ateh kapalo paja-paja tu , sarato mambarakaik-inyo . Lah salasai , mako Baliau barangkek dari tampaik tu .
40019016	Pado suatu ari ado surang laki-laki nan tibo kabake Isa Almasih . Inyo batanyo , " Angku Guru ! Apo karajo baiak nan musti ambo karajokan , supayo ambo dapek manarimo iduik sajati nan kaka ? "
40019017	Isa Almasih manjawab , " Baa mangko angkau batanyo kabake Ambo tantang apo nan baiak ? Hanyo ado Ciyek nan baiak . Jikok angkau niyo iduik nan kaka , angkau musti patuah kapado parentah-parentah Allah . "
40019018	" Parentah nan nama tu ? " tanyo urang tu . Baliau manjawab , " Jan mambunuah , jan bajina , jan mancilok , jan bakato duto ,
40019019	aromaik-ilah bapak jo mandeh ; sarato kasiahilah sasamo manusia , bakcando angkau mangasiahi diri sandiri . "
40019020	" Kasadonyo parentah tu lah ambo karajokan tu Ngku , " kecek urang mudo tu . " Apo ado juwo lai nan paralu ? "
40019021	Isa Almasih bakato ka urang mudo tu , " Jikok angkau niyo nak manjadi sabana samparono , mako payilah juwa kasadonyo arato bando angkau . Agiahkanlah pitihnyo untuak urang nan bansaik , isuak angkau ka mandapek arato di sarugo . Sasudah tu , datanglah kamari , turuikkanlah Ambo ! "
40019022	Mandangakan kecek Isa Almasih tu , mako urang mudo tu payi bajalan ma inda , risau atinyo dek karano inyo sangaik kayo .
40019023	Isa Almasih bakato kabake pangikuik-pangikuik-Nyo , " Nak Ambo katokan banalah ka angku-angku , sangaik suliknyo bagi urang nan kayo untuak masuak ka dalam Karajaan Sarugo .
40019024	Iko ciyek lai nan ka Ambo katokan kabake angku-angku ; labiah mudah lai unto masuak lubang pinjayik , daripado urang kayo masuak Karajaan Sarugo . "
40019025	Kutiko pangikuik-pangikuik Isa Almasih mandangakan kecek Baliau tu , pangikuik-Nyo tu bi tacangang , sarato bi batanyo . " Jikok baitu , siyanyo urang nan lai ka bisa salamaik ? "
40019026	Isa Almasih mancaliak kabake urang-urang tu sambia bakato , " Kok di manusia itu mustayie ! Tapi bagi Allah , indak ado nan indak mungkin . "
40019027	Sudah tu si Petrus bakato , " Liyeklah kami ko Ngku , kami lah maninggakan sagalo-galonyo , dek karano nak payi manuruikkan Angku . Jadi , apo nan ka kami tarimo ? "
40019028	Isa Almasih bakato ka pangikuik-Nyo tu , " Picayolah : Isuak di dalam Karajaan Sarugo , Anak Manusia ka duduak di ateh kurisi-Nyo nan mulie . Dikutiko itu angku-angku nan manjadi pangikuik Ambo , ka duduak pulo di ateh duwo baleh buwah kurisi , sarato ka ma adieli kaduwo baleh suku banso Israel !
40019029	Satiyok urang nan lah maninggakan rumahnyo , atau dunsanaknyo nan laki-laki atau dunsanaknyo nan padusi , atau bapak jo mandehnyo , atau anak-anaknyo , atau ladangnyo dek karano inyo manuruikkan Ambo , mako urang tu ka manarimo baliak saratuih kali lipek . Inyo ka mandapek pulo iduik sajati nan kaka .
40019030	Tapi banyak ka tajadi , urang nan kiniko inyo nan tadawulu , ka manjadi takudian , nan kiniko inyo takudian ka manjadi nan tadawulu . "
40020001	" Parkaro Karajaan Sarugo tu , ka adaannyo sarupo jo parumpamoan nan bakcando iko : Ado surang urang nan punyo parak anggur , subuah-subuah inyo payi kaluwa , untuak mancari urang nan ka bakarajo di parak anggurnyo .
40020002	Sasudah paretongan sasuwai , inyo mambayie urang nan ka bakarajo tu , sapitih perak sahari , mako inyo suruahlah urang tu bakarajo di parak anggurnyo .
40020003	Pukua sambilan pagi , nan punyo parak tu payi pulo mancari urang , inyo manampak babarapo urang nan indak bapaadok di pasa .
40020004	Bakatolah inyo kabake urang-urang tu , ' Payilah angku-angku bakarajo di parak anggur ambo . Ambo agiah angku-angku upah nan sasuwai . '
40020005	Urang-urang tu pun bi payi . Pukua duwo baleh tangah ari , jo pukua tigo sanjo , nan punyo parak tu kaluwa pulo untuak mancari urang nan ka bakarajo sarupo jo nan cako .
40020006	Kiro-kiro pukua limo sanjo , inyo kaluwa pulo , inyo manampak ado juwo lai urang nan indak bapaadok . Inyo batanyo kabake urang-urang tu , ' Baa mangko angku-angku indak bi bakarajo , baa mangko tagak-tagak sajo sahari baneneng disiko ? '
40020007	Urang-urang tu bi manjawab , ' Indak ado urang nan ka mambawok kami bakarajo . ' ' Jikok baitu , ' kecek nan punyo parak tu , ' payilah angku-angku bakarajo di parak anggur ambo . '
40020008	Kutiko arilah sanjo , nan punyo parak tu mangecek kabake manduanyo , ' Imbaulah urang-urang nan bakarajo tu , bayielah upahnyo surang-surang , muloi dari urang nan masuak paliang kudian , sampai ka urang nan masuak paliang dawulu . '
40020009	Mako bi tibolah urang-urang nan muloi bakarajo dari pukua limo sanjo . Satiyok urang tu bi manarimo sapitih perak .
40020010	Kudian bi tibo pulo urang-urang bakarajo nan dibayie sajak pagi . Inyo manyangko , inyo ka manarimo labiah banyak . Tapi ruponyo inyo dibayie hanyo sapitih perak pulo .
40020011	Dikutiko manarimo pitih tu , inyo bi mambirutok kabake nan punyo parak :
40020012	' Urang-urang nan tibo kudian , inyo sajamnyo bakarajo . Sadangkan kami bakarajo sahari panuah , dilantak dek angek matoari , tapi angku ma agiah inyo samo banyak jo kami ! '
40020013	Nan punyo parak anggur tu manjawab , kabake salah surang dari urang nan bakarajo tu , ' Oih sanak , ambo indak basalah doh kabake angku . Tadi pagi kito lah supakaik , baraso angku namuah manarimo upah sapitih perak untuak bakarajo sahari , iyo ndak ?
40020014	Nah apo juwo lai , ambiaklah pitih upah angku tu , pulanglah . Ambo iyo nak mambari upah , sabanyak nan ambo agiahkan kabake angku tu , untuak urang nan masuak kudian .
40020015	Apokoh ambo indak buliah mampabuwek sakandak ati ambo , ambo jo arato ambo sorang ? Atau angku bingik , dek karano ambo bamurah ati ? ' "
40020016	Sasudah tu Isa Almasih bakato pulo , " Baitu pulolah urang-urang nan kudian , ka manjadi nan tadawulu , urang-urang nan dawulu , ka manjadi nan takudian . "
40020017	Kutiko Isa Almasih sadang manuju ka Yerusalem , di tangah jalan , Baliau ma imbau kaduwo baleh urang pangikuik-Nyo untuak bakumpua , manyisiah dari urang nan banyak . Baliau bakato ka pangikuik-Nyo tu ,
40020018	" Dangakanlah apo nan Ambo katokan ko ! Kito kiniko sadang manuju ka Yerusalem . Tibo disinan Anak Manusia ka disarahkan kabake imam-imam kapalo , sarato jo ka guru-guru agamo . Sudah tu Inyo ka di ukun mati ,
40020019	kamudian Inyo disarahkan kabake urang-urang nan indak urang Yahudi . Urang-urang tu ka mampamain-mainkan Inyo , ka ma ajab Inyo , sarato jo ka manyalibkan Inyo . Tapi di ari nan katigo , Inyo ka di iduikkan baliak . "
40020020	Kudian urang rumah pak Zebedeus tibo manamui Isa Almasih jo anak-anaknyo bagai . Di adok-an Baliau inyo sujuik untuak mamintak sasuatu .
40020021	" Apo kiniko nan amai mintak " tanyo Isa Almasih . Ranggaek tu manjawab , " Ambo ko niyo , kok dapek isuak jikok Angku lah manjadi Rajo , anak ambo nan baduwo ko , surang duduak di sabalah kida , nan surang lai di sabalah suwok Angku . "
40020022	Isa Almasih bakato , " Amai ko , jo angku-angku ko , indak tantu dek inyo doh , apo nan inyo mintak , asa banamo ka bamintak sajo , layi ka lanteh angan maminun isi cawan sansaro , nan musti ka Ambo minun ? " " Layi , " jawabnyo .
40020023	Baliau bakato , " Batua angku-angku ka minun juwo dari cawan sansaro Ambo tu . Tapi , tantang siya nan ka duduak di sabalah kida , atau nan ka duduak di sabalah suwok Ambo , indak Ambo doh tu nan manantukan . Kaduwo tampaik tu adolah untuak urang-urang nan lah ditantukan dek Bapak Ambo . "
40020024	Kutiko ka sapuluah pangikuik nan lain , mandanga kajadian tu , inyo bi bangih kabake urang nan baduwo badunsanak tu .
40020025	Dek karano itu , Isa Almasih ma imbau kasadonyo pangikuik-Nyo sarato bakato , " Angku-angku kan layi tawu , baraso pamimpin-pamimpin banso nan indak ba Tuhan Allah manindeh rakyaiknyo . Baitu pulo panjabaik-panjabaik nagari tu manakannyo .
40020026	Tapi nan angku-angku indak buliah doh baitu . Malah musti sabaliaknyo , urang nan niyo nak manjadi urang nan takamuko di antaro angku-angku , inyo musti manjadi palayan angku-angku .
40020027	Urang nan niyo nak takamuko di antaro angku-angku , inyo musti namuah andaknyo manjadi budak angku-angku .
40020028	Samo jo bakcando Anak Manusia baitu pulo ; Inyo datang indak untuak dilayani doh , tapi untuak malayani , sarato jo manyarahkan angok-Nyo , untuak malapehkan umaik manusia dari kabek doso . "
40020029	Kutiko urang-urang tu barangkek dari Yerikho , sambuah urang nan payi manuruikkan Isa Almasih .
40020030	Ado duwo urang buto nan sadang duduak di tapi jalan . Kutiko inyo mandanga , baraso nan lalu tu adolah Isa Almasih , mako inyo bi ba imbau , " Oih Anak Nabi Daud , iboilah kami ! "
40020031	Urang banyak nan ado disinan mambangihinyo , manyuruah inyo supayo anok . Tapi malahan inyo ba imbau labiah kareh lai daripado cako , " Oih Angku , Anak Nabi Daud , iboilah kami ! "
40020032	Dek mandangakan urang nan ba imbau tu , mako barantilah Isa Almasih bajalan , Baliau imbaulah urang tu . Baliau batanyo , " Apo nan bamintak kabake Ambo , nan ka Ambo pabuwek untuak angku-angku ? "
40020033	Inyo bi manjawab , " Angku , kok dapek , kami niyo mato kami ko bisa untuak maliyek ! "
40020034	Isa Almasih maraso ibo kabake urang-urang tu , Baliau awailah mato urang tu . Sakutiko tu juwo mato urang nan buto tu bisa untuak maliyek . Mako urang-urang tu pun bi payi pulo manuruikkan Isa Almasih .
40021001	Kutiko lah ampia tibo di Yerusalem , mako sampailah urang-urang tu di Betfage di Bukik Zaitun . Tibo disinan Isa Almasih manyuruah duwo urang pangikuik-Nyo untuak bajalan labiah dawulu .
40021002	" Payilah ka kampuang nan di adok-an tu , " kecek Baliau ka pangikuik-Nyo . " Tibo disinan baiko angku-angku ka manampak sikua kaladai nan sadang tapauik samo jo anaknyo . Bukaklah pauiktan kaladai tu kaduwonyo , sudah tu bawoklah kamari .
40021003	Jikok ado urang nan batanyo , mako katokanlah nan bakcando iko kabake urang tu , ' Tuhan ko nan mamaralukannyo ' , mako urang tu ka bagageh manyuruah mambawok kaladai tu . "
40021004	Tajadi nan baitu , supayo nak basuwoan apo nan lah dikatokan dek nabi , samo jo bakcando nan tatulih di bawah ko ,
40021005	" Katokanlah kabake Sion , Rajo angkau sadang datang kabake angkau . Inyo randah ati , Inyo maracak sikua kaladai , sikua kaladai mudo . "
40021006	Mako payilah kaduwo urang pangikuik Baliau , untuak manjapuik kaladai nan dikatokan dek Baliau tu .
40021007	Inyo bawoklah kaladai tu sarato jo anaknyo . Sudah tu inyo ma alehi pungguang kaladai-kaladai tu jo jubahnyo . Kudian , barulah Isa Almasih maracak kaladai tu .
40021008	Sambuah urang-urang nan disinan , nan bi mangambangkan jubahnyo di tangah jalan , sadangkan urang-urang nan lain bi ma ambiak-i rantiang-rantiang kayu , sudah tu inyo serakkan di tangah jalan .
40021009	Urang-urang nan bajalan di sabalah ka muko , jo urang-urang nan bajalan di sabalah ka balakang Isa Almasih , bi manyorakkan , " Samangkin jombanglah Angkau Anak Nabi Daud ! Dibarakaik-ilah Baliau nan datang ateh namo Tuhan ! Pujilah Allah Nan Mahatinggi ! "
40021010	Kutiko Isa Almasih lah tibo di Yerusalem , mako ebohlah urang di kota tu . " Siya ko Baliau nan tibo ko ? " kecek urang nan banyak tu .
40021011	" Baliau ko adolah Isa Almasih , dari Nazaret di Galilea , " kecek urang-urang nan ma iriangkan-Nyo .
40021012	Tibo di kota , Isa Almasih masuak ka dalam Rumah Tuhan , Baliau ma usie kasadonyo urang manggaleh nan ado disinan . Baliau manunggang-baliakkan meja urang nan tukang tuka-i pitih , baitu pulo bangku tampaik urang manjuwa buruang marpati .
40021013	Baliau bakato kabake urang nan banyak tu , " Di Alkitab ado tatulih , baraso Allah mangatokan , ' Rumah-Den adolah rumah tampaik badowa . ' Tapi di angku-angku bajadikan tampaik sarang panyamun ! "
40021014	Urang-urang nan buto sarato jo urang-urang nan lumpuah bi datang kabake Isa Almasih di Rumah Tuhan , Baliau mancegakkan urang-urang tu kasadonyo .
40021015	Tapi imam-imam kapalo , sarato jo guru-guru agamo Yahudi , bi bangih maliyek sagalo mukjizat nan lah dipabuwek dek Isa Almasih . Inyo bi bangih pulo mandangakan , paja-paja ketek di Rumah Tuhan bi manyorakkan , " Samangkin jombanglah Anak Nabi Daud ! "
40021016	Inyo bi bakato pulo kabake Isa Almasih , " Layi tadanga tu di Angku apo nan dikatokan dek urang nan banyak tu ? " " Layi , layi tadanga tu di Ambo , " kecek Isa Almasih . " Alun adokoh angku-angku mambaco ayaik Alkitab nan bakcando iko : ' Paja-paja ketek , sarato jo paja nan arek manyusu , lah Angkau aja untuak mangatokan pujian nan samparono ' ? "
40021017	Kamudian Isa Almasih maninggakan urang-urang tu , Baliau barangkek dari kota tu , manuju ka Betania , Baliau bamalam disinan .
40021018	Subuah-subuah bisuak arinyo , dalam pajalanan babaliak ka kota , Isa Almasih maraso litak paruik-Nyo .
40021019	Baliau manampak sabatang kayu aro di tapi jalan . Baliau mandakek ka batang kayu tu , indak ciyek juwo doh buwahnyo nan nampak dek Baliau , salain daripado daunnyo sajo . Baliau bakato ka batang kayu tu , " Angkau ko indak ka babuwah lai untuak salamonyo ! " Mako lansuang layualah batang kayu aro tu .
40021020	Dikutiko pangikuik-pangikuik Baliau maliyek kajadian tu , inyo bi sangaik tacangang . Inyo bi bakato , " Baa mangko batang kayu aro tu bisa lansuang mati ka sabatangannyo ? "
40021021	" Nan sabananyo bana , " kecek Isa Almasih , " jikok angku-angku lai picayo , sarato indak ragu-ragu , angku-angku dapek pulo mampabuwek , sarupo jo apo nan lah Ambo pabuwek ka batang kayu aro ko . Indak itu sajo doh , malah angku-angku ka dapek pulo bakato kabake bukik ko , ' Baranjaklah , pindahlah ka dalam lauik ' ; mako apo nan angku-angku parentahkan tu , ka tajadi .
40021022	Apo sajo nan angku-angku mintak di dalam dowa , mako angku-angku ka mandapekkannyo , asakan angku-angku lai picayo . "
40021023	Kamudian Isa Almasih babaliak ka Rumah Tuhan , Baliau masuak ka dalam untuak ma aja . Dikutiko Baliau sadang ma aja , ado babarapo urang imam-imam kapalo , sarato jo pamimpin-pamimpin urang Yahudi , bi tibo kabake Baliau untuak batanyo , " Jo kuwaso apo Angkau mangarajokan sagalo sasuatu ? Siya urangnyo nan mambarikan kuwaso tu kabake Angkau ? "
40021024	Isa Almasih manjawab , " Ambo iyo ka batanyo pulo kabake angku-angku . Jikok angku-angku lai manjawab , mako Ambo ka mangatokan pulo kabake angku-angku , jo kuwaso siya Ambo mangarajokan sagalo sasuatu , nan lah Ambo pabuwek .
40021025	Jo kuwaso dari siya Nabi Yahya mampamandikan urang ? Jo kuwaso Allah atau jo kuwaso manusia ? " Sudah tu imam-imam kapalo , sarato jo pamimpin-pamimpin Yahudi tu , muloi barundiang sasamo inyo , " Jikok kito katokan , ' Jo kuwaso dari Allah , ' mako si Isa ka bakato kabake kito bakcando iko ' Jikok baitu , baa mangko angku-angku indak namuah picayo kabake Nabi Yahya ? '
40021026	Tapi , jikok kito katokan , ' Jo kuwaso dari manusia , ' takuik kito di urang banyak , bangih inyo baiko ka awak , dek karano , kasadonyo urang ma anggap Yahya adolah nabi . "
40021027	Akienyo urang-urang tu bi manjawab , " Indak tantu doh di kami . " Sudah tu Isa Almasih bakato kabake urang-urang tu , " Jikok baitu , Ambo iyo indak ka mangatokan pulo doh ka angku-angku , jo kuwaso siya Ambo mampabuwek sagalo sasuatu . "
40021028	Isa Almasih bakato " Kiniko baa pandapek angku-angku , tantang parumpamoan nan ka Ambo curitokan ko ? Adolah surang bapak nan punyo duwo urang anak laki-laki . Si bapak cako bakato ka anaknyo nan tuwo , ' Yuang , payilah kiniko bakarajo ka parak anggur . '
40021029	' Indak , ambo indak ka payi doh , ' kecek anaknyo tu . Tapi kudian tibolah pangana di anaknyo tu , mako payi juwolah inyo ka parak anggur tu .
40021030	Sasudah tu , payi pulolah si bapak cako ka anaknyo nan ketek , untuak manyuruah anaknyo tu payi ka parak . ' Jadih pak , ' kecek anaknyo tu . Tapi nan anak ko indak manggarik doh .
40021031	Jadi di antaro paja nan baduwo ko , namanyo nan lai patuah ka bapaknyo ? " " Tantu anak nan tuwo , " kecek imam-imam kapalo , sarato jo pamimpin-pamimpin Yahudi tu . Mako bakatolah Isa Almasih kabake urang-urang tu , " Picayolah jo kecek Ambo ko : Tukang-tukang mintak pajak , sarato jo padusi-padusi jahek , ka labiah dawulu masuak Karajaan Sarugo daripado angku-angku .
40021032	Dek karano , kadatangan Nabi Yahya Pambaptis , adolah untuak manunjuakkan ka angku-angku , baa caronyo iduik nan katuju dek Tuhan , tapi nan angku-angku indak namuah picayo ka pangajarannyo ; nan tukang-tukang mintak pajak , sarato jo padusi-padusi jahek picayo kabake inyo . Tapi , biyapun angku-angku lah maliyek sagalo sasuatu nan Ambo pabuwek , nan angku-angku indak namuah juwo doh mambukakkan pikieran angku-angku , sarato indak namuah picayo kapado Tuhan . "
40021033	Isa Almasih bakato pulo , " Dangakanlah ciyek lai parumpamoan nan ka Ambo curitokan ko . Ado surang tuan tanah nan mananami satumpak parak anggur . Inyo mambuwek paga di sakuliliang parak tu , sarato manggali lubang untuak tampaik marameh buwah anggur , kudian mambuwek gulang-gulang untuak tampaik urang manjago , sudah tu inyo pasaduwokanlah parak tu kabake urang , sudah tu inyo bajalan payi marantau .
40021034	Kutiko lah tibo musin ka ma ambiak buwah anggur , tuan tanah tu manyuruah anak buwahnyo payi kabake urang-urang nan bakarajo di parak tu , untuak mamintak nan bagiannyo .
40021035	Tapi urang-urang nan bakarajo di parak tu , manangani anak buwah tuan tanah tu : Nan surang ditanganinyo , nan lain dibunuahnyo , nan ciyek lai dipatucakkannyo jo batu .
40021036	Tuan tanah tu manyuruah pulo anak buwahnyo nan lain , labiah banyak daripado nan partamu disuruahnyo . Tapi urang-urang nan bakarajo di parak tu , mampabuwek pulo , bakcando nan lah inyo pabuwek , kabake anak buwah nan partamu disuruah cako .
40021037	Akienyo tuan tanah tu manyuruah anak kanduangnyo bana , untuak payi kabake urang-urang nan bakarajo tu . Manuruik pikierannyo , ' Lah jaleh anak ambo ko ka di aromaik-i dek urang-urang nan di parak tu ' .
40021038	Tapi , kutiko urang-urang nan bakarajo di parak tu maliyek , anak tuan tanah tu nan tibo , mako inyo bi mangecek sasamo inyo , ' Nah , ikonyo suwarihnyo . Molah kito bunuah paja ko , buliah kito mandapek arato pusakonyo ! '
40021039	Mako anak tu ditangkoknyo , di ambuangkannyo kaluwa , sudah tu dibunuahnyo . "
40021040	Isa Almasih batanyo , " Nah , jikok nan punyo parak anggur tu babaliak dari marantau , apo kiro-kiro nan ka inyo pabuwek , kabake urang-urang nan bakarajo di paraknyo tu ? "
40021041	Urang-urang tu bi manjawab , " Lah jaleh inyo ka mambunuahi urang-urang nan jahek tu , sudah tu inyo ka mampasewokan paraknyo kabake urang lain , nan lai namuah mangaluwakan , bagian asie tanah tu kabake inyo , tapek dikutikonyo . "
40021042	Mako bakatolah Isa Almasih kabake urang-urang tu , " Alun adokoh angku-angku mambaco , apo nan tatulih di Alkitab ? ' Batu nan indak tapakai dek urang tukang , lah manjadi batu nan paliang pantiang . Ikolah karajo Tuhan ; baralah karancaknyo ! ' "
40021043	Isa Almasih bakato " Dek karano itu , kana-i banalah apo nan Ambo katokan ko , sagalo hak untuak masuak Karajaan Sarugo , ka dicabuik dari angku-angku , sudah tu di agiahkan kabake satu banso , nan ka manjalankan sagalo parentah Allah . [
40021044	Urang nan jatuah ka ateh batu tu , lah jaleh ka ramuak ; urang nan di ampok dek batu tu , ka lumek manjadi abu . ] "
40021045	Kutiko imam-imam kapalo , sarato jo urang-urang Farisi , mandangakan kasadonyo parumpamoan nan dicuritokan dek Isa Almasih , mako inyo bi tawu , baraso Isa Almasih mambicarokan tantang dirinyo .
40021046	Jadi urang-urang tu ba usawo nak ka manangkok Isa Almasih . Tapi inyo tabik takuik di urang banyak , dek karano urang nan banyak tu ma anggap Baliau adolah surang nabi .
40022001	Isa Almasih mangecek pulo baliak kabake urang nan banyak , Baliau mamakai kato-kato parumpamoan ,
40022002	Baliau mangatokan , " Parkaro Karajaan Sarugo , ka adaannyo sarupo jo parumpamoan nan bakcando iko : Ado surang rajo ma adokan alek kawin untuak anaknyo nan laki-laki .
40022003	Rajo tu manyuruah palayan-palayannyo untuak payi manjapuik urang-urang nan dipanggie ka alek tu . Tapi urang-urang nan dipanggie tu indak bi tibo .
40022004	Kudian rajo tu manyuruah pulo palayan-palayannyo nan lain . Kecek rajo tu ka palayannyo : ' Baritawukanlah kabake urang-urang nan dipanggie tu : Baraso jamba alek lah segeh . Jawi , sarato jo anak bantiang nan rancak-rancak , nan ado di ambo , lah badabiah . Kasadonyo lah segeh . Bi tibolah ka alek kawin ! '
40022005	Tapi urang-urang nan dipanggie tu indak bi ma acuahkannyo . Inyo bi payi juwo ka tampaik karajonyo surang-surang -- nan surang payi ka paraknyo , nan ciyek lai payi ka tampaik usawonyo ;
40022006	sabagian nan lain bi payi manangkok palayan rajo , palayan tu ditanganinyo , sasudah tu dibunuahnyo .
40022007	Kutiko rajo mandanga kajadian tu , inyo sabana bangih . Inyo kirin saradadu untuak mambunuah tukang-tukang bunuah tu , sarato untuak mambaka nagari urang tu .
40022008	Sasudah tu inyo ma imbau palayan-palayannyo . Rajo tu bakato , ' Alek kawin lah salasai , tapi sialek nan tibo , adolah urang-urang nan indak sapatuiknyo tibo , itu nan bi tibo .
40022009	Kiniko bi payilah kalian ka labuah gadang , bawoklah urang sabanyak-banyaknyo ka alek kawin ko . '
40022010	Mako bi payilah palayan-palayan tu . Inyo bi payi ka labuah gadang , inyo kumpuakanlah kasadonyo urang nan bi basuwo dek inyo disinan , biya urang elok ataupun urang jahek . Mako panuahlah ruwangan tampaik baralek tu dek si alek nan tibo .
40022011	Kudian rajo tu masuak ka tampaik baralek , untuak maliyek-liyek si alek nan tibo . Inyo manampak ado surang urang di alek tu , nan indak mamakai baju baralek .
40022012	Rajo batanyo kabake urang tu , ' Sanak , baa caronyo angkau dapek masuak kamari , sadangkan , baju angkau indak baju urang baralek doh ? ' Indak tantu di urang tu apo nan ka dikatokannyo .
40022013	Dek karano itu , rajo manyuruah palayan-palayannyo untuak manangkok urang tu , ' Kabeklah kaki sarato jo tangan urang ko , sudah tu ambuangkan inyo kaluwa ka tampaik nan kalam bakapiciak . Disinanlah inyo ka maratok , dek manangguangkan sansaro . ' "
40022014	Sasudah tu Isa Almasih manyudahi curito parumpamoan tu bakcando iko , " Sambuah urang nan dipanggie , tapi hanyo saketek nan tapiliah . "
40022015	Kamudian urang-urang Farisi payi barundiang sasamo inyo , untuak mancari aka , baa caronyo supayo dapek untuak manjarek Isa Almasih jo kato-kato nan mambalik .
40022016	Mako urang-urang Farisi tu ma utuih pangikuiknyo kabake Isa Almasih , basamo-samo jo babarapo urang anggota golongan Herodes bagai . Urang-urang tu bi bakato kabake Baliau , " Angku Guru , kami tawu baraso Angku adolah urang luruih . Angku ma aja sacaro taruih tarang , tantang apo nan katuju dek Allah , nan musti dipabuwek dek manusia , Angku pun indak mampadulikan pandapek siya-siyanyo . Dek karano Angku indak niyo tapangaruah dek urang lain .
40022017	Dek karano itu , cubolah Angku tarangkan kabake kami : Manuruik paratuaran agamo kito , layikoh buliah kito mambayie pajak kabake Kaisar , atau indak ? "
40022018	Isa Almasih tawu mukasuik jahek urang-urang tu , dek karano itu Baliau manjawab , " Oih , angku-angku urang munapiak ! Baa mangko angku-angku bamukasuik nak ka manjarek Ambo ?
40022019	Cubolah paliyekkan kabake Ambo , pitih nan angku-angku pakai untuak pambayie pajak tu ! " Mako urang-urang tu mambarikan pitih perak ciyek kabake Baliau .
40022020	Baliau batanyo kabake urang-urang tu , " Gambar siya ko , namo siya ko nan ado di pitih ko ? "
40022021	" Gambar kaisar jo namo kaisar , " kecek urang-urang tu . Mako bakatolah Isa Almasih kabake urang-urang tu , " Jikok baitu , barikanlah kabake kaisar , apo nan manjadi hak kaisar , baitu pulo , barikanlah kapado Allah , apo nan manjadi miliak Allah . "
40022022	Kutiko urang-urang tu mandangakan katarangan nan dibarikan dek Isa Almasih , inyo bi tarangah . Mako bi payilah urang-urang tu maninggakan Baliau .
40022023	Di ari tu juwo , ado babarapo urang , urang Saduki nan bi tibo kabake Isa Almasih . Urang-urang tu , adolah golongan urang nan bapandapek , baraso urang nan mati , indak ka di iduikkan doh baliak .
40022024	" Angku Guru , " kecek urang-urang tu , " Nabi Musa ado ma ajakan pangajaran nan bakcando iko : Umpamonyo , jikok ado surang laki-laki nan mati , tapi inyo indak punyo anak , mako dunsanaknyo musti mampabini jandonyo tu , supayo buliah mambari katurunan untuak urang nan lah mati tu .
40022025	Panah tajadi dulu , ado tujuah urang laki-laki nan badunsanak tingga disiko . Nan paliang tuwo babini , alun talakik lai baranak , inyolah mati . Mako manyiliahkan lapiaklah adiaknyo nan kaduwo ka jandonyo tu .
40022026	Adiaknyo tu mati pulo sabalun punyo anak . Kajadian nan sarupo itu , tajadi pulo di adiaknyo nan katigo , baitu pulo sampai ka adiaknyo nan katujuah .
40022027	Akienyo , nan padusi tu pun maningga pulo .
40022028	Jadi isuak , dikutiko tibo masonyo urang-urang nan mati di iduikkan baliak , manjadi bini siya urang padusi tu ? Dek karano , katujuah-tujuahnyo , laki-laki tu lah mampabini inyo . "
40022029	Isa Almasih manjawab , " Angku-angku iyo lah sabana kaliru , dek karano angku-angku indak mangarati isi Alkitab , baitu pulo tantang kuwaso Allah .
40022030	Isuak , jikok urang-urang nan mati lah di iduikkan baliak , mako inyo indak ka bi kawin lai , tapi inyo ka iduik sarupo jo malekaik di sarugo .
40022031	Alun adokoh angku-angku mambaco , apo nan dikatokan dek Allah , tantang urang-urang mati nan di iduikkan baliak ? Allah lah mangatokan ,
40022032	' Adenlah Allah Ibrahim , Allah Ishak , Allah Yakub . ' Allah tu , indak Allah urang mati doh . Tapi adolah Allah urang nan iduik ! "
40022033	Kutiko urang nan banyak tu mandangakan pangajaran Isa Almasih , mako inyo bi tacangang sangaik .
40022034	Dikutiko urang-urang Farisi mandanga kaba , baraso Isa Almasih lah mambuwek urang-urang Saduki indak dapek mangecek lai , mako inyo pun bi bakumpua .
40022035	Salah surang dari urang-urang tu , iyolah surang guru agamo , inyo mancubo pulo untuak manjarek Isa Almasih jo sabuwah tanyo .
40022036	" Angku Guru , " keceknyo , " apo parentah nan tarutamu sakali di dalam paratuaran agamo ? "
40022037	Baliau manjawab , " Kasiahilah Tuhan Allah angkau jo sapanuah ati , sarato jo sapanuah jiwa , sarato jo sapanuah aka pikieran angkau .
40022038	Itulah parentah nan tarutamu , sarato nan paliang paralu !
40022039	Parentah nan kaduwo , nan samo jo nan partamu : Kasiahilah sasamo manusia , bakcando angkau mangasiahi diri angkau sandiri .
40022040	Kasadonyo paratuaran agamo nan di ajakan dek Nabi Musa , sarato jo pangajaran nabi-nabi , talatak di ateh parentah nan duwo ko . "
40022041	Samantaro urang-urang Farisi sadang bakumpua juwo lai disinan , Isa Almasih batanyo kabake inyo ,
40022042	" Baa pandapek angku-angku tantang Rajo Panyalamaik ? Katurunan siyakoh Baliau tu ? " " Katurunan Nabi Daud , " kecek urang-urang tu .
40022043	" Jikok baitu , " kecek Isa Almasih , " baa mangko Roh Allah mambisiakkan ka dalam ati Nabi Daud untuak mangatokan , baraso Rajo Panyalamaik adolah ' Tuhan ' ? Dek karano , sa isuak Nabi Daud lah mangatokan ,
40022044	' Tuhan bakato kabake Tuhan ambo : duduaklah di sabalah suwok-Den , sampai musuah-musuah Angkau Den buwek tunduak kabake Angkau . '
40022045	Jadi , jikok Nabi Daud lah mangatokan , baraso Rajo Panyalamaik tu adolah ' Tuhan ' , dima pulo ka mungkin Baliau katurunan Nabi Daud ? "
40022046	Indak surang juwo doh nan dapek manjawab tanyo Isa Almasih . Sajak di ari tu , indak ado lai nan talok mananyokan sagalo sasuatu kabake Baliau .
40023001	Sasudah tu Isa Almasih bakato kabake urang banyak sarato kabake pangikuik-pangikuik-Nyo ,
40023002	" Guru-guru agamo , sarato jo urang-urang Farisi , mandapek kuwaso untuak manapasiekan sagalo paratuaran Nabi Musa .
40023003	Dek karano itu , patuahilah , sarato karajokanlah kasadonyo , apo nan inyo parentahkan . Tapi jan sato pulo mangarajokan apo nan dikarajokannyo , dek karano , urang-urang tu indak mangarajokan apo nan inyo ajakan .
40023004	Inyo manuntuik parkaro-parkaro nan sulik , sarato ma agiah paratuaran-paratuaran nan barek , tapi agak saketek inyo indak niyo doh manolong urang untuak manjalankannyo .
40023005	Kasadonyo nan inyo karajokan , hanyolah untuak ka dipanggak-panggakkannyo ka urang . Inyo sangajo mamakai tali sumbayang nan leba , sarato jo jumbai jubah nan bajelo-jelo !
40023006	Jikok di tampaik urang baralek , inyo suko duduak di tampaik nan ta aromaik , jikok di rumah ibadaik inyo suko duduak di kurisi nan rancak .
40023007	Inyo suko bana di aromaik-i urang di tangah pasa , apo lai jikok inyo di imbau ' Angku guru ' .
40023008	Tapi bagi angku-angku , janlah namuah di imbau ' Angku guru ' , dek karano , Guru angku-angku hanyolah Surang , kasadonyo angku-angku adolah badunsanak .
40023009	Janlah ado angku-angku ma imbau surang urang di dunie ko sabagai ' Bapak ' , dek karano Bapak angku-angku hanyolah surang , iyolah Bapak nan di sarugo .
40023010	Janlah angku-angku namuah di imbau ' Pamimpin ' , dek karano Pamimpin angkau hanyolah surang , iyolah Rajo Panyalamaik nan lah dijanjikan dek Allah .
40023011	Urang nan paliang di aromaik-i di antaro angku-angku , inyo musti manjadi palayan angku-angku .
40023012	Urang nan maninggikan diri , inyo ka dikalanyahkan , baitu pulo urang nan lai namuah marandahkan diri , inyo ka dimuliekan . "
40023013	" Cilakolah angku-angku guru agamo , sarato jo urang-urang Farisi ! Angku-angku adolah urang nan suko ba icak-icak . Angku-angku ma ambek-ambek urang nan ka masuak Karajaan Sarugo . Angku-angku sandiri indak namuah doh masuak , ado urang lain nan ka masuak , angku-angku ambek . [
40023014	Cilakolah angku-angku guru agamo , sarato jo urang-urang Farisi : Angku-angku adolah urang nan suko ba icak-icak . Angku-angku mangicuahi urang-urang marando , sarato jo ma ambiak-i rumahnyo , sudah tu , untuak panyawok-i karajo buruak angku-angku tu , angku-angku bae badowa sapanjang tali baruak . Itulah sababnyo , mangko angku-angku isuak , ka di ukun jo ukunan nan sangaik barek ! ]
40023015	Cilakolah angku-angku guru agamo , sarato jo urang-urang Farisi ! Angku-angku adolah urang nan suko ba icak-icak ! Angku-angku payi jauah-jauah manyubarangi lauiktan , sarato jo payi kian kumari , hanyo untuak manjadikan surang urang masuak ka agamo angku-angku . Jikok lah masuak urang tu ka agamo angku-angku , inyo angku-angku jadikan urang narako , parangainyo duwo kali labiah jahek daripado angku-angku !
40023016	Cilakolah angku-angku , pamimpin-pamimpin nan buto ! Angku-angku ma ajakan nan bakcando iko , ' Jikok ado urang nan basumpah demi Rumah Tuhan , mako urang tu indak takabek doh jo sumpahnyo ; tapi jikok inyo basumpah demi ameh nan ado di dalam Rumah Tuhan , mako inyo takabek jo sumpahnyo tu . '
40023017	Angku-angku adolah urang pandie nan buto ! Nama nan labiah pantiang : amehnyo , atau Rumah Tuhan nan manyucikan ameh tu ?
40023018	Angku-angku ado pulo ma ajakan nan sarupo iko , ' Jikok ado urang basumpah demi mezbah , mako urang tu indak takabek doh jo sumpahnyo ; tapi jikok inyo basumpah demi barang atau pitih nan dipasambahkan di ateh mezbah tu , mako urang tu takabek jo sumpahnyo . '
40023019	Baralah ka butonyo angku-angku ! Nama nan labiah pantiang ? Barang nan dipasambahkan , atau mezbah nan manyucikan barang nan dipasambahkan tu ?
40023020	Dek karano itu , jikok ado urang nan basumpah demi mezbah , itu samo jo inyo basumpah demi mezbah , sarato demi kasadonyo barang pasambahan nan talatak di ateh mezbah tu .
40023021	Jikok ado urang nan basumpah demi Rumah Tuhan , itu samo jo inyo basumpah demi Rumah Tuhan , sarato demi Allah nan di dalamnyo .
40023022	Jikok ado urang nan basumpah demi sarugo , itu samo jo inyo basumpah demi kurisi Tuhan , sarato demi Allah nan duduak di ateh kurisi tu .
40023023	Cilakolah angku-angku guru agamo , sarato jo urang-urang Farisi ! Angku-angku adolah urang nan suko ba icak-icak . Rampah-rampah , umpamonyo silasiah , adaih manih , sarato jo jintan , angku-angku kaluwakan saparsapuluahnyo untuak Tuhan . Padohal parkaro-parkaro nan paliang paralu , dalam sagalo paratuaran agamo , umpamonyo : Ka adielan , raso ibo , sarato jo ka satiyaan , indak angku-angku acuahkan doh . Padohal itulah nan samustinyo angku-angku karajokan , tapi jan malalaikan pulo parentah-parentah nan lainnyo .
40023024	Angku-angku adolah pamimpin-pamimpin nan buto ! Rangik dalam ayie minun angku , angku kaluwakan , tapi unto angku-angku raguak !
40023025	Cilakolah angku-angku guru agamo , sarato jo urang-urang Farisi ! Angku-angku adolah urang nan suko ba icak-icak ! Mangkuak jo piriang , angku-angku basuah nan sabalah kaluwanyo , padohal nan sabalah ka dalamnyo , sangaik kumuahnyo , dek barang-barang nan angku-angku padapek , jo basikareh dek karano lobo .
40023026	Oih urang Farisi buto ! Basuahlah dawulu sampai barasiah nan sabalah ka dalamnyo , mangkuak sarato jo piriang angku-angku tu , supayo nan diluwanyo buliah nak barasiah pulo !
40023027	Cilakolah angku-angku guru agamo , sarato jo urang-urang Farisi ! Angku-angku adolah urang nan suko ba icak-icak ! Angku-angku sarupo jo pusaro nan dicaik putiah ; diluwa tampaknyo rancak , tapi di dalamnyo panuah jo tulang sarato jo sagalo nan busuak .
40023028	Baitu pulo angku-angku . Dicaliak diluwa angku-angku elok nampak di urang ; tapi di dalam , angku-angku panuah jo nan palasu sarato jo doso . "
40023029	" Cilakolah angku-angku guru agamo , sarato jo urang-urang Farisi ! Angku-angku adolah urang nan suko ba icak-icak ! Angku-angku mambuwek pusaro nan rancak-rancak untuak nabi-nabi , sarato maragi tugu-tugu paringatan dari urang-urang nan iduiknyo elok .
40023030	Angku-angku bi mangatokan pulo , ' Santano kami iduik dijaman niniak muyang kami sa isuak , kami indak ka namuah doh sato samo jo inyo , mambunuah nabi-nabi . '
40023031	Jadi angku-angku lah mangaku sandiri , baraso angku-angku adolah katurunan urang-urang nan mambunuah nabi-nabi !
40023032	Dek karano baitu , mako taruihkanlah , salasaikan banalah doso nan lah dimuloi dek niniak muyang angku-angku tu !
40023033	Angku-angku urang jahek , katurunan urang jahek ! Dima pulo kamungkin angku-angku dapek manyalamaikkan badan dari ukunan api narako ?
40023034	Dangakanlah kecek Ambo ko elok-elok : Ambo ka manyuruah nabi-nabi , urang-urang bijaksano , sarato jo guru-guru kabake angku-angku ; sabagian dari inyo tu ka angku-angku bunuah , nan sabagian lai ka angku-angku salibkan . Ado pulo nan ka angku-angku ajab di dalam rumah-rumah ibadaik , sarato ka angku-angku kaja dari kota nan iko , ka kota nan lain .
40023035	Dek karano itu angku-angku ka di ukun , dek ulah karajo angku-angku nan mambunuahi sadonyo urang nan indak basalah -- muloi dari pambunuahan Habel nan indak basalah , sampai ka pambunuahan Nabi Zakharia anak Berekia , nan angku-angku bunuah di antaro Rumah Tuhan jo mezbah .
40023036	Picayolah : akibaik dari kasadonyo tu ka ditangguangkan dek urang-urang nan iduik di jaman kiniko ! "
40023037	" Yerusalem , Yerusalem ! Nabi-nabi angkau bunuah . Pisuruah-pisuruah Allah angkau pungkangi jo batu sampai mati . Alah bara kali Ambo nak marangkuah panduduak angkau , ibaraik induak ayam nan nak marawok-i anak-anaknyo di bawah sayoknyo , tapi angkau indak namuah !
40023038	Dek karano itu , Allah indak lai ka samo-samo jo angkau .
40023039	Katawuilah : Muloi dari kiniko angkau indak ka maliyek Ambo lai , sampai tibo masonyo isuak , angkau ka bi bakato , ' Dibarakaik-ilah Baliau nan datang ateh namo Tuhan . ' "
40024001	Kutiko Isa Almasih barangkek dari Rumah Tuhan , pangikuik-pangikuik-Nyo bi tibo kabake Baliau , Baliau manunjuak ka arah bangunan Rumah Tuhan tu .
40024002	Baliau bakato kabake pangikuik-pangikuik-Nyo , " Layi koh nampak di angku-angku bangunan Rumah Tuhan tu ? Dangakanlah nan Ambo katokan ko , indak ciyek juwo doh dari batu bangunan tu nan ka tatap talatak di tampaiknyo . Kasadonyo ka diruntuahkan . "
40024003	Kudian Isa Almasih payi ka Bukik Zaitun , samantaro Baliau sadang duduak , pangikuik-pangikuik-Nyo bi tibo untuak ka mangecek jo Baliau sacaro tasandiri . " Agiah tawulah kabake kami Ngku , pabilo masonyo ka tajadi sagalo sasuatu nan Angku katokan tu , " kecek pangikuik-Nyo kabake Baliau . " Apokoh tando-tandonyo nan manandokan kadatangan Angku sarato jo kasudahan jaman ? "
40024004	Isa Almasih manjawab , " Bajago-jagolah , jan sampai angku-angku takicuah .
40024005	Dek karano sambuah urang nan ka datang jo mamakai namo Ambo , inyo ka mangatokan , ' Ambolah Rajo Panyalamaik ! ' Sambuah urang nan ka takicuah dek inyo .
40024006	Angku-angku ka mandanga urang-urang baparang , sarato jo kaba tantang paparangan , tapi biyapun baitu janlah takuik . Dek karano kajadian-kajadian tu musti tajadi , tapi jan disangko itu ari kiamaik nan lah tibo .
40024007	Banso nan ciyek ka baparang malawan banso nan lain , nagara nan ciyek ka manyarang nagara nan lain . Dima-dimanyo ka tajadi musin lapa sarato jo gampo .
40024008	Kasadonyo tu baru parmuloannyo sajo , ibaraik raso sakik nan dirasokan dek urang padusi nan ka baranak .
40024009	Sasudah tu angku-angku ka ditangkok , disarahkan untuak ka di ajab sarato dibunuah . Kasadonyo urang nan di dunie ko ka jajok jo angku-angku , dek karano angku-angku pangikuik Ambo .
40024010	Dikutiko itu , sambuah urang nan ka bi marotaik , nan ka bakiyanaik , urang ka jajok manjajok-i .
40024011	Sambuah nabi-nabi palasu nan ka bi tibo , sambuah urang nan takicuah dek inyo .
40024012	Karajo urang jahek nan manakuikkan ka manjala kian kumari , kabanyakan urang indak punyo raso ibo lai sasamo inyo .
40024013	Tapi bagi siya nan lai batahan sampai ka akienyo , inyo ka disalamaikkan .
40024014	Baitu pulo tantang Injil Karajaan Sarugo ko , ka dibaritokan kabake sadonyo umaik mukaluak dimuko bumi ko , supayo kasadonyo urang buliah tawu . Sudah tu barulah tibo ari kiamaik . "
40024015	" Isuak angku-angku ka maliyek , samo jo bakcando nan lah dikatokan dek Nabi Daniel , ado ' Induak Bala , ' inyo ka tagak di tampaik nan suci . ( Catatan untuak pambaco : Paratikanlah apo aratinyo ! )
40024016	Dikutiko itu , urang nan ado di Yudea tapaso lari ka pagunuangan .
40024017	Urang nan sadang di ateh atok paranginan , janlah inyo turun ka bawah ma ambiak sasuatu ka dalam rumah .
40024018	Urang nan sadang ado di parak , janlah inyo babaliak pulang untuak ma ambiak jubahnyo .
40024019	Baralah ka manakuikkannyo , maso-maso nan bakcando itu di padusi-padusi nan sadang manganduang , sarato jo di induak-induak nan sadang manyusukan paja !
40024020	Badowalah supayo jan sampai tajadi , dikutiko angku-angku tapaso lari tu , jan bakabatualan pulo di musin ujan atau di ari Sabat !
40024021	Dimaso-maso nan manakuikkan tu , ka tajadi kasuliktan nan sangaik barek , kasuliktan nan alun panah tajadi sajak dunie takambang sampai kiniko , sarato indak ka tajadi lai sasudah itu .
40024022	Jikok santano Allah indak mampasingkek wakatunyo ; mako indak surang juwo doh urang nan ka salamaik . Tapi dek karano kasiah-Nyo kabake umaik-Nyo , mako Allah mampasingkek wakatunyo .
40024023	Dikutiko itu , jikok ado urang nan mangecekkan kabake angku-angku , ' Liyeklah kamari , Rajo Panyalamaik tu ado disiko ! ' kok indak inyo mangatokan ' Baliau ado disinan ! ' -- janlah picayo kabake urang tu .
40024024	Dek karano isuak , ka bi datang panyalamaik-panyalamaik palasu , sarato jo nabi-nabi palasu . Inyo ka mampabuwek karajo-karajo nan luwa biaso , sarato jo karajo-karajo nan ganjie , untuak mangicuahi urang , jikok mungkin umaik Allah pun ka dikicuahnyo pulo .
40024025	Jadi , ingek-ingeklah ! Ambo lah ma agiah tawu kabake angku-angku sajak kiniko , sabalun parkaro tu tajadi .
40024026	Jikok ado urang nan mangatokan kabake angku-angku , ' Liyeklah ka padang gurun , Baliau ado disinan ! ' -- janlah angku-angku namuah payi . Atau jikok urang tu mangatokan , ' Liyeklah kamari , Baliau ma andok disiko di dalam biliak ! ' -- janlah picayo .
40024027	Dek karano kadatangan Anak Manusia tu samo jo bakcando cahayo kilek nan mangalimantang dari tampaik matoari tabik , sarato bacahayo sampai ka tampaik matoari tabanam .
40024028	Dima ado bangkai , disinan ado pulo buruang pamakan bangkai . "
40024029	" Indak lamo sasudah kasusahan dimaso itu , matoari ka manjadi galok , nan bulan indak ka bacahayo lai . Bintang-bintang ka bi jatuah dari langik , panguwaso-panguwaso langik rayo ka kalibuik .
40024030	Sasudah tu ka nampak di ateh langik tando-tando kadatangan Anak Manusia . Dikutiko itulah kasadonyo urang di ateh dunia ko ka manangih . Urang-urang tu ka manampak Anak Manusia datang di ateh awan , jo kuwaso sarato jo kamuliaan-Nyo
40024031	Tarumpik gadang ka di ambuih , Anak Manusia ka manyuruah malekai-malekaik-Nyo mangumpuakan umaik-Nyo dari ka ampek pinjuru bumi , dari ujuang langik ka ujuang langik . "
40024032	" Ambiak padomanlah kayu aro . Jikok rantiang-rantiangnyo lah liyuak ma ijau , sudah tu inyo muloi batuneh , mako angku-angku ka tawu , baraso musin paneh lah ka dakek .
40024033	Baitu pulo jikok angku-angku lah maliyek kajadian-kajadian nan tajadi , mako angku-angku musti ka tawu pulo , baraso wakatunyo lah sangaik dakek .
40024034	Katawuilah ! Baraso kajadian-kajadian tu ka tajadi , sabalun urang-urang nan iduik kiniko bi mati kasadonyo .
40024035	Langik jo bumi ka ilang lanyok , tapi kato-kato Ambo ka tatap kaka salamo-lamonyo . "
40024036	" Indak surang juwo doh nan tawu , pabilo arinyo , sarato pabilo jamnyo , malekaik-malekaik di sarugo indak tawu , Anak Allah pun indak tawu , hanyo Bapak sajolah nan tawu .
40024037	Isuak dikutiko kadatangan Anak Manusia , ka adaannyo sarupo jo dijaman Nabi Nuh saisuak .
40024038	Dikutiko sabalun ayie gadang tibo , urang bi makan jo minun , sarato banikah kawin . Baitulah taruih manaruih sampai di ari Nabi Nuh masuak ka dalam kapa .
40024039	Di kutiko ayie gadang tu ma ondoh urang-urang tu kasadonyo , barulah inyo bi takana di bana , apo nan sadang tajadi . Baitu pulolah ka adaannyo isuak , dikutiko kadatangan Anak Manusia .
40024040	Dikutiko itu , jikok ado duwo urang nan sadang bakarajo di parak : Nan surang ka dibawok , nan surang lai ditinggakan .
40024041	Jikok ado duwo urang padusi nan sadang manggiliang gandun : Nan surang ka dibawok , nan surang lai ditinggakan .
40024042	Dek karano itu bajago-jagolah , dek karano angku-angku indak tawu , pabilo masonyo Tuhan angkau ka datang .
40024043	Kana-ilah apo nan Ambo katokan ko ! Kok sakironyo urang nan punyo rumah tawu , pukua bara urang maliang ka tibo dimalam ari , tantu inyo indak ka lalok doh , supayo urang maliang tu jan sampai masuak ka rumahnyo .
40024044	Dek karano itu , angku-angku musti pulo bajago-jago . Dek karano kadatangan Anak Manusia tu , dikutiko nan indak angku-angku sangko . "
40024045	Isa Almasih bakato sakali lai , " Dek karano itu , namanyo palayan nan satiya sarato nan bapangalaman ? Mako inyolah nan ka di angkek dek induak samangnyo , manjadi kapalo dari palayan-palayan nan lain , supayo inyo ma agiah makan palayan-palayan tu dikutikonyo .
40024046	Baralah ka sanangnyo ati palayan tu , dikutiko induak samangnyo tibo , inyo didapek-i dek induak samangnyo sadang mangarajokan tugehnyo .
40024047	Picayolah , induak samangnyo tu ka mampicayokan sagalo aratonyo kabake palayan nan satiya tu .
40024048	Tapi jikok palayan tu , palayan nan pancaliah , mako inyo ka bakato di dalam atinyo ,
40024049	' Lamo lai ko induak samang den mangko ka tibo , ' mako muloilah inyo manangani palayan-palayan nan lain , sarato makan minun jo urang-urang pamabuak .
40024050	Kudian induak samangnyo tu tibo , di ari , sarato diwakatu nan indak disangko-sangkonyo .
40024051	Mako palayan tu ka ditangani sajadi-jadinyo dek induak samangnyo , sudah tu di ambuangkan ka tampaik urang-urang munapiak . Disinan inyo ka manangih , dek manangguang sansaro . "
40025001	" Jikok isuak Anak Manusia datang sabagai Tuhan , kutiko tu ka adaannyo sarupo jo parumpamoan nan bakcando iko : Sapuluah urang anak gadih pangiriang marapulai , satiyok-tiyok inyo mambawok dama togok , untuak payi mananti marapulai .
40025002	Limo urang dari anak gadih tu indak bapangalaman , nan limo urang lai bapangalaman .
40025003	Kalimo anak gadih nan indak bapangalaman tu mambawok dama togok , tapi indak mambawok minyak untuak ka serap .
40025004	Kalimo anak gadih nan bapangalaman mambawok dama togok , sarato mambawok pulo minyak untuak ka serap .
40025005	Marapulai tu talambek tibonyo , jadi paja-paja gadih tu lah muloi bi takantuak , sampai sabana talalok .
40025006	Tangah malam , barulah tadanga urang ma imbaukan , ' Marapulai lah tibo ! Bi kamarilah , kito manantinyo ! '
40025007	Kasapuluah anak gadih tu bi jago , inyo bi ma iduikkan dama togoknyo surang-surang .
40025008	Gadih-gadih nan indak bapangalaman tu , mamintak kabake gadih-gadih nan bapangalaman , ' Agiahlah kami minyak kau agak saketek , dek karano dama togok kami lah ampia pudua . '
40025009	' Indak bisa doh ! ' kecek paja-paja gadih nan bapangalaman tu , ' baiko kasadonyo kito kakurangan minyak . Payi sajolah bali ka lapau . '
40025010	Mako bi payilah paja-paja gadih nan indak bapangalaman tu mambali minyak . Samantaro inyo payi ka lapau , marapulai lah tibo . Kalimo paja gadih nan lah segeh mananti tu , masuak samo-samo jo marapulai ka tampaik baralek , mako pintu pun disawokkan urang !
40025011	Indak lamo sasudah tu , gadih-gadih nan payi mambali minyak tu bi tibo . Inyo ba imbau-imbau , ' Angku , Angku , tolong bukakkan pintu , kami ka masuak . '
40025012	Tapi marapulai tu manjawab , ' Aden indak bakatawuan doh jo kalian ! ' "
40025013	Isa Almasih manyudahi curito parumpamoan-Nyo bakcando iko , " Dek karano itu bajago-jagolah , dek karano angku-angku indak tawu pabilo arinyo , pabilo masonyo , Anak Manusia ka tibo . "
40025014	" Jikok Anak Manusia datang sabagai Tuhan , kutiko itu ka adaannyo sarupo jo parumpamoan nan bakcando iko . Ado surang laki-laki nak barangkek ka nagari nan jauah . Mako inyo ma imbau kasadonyo palayannyo , sudah tu inyo mampicayokan sagalo aratonyo kabake palayannyo tu .
40025015	Inyo mambarikan kabake satiyok palayannyo tu , sabarapo nan talok dipalayannyo tu untuak manarimo pitaruah . Kabake nan surang inyo mampitaruahkan sabanyak limo ribu pitih ameh . Kabake nan surang lai inyo mampitaruahkan sabanyak duwo ribu pitih ameh . Kabake nan katigo inyo mampitaruahkan sabanyak saribu pitih ameh . Sudah tu inyo barangkek .
40025016	Palayan nan manarimo limo ribu pitih ameh , inyo bagageh payi untuak manggaleh , mako balabolah galehnyo tu sabanyak limo ribu pitih ameh pulo .
40025017	Baitu pulo palayan nan manarimo duwo ribu pitih ameh , galehnyo balabo sabanyak duwo ribu pulo .
40025018	Tapi , palayan nan manarimo saribu pitih ameh , inyo payi mangali lubang , untuak pangubuakan pitih induak samangnyo tu .
40025019	Lah lamo sasudah tu , induak samangnyo tu pulang , inyo muloi mambuwek paretongan jo palayan-palayannyo tu .
40025020	Palayan nan manarimo limo ribu pitih ameh tu , inyo tibo , sambia mamulangkan pitih sabanyak sapuluah ribu . ' Angku , ' keceknyo , ' Angku lah mampicayokan pitih kabake ambo sabanyak limo ribu pitih ameh . Calieklah ko di angku , ambo lah balabo pulo sabanyak limo ribu lai . '
40025021	' Santiang wa-ang , ' kecek induak samangnyo tu , ' wa-ang adolah palayan nan elok sarato satiya . Wa-ang dapek dipicayoi jo parkaro-parkaro nan saketek , ambo ka mampicayokan kabake wa-ang tangguang jawab nan labiah gadang . Masuaklah kamari , turuikkanlah ambo , molah kito payi untuak basanang-sanang ! '
40025022	Sudah tu , palayan nan manarimo pitih duwo ribu pitih ameh , tibo pulo , inyo bakato , ' Angku , angku lah mampicayokan pitih kabake ambo sabanyak duwo ribu pitih ameh . Calieklah ko di angku , ambo lah mandapek labo sabanyak duwo ribu pulo . '
40025023	' Santiang wa-ang , ' kecek induak samangnyo tu , ' wa-ang adolah palayan nan elok sarato satiya . Dek karano wa-ang dapek dipicayoi jo parkaro-parkaro nan saketek , mako ambo ka mampicayokan tangguang jawab nan labiah gadang kabake wa-ang . Masuaklah kamari , satolah basanang-sanang samo-samo jo ambo ! '
40025024	Kudian palayan nan manarimo saribu pitih ameh tibo pulo , inyo bakato , ' Angku , ambo tawu baraso angku adolah urang nan sampilik kariang . Angku ma ambiak buwah di tampaik angku nan indak sato mananam , angku nak ma ambiak asie di tampaik angku nan indak ado manyerakkan baniah .
40025025	Ambo takuik jo angku , dek karano itu , mangkonyo ambo payi mangubuakan pitih angku tu di dalam tanah . Tarimolah , ikonyo pitih angku baliak . '
40025026	' Wa-ang adolah palayan nan indak bakailieran sarato pamaleh ! ' kecek induak samangnyo tu . ' Indak koh wa-ang lah tawu , baraso waden ma ambiak buwah di parak nan waden , indak sato mananam , sarato ma ambiak asie di ladang nan waden , indak panah manyerakkan baniah ?
40025027	Jikok baitu , sapatuiknyo wa-ang tu mamasuakkan pitih ambo tu , ka lumbuang pitih nagari , buliah pabilo ambo pulang , ambo bisa manarimo baliak pitih ambo tu , sarato jo bungonyo .
40025028	Dek karano itu , ambiaklah pitih tu dari inyo , sudah tu agiahkanlah kabake urang , nan mampunyoi sapuluah ribu pitih ameh cako .
40025029	Dek karano , kabake urang nan lah mampunyoi banyak , kabake inyo ka di agiahkan nan labiah banyak lai , sampai aratonyo balabiah-labiah . Tapi bagi urang nan indak mampunyoi , nan ado saketek dinyo tu pun ka di ambiak baliak .
40025030	Palayan nan indak paguno tu , ambuangkanlah inyo kaluwa ka tampaik nan kalam . Disinan inyo ka manangih dek manangguang sansaro ! ' "
40025031	" Isuak , dikutiko Anak Manusia datang sabagai Rajo , Inyo di iriangkan dek kasadonyo malekaik-Nyo , Inyo ka duduak di ateh kurisi-Nyo nan mulie .
40025032	Sagalo banso ka dikumpuakan di adok-an-Nyo . Sudah tu , Inyo ka mampasisiahkan urang-urang tu , manjadi duwo kalompok , samo jo bakcando tukang gubalo , nan mampasisiahkan antaro domba jo kambiang .
40025033	Urang-urang nan layi mangarajokan nan katuju dek Allah , ka dilatakkan-Nyo di sabalah suwok-Nyo , nan sabagian lai di sabalah kida-Nyo .
40025034	Kamudian Rajo tu ka bakato kabake urang-urang nan di sabalah suwok-Nyo , ' Bi kamarilah angkau nan dibarakaik-i dek Bapak Ambo . Masuaklah ka dalam Karajaan nan lah disadiyokan untuak angkau , sajak samulo dunie dijadikan .
40025035	Dek karano , dikutiko paruik Ambo litak , angkau ma agiah Ambo makan , dikutiko Ambo auih , angkau ma agiah Ambo minun . Dikutiko Ambo manjadi urang asiang , angkau mambawok tompang Ambo di rumah angkau .
40025036	Kutiko Ambo indak bakain , angkau ma agiah Ambo pakaian . Ambo sakik , angkau nan mambalo Ambo . Ambo dalam pinjaro , angkau nan bi tibo maliyek Ambo . '
40025037	Urang-urang nan banyak tu bi bakato , ' Tuhan , pabilo kami ado maliyek Tuhan baparuik litak , sudah tu kami ma agiah Tuhan makan , atau Tuhan auih kami ma agiah Tuhan minun ?
40025038	Pabilo kami ado maliyek Tuhan sabagai urang asiang , sudah tu kami mambawok Tuhan ka rumah kami ? Pabilo pulo Tuhan nan indak bakain , sudah tu kami ma agiah Tuhan pakaian ?
40025039	Pabilo pulo kami ado maliyek Tuhan sakik , ataupun dipinjarokan , sudah tu kami bi payi maliyek Tuhan ? '
40025040	Mako Rajo tu ka manjawab , ' Katawuilah : kutiko angkau mampabuwek nan bakcando itu , kabake salah surang dari sudaro-sudaro Ambo , nan paliang hino , itu samo aratinyo jo angkau lah mampabuwek kabake diri Ambo ! '
40025041	Sasudah tu , Rajo tu ka bakato pulo kabake urang-urang nan di sabalah kida-Nyo , ' Bakiroklah dari siko , oih urang nan takutuak ! Masuaklah ka dalam narako nan kaka , nan lah disadiyokan untuak ubilih , sarato jo malekaik-malekaiknyo !
40025042	Dek karano , dikutiko paruik Ambo litak , kalian indak ado doh ma agiah Ambo makan ; dikutiko Ambo auih , kalian indak ado doh ma agiah Ambo minun .
40025043	Kutiko Ambo jadi urang asiang , kalian indak niyo doh mambawok Ambo ka rumah kalian . Ambo sadang mularaik , indak babaju , kalian indak niyo doh ma agiah Ambo baju . Ambo sadang sakik , atau sadang dipinjaro , kalian indak niyo doh mambalo Ambo . '
40025044	Mako urang-urang tu ka bi bakato kabake Inyo , ' Tuhan , pabilo koh kami maliyek Tuhan baparuik litak , atau auih , atau sabagai urang asiang , atau mularaik indak babaju , atau sakik , atau dipinjaro , pabilokoh kami nan indak mamparatikan Tuhan ? '
40025045	Rajo tu ka manjawab , ' Katawuilah : dikutiko kalian indak namuah mamparatikan , salah surang dari sudaro Ambo nan paliang hino , itu samo aratinyo jo kalian indak namuah mamparatikan Ambo . '
40025046	Mako urang-urang tu ka di ukun , jo ukunan nan indak bakasudahan , sadangkan urang-urang nan patuah mangarajokan nan katuju dek Allah , mako inyo ka manarimo iduik sajati nan kaka . "
40026001	Kutiko Isa Almasih lah salasai ma ajakan kasadonyo parkaro-parkaro tu , mako Baliau bakato kabake pangikuik-pangikuik-Nyo ,
40026002	" Angku-angku kan layi tawu , baraso duwo ari lai Ari Rayo Paskah , Anak Manusia ka disarahkan untuak ka disalibkan ! "
40026003	Pado kutiko itu imam-imam kapalo , sarato jo pamimpin-pamimpin Yahudi sadang bakumpua di istana Imam Basa Kayafas .
40026004	Inyo sadang mamparundiangkan , baa caronyo untuak ka manangkok Isa Almasih , sacaro ba anok-anok , sarato ka mambunuah Baliau .
40026005	" Tapi , " kecek urang-urang tu , " janlah mukasuik kito tu dilansuangkan dikutiko di Ari Rayo , baiko eboh urang , timbua kalibuik di antaro urang banyak . "
40026006	Kutiko Isa Almasih sadang di Betania , di rumah si Simon nan dawulu bapanyakik kulik nan manakuikkan ,
40026007	ado surang padusi nan datang kabake Baliau . Inyo mambawok sabuwah boto pualam , nan barisi minyak arun nan sangaik maha . Dikutiko Isa Almasih sadang duduak makan , padusi tu manuwangkan minyak arun tu ka ateh kapalo Baliau .
40026008	Pangikuik-pangikuik Baliau nan maliyek kajadian tu , bi bangih . " Apo gunonyo minyak arun tu dibuwang-buwang ? " keceknyo .
40026009	" Minyak arun tu bisa dijuwa jo arago nan sangaik maha , pitihnyo buliah dibarikan kabake urang-urang nan bansaik ! "
40026010	Isa Almasih mangatawui apo nan dipikiekan dek pangikuik-Nyo tu , Baliau bakato , " Baa mangko angku-angku mambuwek seso urang padusi ko ? Inyo mangarajokan sasuatu nan elok , sarato nan tapuji untuak Ambo .
40026011	Urang nan bansaik ka salamonyo ado di antaro angku-angku , tapi Ambo ko indak kasalamonyo doh jo angku-angku .
40026012	Jo sacaro inyo manuwangkan minyak arun ka badan Ambo tu , itu aratinyo adolah , inyo lah muloi mampasiyapkan untuak pangubuaran Ambo .
40026013	Picayolah ! Dima-dimanyo di dunia ko , dima sajo Injil dari Allah dibaritokan , mako apo nan lah dipabuwek dek urang padusi ko ka tatap dicuritokan juwo , untuak ka mangana-ngana inyo . "
40026014	Ado salah surang dari kaduwo baleh pangikuik Isa Almasih , nan banamo si Yudas Iskariot , inyo payi kabake imam-imam kapalo .
40026015	Inyo bakato kabake imam-imam tu , " Apo nan ka angku-angku barikan untuak ambo , jikok ambo dapek manyarahkan Isa Almasih kabake angku-angku ? " Mako imam-imam kapalo tu , ma etong tigo puluah buwah pitih perak , sudah tu inyo agiahkan kabake si Yudas Iskariot .
40026016	Muloi dari sajak itu , si Yudas taruih mancari kutiko nan baiak untuak ka mangkianaik-i Isa Almasih .
40026017	Di ari nan partamu di Ari Rayo Roti Indak Baragi , pangikuik-pangikuik Isa Almasih datang kabake Baliau . Pangikuik-Nyo bi batanyo , " Dima nan katuju di Angku , kami manyadiyokan makanan Paskah untuak Angku ? "
40026018	Baliau manjawab , " Payilah kabake surang urang di kota , katokan kabake inyo , ' Angku Guru mangatokan , baraso lah tibo ko masonyo untuak Ambo ; Ambo bamukasuik nak marayokan Paskah di rumah angkau basamo-samo jo pangikuik-pangikuik Ambo . ' "
40026019	Pangikuik-pangikuik Isa Almasih mangarajokan apo nan disuruahkan dek Baliau kabake inyo . Inyo bi payi manyadiyokan makanan Paskah tu .
40026020	Baru ari lah malam , Isa Almasih sarato jo kaduwo baleh urang pangikuik-Nyo , bi duduak makan .
40026021	Samantaro inyo sadang bi makan , Isa Almasih bakato , " Dangakanlah kecek Ambo ko : salah surang di antaro angku-angku ado nan ka mangkianaik-i Ambo . "
40026022	Baru mandangakan kecek Baliau tu , sangaik sadiahnyo ati pangikuik-pangikuik-Nyo tu . Sudah tu , balega-lega pangikuik-Nyo tu bi batanyo kabake Baliau , " Kan indak ambo doh nan Angku mukasuikkan , Ngku ? "
40026023	Isa Almasih manjawab , " Urang nan samo-samo jo Ambo marandamkan roti ka dalam mangkuak , inyo tu lah nan ka mangkianaik-i Ambo .
40026024	Batua Anak Manusia ka mati sarupo jo nan tasurek di Alkitab . Tapi cilakolah urang nan mangkianaik-i Anak Manusia ! Labiah elok lai di urang tu jikok inyo indak dilayiekan ka dunie ko ! "
40026025	Sudah tu , si Yudas , si pangkianaik tu bakato , " Kan indak ambo doh nan Angku Guru mukasuikkan ? " Isa Almasih manjawab , " Iyo baitulah , samo jo bakcando nan angkau katokan tu ! "
40026026	Kutiko inyo sadang bi makan , mako Isa Almasih ma ambiak roti , sudah tu Baliau basyukur . Kamudian Baliau mambalah-balah roti tu jo tangan-Nyo , sudah tu , Baliau barikan kabake pangikuik-pangikuik-Nyo sambia bakato , " Ambiaklah ko , makanlah ; ikolah tubuah Ambo . "
40026027	Sasudah tu Baliau ma ambiak cawan anggur , sarato basyukur kapado Allah . Kudian Baliau mambarikan cawan tu kabake pangikuik-pangikuik-Nyo , sambia bakato , " Bi minunlah , angku-angku kasadonyo .
40026028	Dek karano , ikolah darah Ambo nan mansahkan pajanjian Allah -- darah nan dicurahkan untuak urang nan banyak , untuak pa ampuni doso-dosonyo .
40026029	Picayolah kabake Ambo : Ambo indak ka maminun anggur ko lai sampai tibo masonyo isuak , Ambo maminun anggur nan baru samo-samo jo angku-angku di Karajaan Bapak Ambo . "
40026030	Kudian urang-urang tu bi malagukan lagu pujian . Sasudah tu inyo bi payi ka Bukik Zaitun .
40026031	Sasudah tu Isa Almasih bakato kabake pangikuik-pangikuik-Nyo , " Dimalam ko juwo kasadonyo angku-angku ka bi lari payi maninggakan Ambo ; dek karano di Alkitab lah ado tatulih : Allah mangatokan , ' Aden ka mambunuah tukang gubalo tu , mako domba-domba gubaloannyo ka bakecai-kecai . '
40026032	Tapi , sasudah Ambo di iduikkan baliak , Ambo ka payi mandawului angku-angku ka Galilea . "
40026033	Si Petrus bakato kabake Isa Almasih , " Biyapun kasadonyo urang ko bi maninggakan Angkau , nan ambo indak ! "
40026034	" Kana-ilah kecek Ambo ko , " kecek Isa Almasih kabake inyo , " malam ko juwo , sabalun ayam bakukuak , angkau sampai tigo kali ma engkari Ambo . "
40026035	Si Petrus manjawab , " Biyapun ambo ka mati samo-samo jo Angku , nan ambo indak ka mangatokan doh , baraso ambo indak tawu jo Angku ! " Kasadonyo pangikuik Isa Almasih nan lain pun bi mangatokan nan sarupo itu pulo .
40026036	Sasudah tu Isa Almasih sarato jo pangikuik-pangikuik-Nyo payi ka sabuwah tampaik nan banamo Getsemani . Tibo disinan Baliau bakato kabake pangikuik-pangikuik-Nyo , " Duduaklah disiko samantaro Ambo payi badowa . "
40026037	Isa Almasih ma ajak si Petrus , sarato jo kaduwo urang anak Zebedeus payi samo-samo jo Baliau . Baliau muloi maraso sadiah sarato rasah .
40026038	Baliau mangecek kabake pangikuik-pangikuik-Nyo , " Ati Ambo sangaik sadiahnyo , rasonyo saroman jo urang nan ka mati . Tagaklah angku-angku disiko , satolah bajago-jago samo jo Ambo . "
40026039	Kudian Isa Almasih payi agak jauah saketek , Baliau tasungkua ka tanah sambia badowa . " Bapak , " kecek-Nyo , " jikok buliah , jauahkanlah dari Ambo sansaro nan musti ka Ambo tangguangkan ko . Tapi janlah manuruik kandak Ambo , malainkan manuruik kahandak Bapak lah andaknyo . "
40026040	Sasudah tu , Isa Almasih babaliak kabake pangikuik-Nyo nan batigo cako , didapek-i-Nyo pangikuik-Nyo tu sadang bi talalok . Baliau bakato kabake si Petrus , " Di angku-angku nan batigo ko , indak talok doh bajago-jago agak sajam samo-samo jo Ambo ?
40026041	Bajago-jagolah , sarato badowalah , supayo angku-angku jan mangalami cobaan . Batua roh angku-angku layi namuah mangarajokan apo nan baiak , tapi di angku-angku indak talok , dek karano tabiyaik manusia tu lamah . "
40026042	Sakali lai Isa Almasih payi badowa , Baliau mangatokan , " Oih Bapak , jikok sansaro ko musti Ambo tangguangkan juwo , sainggo indak dapek doh dijauahkan , biyalah nan sasuwai jo kahandak Bapak nan tajadi . "
40026043	Sasudah tu Baliau babaliak pulo kabake pangikuik-Nyo , Baliau dapek-i pangikuik-pangikuik-Nyo tu sadang bi lalok pulo , dek karano pangikuik-Nyo tu sabana mangantuak .
40026044	Sakali lai Isa Almasih payi maninggakan pangikuik-Nyo , nan katigo kalinyo Baliau badowa , dowa-Nyo sarupo juwo jo nan cako .
40026045	Sasudah tu Baliau babaliak pulo ka pangikuik-Nyo sambia bakato , " Lalok juwo lai angku-angku ? Caliaklah , lah tibo ko wakatunyo Anak Manusia ka disarahkan kabake kuwaso urang-urang badoso .
40026046	Jagolah , molah kito payi . Liyeklah ! Urang nan mangkianaik-i Ambo lah tibo ! "
40026047	Samantaro Isa Almasih sadang mangecek , si Yudas , nan adolah salah surang dari pangikuik-Nyo nan duwo baleh tu , tibo . Samo-samo jo inyo , tibo pulo urang banyak nan mambawok padang jo palakak . Urang-urang tu disuruah dek imam-imam kapalo , sarato jo pamimpin-pamimpin Yahudi .
40026048	Si pangkiyanaik tu lah mambari tawu kabake urang-urang tu , tando nan bakcando iko , " Nama urang nan ambo ibu , itulah Urangnyo . Tangkoklah Inyo ! "
40026049	Sato tibo di tampaik tu , si Yudas lansuang ka adok-an Isa Almasih sambia bakato , " Assalamualaikum , Angku Guru ! " Sudah tu lansuang inyo ibu Baliau .
40026050	Isa Almasih manjawab , " Oih sanak , untuak apo sanak datang kamari ? " Kudian urang nan banyak tu taruih juwo bi mandakek , sarato lansuang manangkok Baliau .
40026051	Salah surang dari pangikuik Isa Almasih nan ado disinan , nan samo-samo jo Baliau , manyentakkan padangnyo , sudah tu dirambahnyo pisuruah imam basa tu , sampai putuih talingonyo .
40026052	Isa Almasih bakato ka pangikuik-Nyo tu , " Masuakkanlah baliak padang angkau tu ka saruangnyo , dek karano , satiyok urang nan suko mampagunokan padang , mako inyo ka dibunuah pulo dek padang .
40026053	Angkau sangko Ambo ko indak dapek mintak tolong ka Bapak Ambo ? Jikok Ambo mintak Baliau ka basugiro untuak mangirinkan saradadu malekaik , labiah dari duwo baleh pasukan banyaknyo .
40026054	Tapi , jikok baitu , dima pulo mungkin ka tajadi apo nan lah dinubuatkan dek Alkitab , baraso iyo musti tajadi nan bakcando iko ? "
40026055	Sudah tu Isa Almasih bakato kabake urang nan banyak tu , " Apokoh Ambo ko urang jahek , mangko angku-angku tibo mambawok padang jo palakak , untuak ka manangkok Ambo ? Tiyok ari Ambo ma aja di Rumah Allah , tapi angku-angku indak manangkok Ambo doh !
40026056	Tapi , iyo lah baitu samustinyo , supayo basuwoan , apo nan lah disurekkan dek nabi-nabi di Alkitab . " Sasudah tu , kasadonyo pangikuik Isa Almasih bi tabang ambua lari maninggakan Baliau .
40026057	Urang-urang nan manangkok Isa Almasih tu , mambawok Baliau ka rumah Imam Basa Kayafas . Guru-guru agamo jo pamimpin-pamimpin Yahudi lah bi bakumpua disinan .
40026058	Si Petrus payi ma iriangkan Isa Almasih dari jauah , sampai ka alaman rumah imam basa . Si Petrus masuak ka alaman rumah tu , inyo sato pulo duduak samo jo pangawal-pangawal . Inyo nak niyo tawu kasadonyo baa akienyo kajadian tu .
40026059	Imam-imam kapalo sarato jo kasadonyo Mahkamah Agamo , lah ba usawo mancari sasi-sasi palasu , supayo inyo buliah dapek manjatuahkan ukunan mati kabake Isa Almasih .
40026060	Tapi indak ciyek juwo doh nan tasuwo , tando Baliau basalah , biyapun lah sambuah sasi panduto nan bi tibo . Akienyo , ado duwo urang nan tagak ka muko .
40026061	Inyo mangatokan , " Urang ko dek sari ado mangatokan , ' Ambo bisa maruntuahkan Rumah Allah , sudah tu dalam maso tigo ari Ambo bisa managakkannyo baliak . ' "
40026062	Mandangakan nan baitu , imam basa lansuang tagak , sambia bakato kabake Isa Almasih , " Apokoh Angkau indak manulak , tuduahan nan dibabankan kabake Angkau tu ? "
40026063	Tapi Isa Almasih anok sajo . Sakali lai imam basa tu batanyo kabake Baliau , " Demi Allah nan Mahakuwaso , katokanlah kabake kami , apokoh iyo Angkau Rajo Panyalamaik , Anak Allah ? "
40026064	Isa Almasih manjawab , " Iyo baitulah , bakcando nan angkau katokan tu . Tapi picayolah : muloi dari sajak kiniko , angku-angku ka maliyek Anak Manusia duduak , di sabalah suwok Allah Nan Mahakuwaso , isuak ka tibo baliak , di ateh awan nan di langik ! "
40026065	Mako imam basa tu mancabiak-cabiak bajunyo , sambia bakato , " Inyo ko lah mampasando-sandokan kabasaran Allah ! Indak paralu lai di kito sasi . Kasadonyo angku-angku lah mandangakan sandiri , kato-kato-Nyo nan mampasando-sandokan kabasaran Allah .
40026066	Kiniko baa lai pandapek angku-angku ? " Urang tu bi manjawab , " Inyo lah basalah , musti di ukun mati . "
40026067	Sudah tu urang-urang tu bi maliyua-i muko Isa Almasih , sarato manangani Baliau . Ado pulo nan manampa muko Baliau
40026068	sambia bakato , " Cubolah takok , katokanlah kabake kami , oih Rajo Panyalamaik ! Siya ko urang nan manampa Wa-ang ko ? "
40026069	Si Petrus sadang duduak diluwa , di alaman . Salah surang palayan nan padusi tibo , inyo bakato kabake Si Petrus , " Indak koh angkau ko tamasuak urang nan samo-samo jo si Isa urang Galilea tu ? "
40026070	Tapi si Petrus indak mangaku di adok-an kasadonyo urang tu . " Ambo indak mangarati apo nan angkau mukasuikkan , " kecek si Petrus ,
40026071	sudah tu , inyo payi ka pintu alaman . Ado pulo surang palayan padusi nan lain , manampak si Petrus pulo , inyo mangecekkan kabake urang-urang nan ado di sinan , " Urang ko cako , tamasuak pulo ko , samo jo si Isa dari Nazaret tu . "
40026072	Si Petrus indak pulo mangaku , inyo basumpah-sumpah . " Sabana-bananyo ambo indak bakatawuan doh jo Urang tu ! " kecek si Petrus .
40026073	Indak lamo sasudah tu , urang-urang nan bi tagak disinan datang ka si Petrus , sambia bakato , " Lah jaleh , angkau iyo salah surang dari pangikuik Urang Nazaret tu . Kami tawu , dari caro angkau mangecek . "
40026074	Mandangakan nan baitu , si Petrus muloi basumpah-sumpah , sarato bakato , " Ambo indak bakatawuan doh jo Urang tu ! " Sakutiko tu juwo ayam pun bakukuak .
40026075	Barulah takana dek si Petrus , baraso Isa Almasih lah mangatokan ka inyo , " Sabalun ayam bakukuak , angkau lah tigo kali ma engkari Ambo . " Sudah tu si Petrus payi kaluwa , inyo bantai manangih , iyo sabana ibo atinyo .
40027001	Subuah-subuah buto , kasadonyo imam kapalo , sarato jo pamimpin Yahudi , lah mambuwek kaputusan untuak ka mambunuah Isa Almasih .
40027002	Urang-urang tu lah mampilanggu Isa Almasih , sudah tu inyo bawok , untuak disarahkan ka Pilatus , gubenur pamarentahan Roma .
40027003	Kutiko si Yudas pangkianaik tu maliyek , baraso Isa Almasih lah dijatuahi ukunan , inyo manyasa . Sudah tu , inyo payi mambaliakkan pitih nan tigo puluah pitih perak tu , kabake imam-imam kapalo sarato jo pamimpin-pamimpin Yahudi .
40027004	Inyo mangatokan , " Ambo lah badoso mangkiyanaik-i Urang nan indak basalah , sampai Baliau di ukun mati ! " Tapi urang-urang tu bi manjawab , " Apo paralunyo tu di kami ? Itu urusan wa-ang sorang ! "
40027005	Si Yudas payi mambaekan pitih tu ka dalam Rumah Tuhan , sudah tu inyo payi manggantuang diri .
40027006	Imam-imam kapalo mangamehi pitih tu sambia bakato , " Pitih ko pitih darah . Manuruik paratuaran agamo , pitih ko indak buliah doh dimasuakkan ka kotak pitih pasambahan di Rumah Tuhan . "
40027007	Sasudah urang-urang tu bamupakaik , mako inyo mampagunokan pitih tu untuak pambali tanah nan dinamokan Tanah Tukang Pariuak . Tanah tu dipagunokan untuak pakubuaran urang-urang asiang .
40027008	Itulah sababnyo , mako sampai kiniko tanah tu dinamokan " Tanah Darah " .
40027009	Dek nan baitu , mako basuwoanlah apo nan lah dikatokan dek Nabi Yeremia , iyolah , " Urang-urang tu manarimo tigo puluah pitih perak , iyolah arago nan disupakaik-i dek banso Israel kaganti bayieran untuak dirinyo .
40027010	Nan pitih tu inyo ambiak untuak pambali Tanah Tukang Pariuak , samo jo bakcando nan lah diparentahkan dek Tuhan kabake ambo . "
40027011	Dikutiko Isa Almasih mangadap ka Pilatus , gubenur di nagari tu , Pilatus batanyo , " Apokoh iyo Angkau rajo urang Yahudi ? " Isa Almasih manjawab , " Iyo baitulah , bakcando nan angkau katokan tu . "
40027012	Tapi , kutiko imam-imam kapalo sarato jo pamimpin-pamimpin Yahudi , mangamukokan banyak tuduahan kabake Baliau , indak ciyek juwo doh nan dijawab dek Baliau .
40027013	Dek karano itu , mako batanyolah Pilatus kabake Isa Almasih , " Apokoh indak tadanga di Angkau , sagalo nan dituduahkan dek urang-urang tu ? "
40027014	Tapi Baliau anok sajo , sainggo gubenur tu sabana tacangang .
40027015	Disatiyok Ari Rayo Paskah , nan biasonyo gubenur buliah malapehkan surang urang tahanan , manuruik piliahan urang banyak .
40027016	Pado maso itu ado surang urang ukunan nan lah tamusaua . Namonyo si Barabas .
40027017	Jadi , kutiko urang nan banyak lah bakumpua , Pilatus batanyo kabake urang nan banyak tu , " Siya nan katuju di angku-angku , nan ka ambo lapehkan untuak angku-angku ? Si Isa Barabas , atau Isa nan bagala Almasih ? "
40027018	Pilatus bakato baitu , dek karano inyo tawu , baraso panguwaso-panguwaso urang Yahudi manyarahkan Isa Almasih kabake inyo , dek karano bingik .
40027019	Dikutiko Pilatus sadang duduak di gaduang pangadielan , bininyo mangirin kaba nan bakcando iko kabake inyo , " Janlah tuan sato pulo mancikarauwi parkaro Urang nan indak basalah tu , karano dek Inyo , ambo mandapek rasiyan nan manakuikkan tadi malam . "
40027020	Tapi imam-imam kapalo sarato jo pamimpin-pamimpin Yahudi tu , taruih juwo ma asuang urang nan banyak tu , untuak mamintak kabake Pilatus , supayo si Barabas lah nan ka dilapehkan , Isa Almasih di ukun mati .
40027021	Sasudah tu gubenur batanyo pulo kabake urang nan banyak tu , " Dari urang nan baduwo tu , siya nan katuju dek angku-angku nan ka ambo lapehkan ? " " Si Barabas lah , " kecek urang nan banyak tu .
40027022	" Jikok baitu , apo nan ka ambo pabuwek kabake Isa nan bagala Almasih ? " tanyo Pilatus kabake urang nan banyak tu . " Salibkan sajolah Inyo ! " kecek urang tu kasadonyo .
40027023	" Tapi , apokoh kasalahan-Nyo ? " tanyo Pilatus . Urang-urang tu bi ma ariak , labiah kareh daripado nan cako , " Salibkan sajolah Inyo ! "
40027024	Akienyo Pilatus manyadari , baraso inyo indak bisa lai batindak apo-apo , jikok indak dipalakukan kandak urang-urang tu , mungkin sajo inyo tu bisa mambarontak . Mako di ambiak lah ayie dek Pilatus , di adok-an urang nan banyak tu inyo basuah tangannyo , sambia bakato , " Ambo indak sato doh batangguang jawab jo kamatian Urang ko ! Itu urusan kalian ! "
40027025	Kasadonyo urang nan banyak tu bi manjawab , " Jadih , biyalah kami jo anak-anak kami , nan ka manangguang ukunan dek karano kamatian-Nyo ! "
40027026	Sudah tu Pilatus malapehkan si Barabas , untuak mampalakukan kandak urang-urang tu , inyo manyuruah urang untuak mancambuik-i Isa Almasih ; sarato manyarahkan-Nyo untuak ka disalibkan .
40027027	Kamudian parajurik-parajurik Pilatus , mambawok Isa Almasih masuak ka istana gubenur , kasadonyo pasukan bakumpua di sakuliliang Baliau .
40027028	Parajurik tu mambukak baju Baliau , sudah tu inyo lakekkan jubah kulabu siarang kabake Baliau .
40027029	Inyo buwek mangkuto , dari rantiang-rantiang kayu nan baduri , sudah tu , inyo lakekkan di kapalo Isa Almasih . Kudian inyo agiah tungkek di tangan suwok Baliau , inyo bi tagak jo singantua di adok-an Baliau , sambia mancimeehkan . " Daulaik Rajo Urang Yahudi ! " kecek urang-urang tu .
40027030	Inyo bi maliyua-i Isa Almasih , sudah tu , inyo ambiak tungkek nan inyo agiahkan cako , untuak palakak kapalo Baliau .
40027031	Lah puweh mampamain-mainkan Baliau , inyo bukak baliak jubah nan inyo lakekkan cako , sudah tu inyo kanakkan baliak jubah Baliau . Kudian barulah Baliau dibawok kaluwa untuak ka disalibkan .
40027032	Di tangah jalan , urang-urang tu basuwo jo surang urang nan banamo si Simon dari Kirene . Inyo paso si Simon untuak mamikua salib Isa Almasih .
40027033	Kudian sampailah urang-urang tu di sabuwah tampaik nan banamo Golgota , nan aratinyo adolah " Tampaik Tangkurak " .
40027034	Tibo disinan , inyo barikan anggur nan bacampua jo ampadu kabake Isa Almasih . Sasudah Baliau mangicok anggur tu , Baliau indak niyo lai maminunnyo .
40027035	Indak lamo sasudah tu urang-urang tu manyalibkan Baliau , sarato mambagi-bagi pakaian Baliau jo sacaro ba undi .
40027036	Sasudah tu , inyo bi duduak disinan untuak manjagoi Isa Almasih .
40027037	Di ateh kapalo Isa Almasih tu , inyo pasang tulisan , tantang tuduahan kabake Baliau , iyolah : " Ikolah Isa Almasih , Rajo Urang Yahudi " .
40027038	Nan samo-samo jo Isa Almasih tu , ado pulo duwo urang panyamun nan disalibkan ; surang di sabalah suwok , nan surang lai di sabalah kida Baliau .
40027039	Urang-urang nan lalu disinan , bi manggeleng-gelengkan kapalo , sarato mahino Baliau .
40027040	Inyo bi bakato , " Wa-ang urangnyo nan ka maruntuahkan Rumah Allah , sudah tu ka managakkannyo baliak dalam tigo ari ! Jikok iyo Wa-ang Anak Allah , turunlah dari salib tu , salamaikkanlah diri Wa-ang ! "
40027041	Baitu pulo imam-imam kapalo , sarato jo guru-guru agamo , sarato jo pamimpin-pamimpin Yahudi bi mancimeehkan Isa Almasih . Urang-urang tu bi bakato ,
40027042	" kecek-Nyo Inyo ka manyalamaikkan urang lain , padohal , diri-Nyo sandiri indak bisa doh disalamaikkan-Nyo ! Jikok iyo Inyo rajo Israel , eloklah kiniko Inyo turun dari salib tu , sudah tu barulah kami namuah picayo kabake Inyo .
40027043	Inyo picayo kapado Allah , Inyo mangatokan baraso Inyo adolah Anak Allah . Nah , molah samo-samo kito liyek , apo iyo namuah Allah manyalamaikkan Inyo kiniko . "
40027044	Panyamun nan samo-samo disalibkan jo Isa Almasih , sato pulo mahino Baliau bakcando itu .
40027045	Di tangah ari , ado salamo tigo jam , kasadonyo nagari ko manjadi kalam .
40027046	Pukua tigo sanjo , Isa Almasih mamakiak jo suwaro nan kuwaik , " Eli , Eli , lama sabakhtani ? " nan aratinyo adolah , " Oih Allah Ambo , oih Allah Ambo , baa mangko batinggakan Ambo ? "
40027047	Babarapo urang nan ado disinan bi mandangakan pakiak Baliau tu , urang tu bi bakato , " Dangakanlah Inyo ma imbau Nabi Elia ! "
40027048	Salah surang dari urang-urang tu , bagageh payi ma ambiak bungo karang , sudah tu inyo randamkan ka dalam anggur masam . Kudian inyo cucuakkan bungo karang tu di ujuang pangalan , sudah tu , inyo oncongkan ka bibia Isa Almasih .
40027049	Tapi urang-urang nan lain bi bakato , " Tunggu dulu , cubo kito liyek , apo iyo tibo Nabi Elia untuak manyalamaikkan-Nyo ! "
40027050	Kudian Baliau mamakiak pulo jo suwaro nan kuwaik , sudah tu , Baliau ma ambuihkan angok nan pangabisan .
40027051	Tabie nan tagantuang di dalam Rumah Tuhan cabiak , tabalah duwo dari ateh sampai ka bawah . Bumi manggaga , gunuang-gunuang batu bi rangkah .
40027052	Kubuaran-kubuaran bi tabukak , sambuah umaik Allah nan lah mati , di iduikkan baliak .
40027053	Sasudah Isa Almasih iduik baliak , sasudah mati , urang-urang tu bi kaluwa dari kubuaran , inyo bi masuak ka kota Yerusalem , sambuah urang nan bi manampak inyo disinan .
40027054	Kapalo pasukan sarato jo parajurik-parajurik , nan sadang manjago kubuaran Isa Almasih tu , mati katakuik-an , kutiko mandanga gampo sarato jo maliyek kajadian tu . Inyo bi bakato , " Iyo sabananyo lah , Baliau ko Anak Allah ! "
40027055	Di tampaik tu ado pulo urang-urang padusi nan sadang mancaliak dari jauah . Inyo tu lah sajak dari Galilea manuruikkan Isa Almasih , nan bamukasuik nak ka manolong Baliau .
40027056	Di antaronyo iyolah Maryam Magdalena , Maryam mandeh si Yakobus jo si Yusuf , sarato jo urang rumah Zebedeus .
40027057	Malam tu tibolah surang urang kayo dari Arimatea , nan banamo Yusuf . Inyo adolah pangikuik Isa Almasih pulo .
40027058	Inyo payi kabake Pilatus untuak mamintak mayik Isa Almasih untuak ka dikubuakan . Sudah tu Pilatus mamarentahkan supayo mayik tu disarahkan kabake inyo .
40027059	Mako payilah inyo manjapuik mayik tu , sudah tu inyo kapani jo kain lenan nan baru .
40027060	Inyo antakanlah mayik Isa Almasih tu , ka kubuaran nan punyo inyo sandiri , nan lah dibuweknyo di dalam sabuwah bukik batu . Sudah tu inyo latakkanlah batu gadang untuak panutuik pintu kubuaran tu , sudah tu inyo payi .
40027061	Maryam Magdalena sarato jo si Maryam nan surang lai , inyo bi duduak disinan ma adok-i kubuaran tu .
40027062	Bisuak arinyo , di ari Sabat , imam-imam kapalo sarato jo urang-urang Farisi payi basamo-samo mangadap kabake Pilatus ,
40027063	inyo bi bakato , " Angku , ado ciyek nan takana dek kami samaso si panipu tu iduik , Inyo ado mangecekkan , ' Sasudah tigo ari Ambo ka iduik baliak , kaluwa dari kubua . '
40027064	Dek karano itu , eloklah angku suruah urang untuak manjago kubuaran tu sampai di ari nan katigo , supayo pangikuik-pangikuik-Nyo indak dapek ma ambiak mayik tu , jan sampai pangikuik-Nyo tu bi mangecekkan kabake urang nan banyak , baraso Isa Almasih lah iduik baliak sasudah mati . Panipuan nan kudian ko labiah buruak lai akibaiknyo daripado nan partamu . "
40027065	" Angku-angku kan layi punyo saradadu pangawal , " kecek Pilatus ka urang-urang tu , " suruah jago banalah kubuaran tu dek saradadu tu . "
40027066	Sasudah tu urang-urang tu bi payi ka kubuaran , inyo sege batu panutuik kubuaran tu , inyo suruah urang untuak manjagonyo , supayo jan ado urang nan manggaduah kubuaran tu .
40028001	Kutiko ari Sabat lah talampau , subuah-subuah sangaik di ari Akaik , Maryam Magdalena jo Maryam nan surang lai payi maliyek kubuaran Isa Almasih .
40028002	Indak disangko-sangko tajadilah gampo nan sangaik kuwaik . Surang malekaik Tuhan turun dari sarugo , inyo anjakkanlah batu panutuik kubuaran , sudah tu inyo duduak di ateh batu tu .
40028003	Cahayo muko malekaik tu bakcando kilek , pakaiannyo sangaik putiahnyo .
40028004	Saradadu pangawal nan manjago kubuaran tu mati katakuik-an , sampai manggigie badannyo , ampia sarupo jo urang ka mati .
40028005	Malekaik tu bakato kabake padusi-padusi nan ado disinan , " Janlah takuik ! Ambo tawu , baraso angkau kamari untuak mancari Isa Almasih nan lah mati disalibkan tu .
40028006	Baliau indak ado lai disiko . Baliau lah iduik baliak , samo jo bakcando nan lah dikatokan dek Baliau dulu . Liyeklah kamari tampaik Baliau dilalokkan .
40028007	Kiniko , payilah capek imbaukan kabake pangikuik-pangikuik-Nyo , ' Baliau lah iduik baliak , lah kaluwa dari kubua , kiniko Baliau lah payi mandawului angkau ka Galilea . Lah tibo disinan , barulah angkau basuwo jo Baliau ! ' Kana-ilah apo nan lah ambo katokan ko . "
40028008	Mako bagagehlah padusi-padusi tu barangkek dari kubuaran tu . Jo parasaan takuik bacampua jo gadang ati , inyo balari-lari payi ma imbaukan kajadian tu kabake pangikuik-pangikuik Isa Almasih .
40028009	Indak disangko-sangko Isa Almasih tibo manamui padusi-padusi tu , Baliau bakato , " Assalamualaikum ! " Induak-induak tu mandakek-i Baliau , sarato jo manyambah , mamaguik kaki Baliau .
40028010	" Janlah takuik , " kecek Isa Almasih kabake inyo , " payilah imbaukan kabake sudaro-sudaro Ambo , suruah inyo payi ka Galilea ; buliah basuwo jo Ambo disinan . "
40028011	Samantaro padusi-padusi tu payi , babarapo urang dari saradadu pangawal nan manjago kubuaran tu , payi babaliak ka kota , untuak malaporkan sagalo kajadian kabake imam-imam kapalo .
40028012	Imam-imam kapalo tu barundiang jo pamimpin-pamimpin Yahudi , sudah tu inyo mambarikan pitih nan cukuik banyak kabake saradadu pangawal tu ,
40028013	inyo bi bakato , " Kalian musti mangatokan , baraso pangikuik-pangikuik si Isa tu bi tibo di tangah malam , mancilok mayik tu , kutiko kalian sadang talalok .
40028014	Jikok gubenur mandanga kajadian tu , mako kami ka mambujuak inyo supayo kalian jan mandapek kasuliktan . "
40028015	Mako saradadu pangawal tu manarimo pitih tu , sarato mampabuwek bakcando nan disuruahkan kabake inyo . Dek karano itu , sampai kiniko curito nan bakcando itulah , nan tabarito di antaro urang-urang Yahudi .
40028016	Kasabaleh pangikuik Isa Almasih tu , payi ka bukik di Galilea , samo jo bakcando nan diparentahkan dek Baliau , kabake pangikuik-pangikuik-Nyo tu .
40028017	Dikutiko pangikuik-pangikuik-Nyo tu , maliyek Isa Almasih ado disinan , mako inyo bi sujuik manyambah Baliau . Tapi ado pulo di antaro pangikuik-Nyo tu nan ragu-ragu .
40028018	Isa Almasih mandakek ka pangikuik-Nyo tu , sambia bakato , " Kasadonyo kuwaso nan di sarugo , sarato jo nan di bumi lah disarahkan kabake Ambo .
40028019	Dek karano itu , payilah kabake sagalo banso nan ado di muko bumi ko , jadikanlah inyo pangikuik Ambo . Mako pamandikanlah inyo tu , sambia manyabuik namo Bapak , sarato jo Anak , sarato jo Roh Allah .
40028020	Ajalah urang-urang tu untuak mamatuahi kasadonyo , apo nan lah Ambo parentahkan kabake angku-angku . Sarato kana-ilah , baraso , nan Ambo indak ka maninggakan angku-angku doh , sampai ka akie jaman . "
41001001	Ikolah Injil tantang Isa Almasih , Anak Allah .
41001002	Injil tu dimuloi sarupo jo nan lah disurekkan dek Nabi Yesaya , nan bakcando iko , " ' Ikolah pisuruah-Den , ' kato Allah ; ' Aden ma utuih inyo labiah dawulu daripado Angkau , buliah inyo mambukak jalan untuak Angkau . '
41001003	Ado urang ba imbau-imbau di padang pasie , ' Segehilah jalan untuak Tuhan ; datakanlah sagalo jalan nan ka dilalui dek Baliau . ' "
41001004	Sarupo jo nan tasurek tu , baitu pulo lah datangnyo Nabi Yahya di padang gurun . Inyo mampamandikan urang , sarato manyampaikan barito dari Allah . " Angku-angku paralu batobaik dari sagalo doso , sarato musti dipamandikan , supayo Allah buliah ma ampuni doso angku-angku , " baitulah kecek Nabi Yahya .
41001005	Sadonyo urang di nagari Yudea sarato jo kota Yerusalem , payi mandangakan katubah Nabi Yahya . Urang-urang tu ma akui sagalo dosonyo , sudah tu Nabi Yahya mampamandikannyo di Sungai Yordan .
41001006	Nabi Yahya mamakai baju dari bulu unto . Kabek pinggangnyo dari kulik , makanannyo bilalang jo manisan labah .
41001007	Inyo mangabakan barito nan bakcando iko , " Sasudah ambo ko , ka tibo Urang nan labiah basa daripado ambo . Untuak ka tukang bukak tali tarompa-Nyo sajo , ambo ko indak patuik doh .
41001008	Ambo mampamandikan angku-angku jo ayie , tapi Baliau ka mampamandikan angku-angku jo Roh Allah . "
41001009	Kutiko itu Isa Almasih datang dari Nazaret , di daerah Galilea , Nabi Yahya mampamandikan Baliau di Sungai Yordan .
41001010	Baitu Isa Almasih kaluwa dari batang ayie tu , Baliau manampak langik tabukak , sudah tu Roh Allah turun ka Baliau , bakcando buruang marpati .
41001011	Kudian tadangalah suwaro Allah mangatokan , " Angkaulah Anak-Den , nan Den kasiahi . Angkaulah Anak nan manyanangkan ati Den . "
41001012	Sasudah tu lansuanglah Roh Allah mambawok Isa Almasih ka padang gurun .
41001013	Ampek puluah ari lamonyo Baliau di padang gurun , dicuboi dek Ubilih . Binatang-binatang buweh ado pulo samo-samo jo Baliau disinan , sambuah malekaik nan malayani Baliau .
41001014	Sasudah Nabi Yahya dimasuakkan ka pinjaro , Isa Almasih payi ka Galilea , untuak mangabakan Injil dari Allah .
41001015	Baliau mangatokan , " Allah sugiro ka mamarentah sabagai Rajo . Batobaiklah dari doso angku-angku , sarato picayolah kabake Injil nan dari Allah ! "
41001016	Kutiko Isa Almasih sadang bajalan di tapi danau Galilea , Baliau manampak duwo urang tukang pukek , iyolah si Simon jo adiaknyo si Andreas . Inyo sadang bi manjalo ikan di danau tu .
41001017	Isa Almasih bakato kabake nan baduwo tu , " Molah payi jo Ambo , Ambo ka ma aja angku-angku supayo pandai manjalo urang . "
41001018	Lansuang inyo tinggakan jalonyo , sudah tu inyo bi payi manuruikkan Isa Almasih .
41001019	Isa Almasih taruih juwo bajalan , sudah tu nampak pulo dek Baliau duwo urang lai , urang baduwo badunsanak , iyolah si Yakobus jo si Yahya , anak-anak Zebedeus . Inyo sadang bi mampaelok-i jalonyo di dalam parawu .
41001020	Baliau lansuang ma imbau nan baduwo tu . Sato tadanga dek inyo Isa Almasih ba imbau , inyo tinggakan sajo apaknyo dalam parawu samo jo urang-urang upahannyo . Sudah tu inyo bi payi manuruikkan Isa Almasih .
41001021	Isa Almasih jo pangikuik-pangikuik-Nyo sampailah di kota Kapernaum . Di ari Sabat nan sasudah itu , Isa Almasih masuak ka rumah ibadaik urang Yahudi , tibo disinan Baliau muloi ma aja .
41001022	Urang-urang nan mandangakan pangajaran Baliau bi tacangang , dek maliyek caro Baliau ma aja . Dek karano , caro Baliau ma aja tu , nampaknyo panuah kuwaso , indak samo doh jo guru-guru agamo Yahudi .
41001023	Kutiko itu ado surang urang nan kamasuak-an roh jahek , masuak ka rumah ibadaik , sambia ma ariak ,
41001024	" Oih Isa urang Nazaret , Apo nan ka Angkau pabuwek kabake kami ? Angkau datang ka untuak mambinasokan kami ? Aden tawu siapo Angkau : Angkaulah Utusan Nan Suci dari Allah ! "
41001025	" Oih , anoklah angkau ! " kecek Isa Almasih sambia ma ariak roh jahek tu , " kaluwalah angkau dari urang ko ! "
41001026	Mako roh jahek tu ma oyak-oyakkan badan urang tu sakuwaik-kuwaiknyo , kudian barulah inyo kaluwa dari urang tu sambia mamakiak .
41001027	Kasadonyo urang nan maliyek bi tacangang , sainggo inyo bi mangecek sasamo inyo , " Apo pulo ko ? Iko pangajaran baru pulo ko nampaknyo . Jo kato-kato nan panuah kuwaso Isa Almasih mamarentahkan roh-roh jahek kaluwa , roh jahek tu pun patuah kabake Baliau ! "
41001028	Mako pacahlah kaba tantang Isa Almasih di kasadonyo daerah di Galilea .
41001029	Isa Almasih jo pangikuik-pangikuik-Nyo barangkek dari rumah ibadaik tu , payi ka rumah tampaik tingga si Simon jo si Andreas . Si Yakobus jo si Yahya payi pulo samo-samo jo urang-urang tu .
41001030	Mintuwo si Simon sadang damam , lalok di tampaik tidua . Jadi , kutiko Baliau jo pangikuik-pangikuik-Nyo masuak ka rumah tu , Baliau di agiah tawu , baraso mintuwo si Simon sadang damam .
41001031	Mako payilah Isa Almasih ka dakek mintuwo si Simon tu , Baliau pacikkan tangan ranggaek tu sambia manolong manduduakkan . Sakutiko tu juwo cegaklah panyakik ranggaek tu , inyo lah bisa pulo malayani Isa Almasih sarato jo pangikuik-Nyo .
41001032	Patang arinyo , sasudah matoari tabanam , urang bi mambawok-i kasadonyo urang nan sakik , sarato jo urang nan kamasuak-an roh jahek , kabake Isa Almasih .
41001033	Kasadonyo panduduak kota tu bi ba uruang di adok-an rumah tu .
41001034	Sambuah urang nan dicegakkan dek Isa Almasih , urang nan bi ma idokkan babagai-bagai panyakik , sambuah pulo roh-roh jahek nan Baliau usie . Baliau indak mambuliahkan roh-roh jahek tu mangecek , dek karano roh jahek tu tawu , siya Baliau nan sabananyo .
41001035	Bisuak arinyo subuah-subuah buto , Isa Almasih lah jago , Baliau barangkek dari rumah . Baliau payi ka tampaik nan langang di luwa kota , tibo disinan Baliau badowa .
41001036	Si Simon jo kanti-kantinyo bi payi mancari Baliau .
41001037	Baru lah basuwo jo Isa Almasih , inyo bi mangatokan , " Kasadonyo urang sadang bi mancari Angku . "
41001038	Tapi Baliau bakato , " Molah kito manaruihkan pajalanan , ka kota-kota nan lain di sakuliliang ko . Ambo musti bakatubah pulo disinan , dek karano itulah mukasuiknyo mangko Ambo kamari . "
41001039	Mako payilah Isa Almasih kian kumari , disadonyo daerah di Galilea , Baliau bakatubah di rumah-rumah ibadaik urang Yahudi , sarato jo ma usie roh-roh jahek .
41001040	Ado surang urang nan bapanyakik kulik nan manakuikkan , datang kabake Isa Almasih . Urang tu tagak jo singantua , sambia bakato , " Jikok Angku lai namuah , lah jaleh Angku bisa mancegakkan ambo . "
41001041	Isa Almasih maraso ibo kabake urang tu . Mako Baliau awailah urang tu sambia bakato , " Ambo layi namuah , cegaklah ! "
41001042	Sakutiko tu juwo , cegaklah panyakik urang tu .
41001043	Sudah tu Baliau manyuruah urang tu payi , tapi Baliau mamparingekkan urang tu bakcando iko ,
41001044	" Ati-ati , jan dicuritokan kabake siya-siyanyo , tapi payilah kabake angku imam , mintaklah pangakuan dari inyo , baraso angkau iyo lah cegak . Sudah tu , dek karano panyakik angkau nan lah cegak tu , mako payilah pasambahkan karoban , manuruik nan lah diparentahkan dek Nabi Musa , sabagai tando kabake urang banyak , baraso angkau iyo lah sabana-bana lah cegak . "
41001045	Urang tu payi , tapi inyo tatap juwo mancuritokan kajadian tu dima-dimanyo , dek karano itu , Isa Almasih indak bisa lai sacaro tarang-tarangan masuak ka kota . Baliau tapaso tingga di luwa kota di tampaik nan langang . Tapi urang tatap juwo bi tibo kabake Baliau dari babagai-bagai nagari .
41002001	Babarapo ari sasudah tu Isa Almasih babaliak ka Kapernaum . Mako pacahlah kaba baraso Baliau sadang ado di rumah .
41002002	Mako sambuahlah urang nan bi tibo . Urang-urang tu bi ba uruang di adok-an rumah tu , sampai indak ado lai tampaik tagak . Di pintu pun lah panuah sasak jo umaik mukaluak . Sudah tu Baliau manyampaikan kaba barito dari Allah kabake urang nan banyak tu .
41002003	Samantaro Baliau sadang mangecek , tibolah urang ampek urang , nan ma osong surang urang lumpuah , untuak ka dibawok kabake Baliau .
41002004	Tapi dek karano urang sabana basalingkik , inyo indak bisa doh mambawok urang nan lumpuah tu ka adok-an Isa Almasih . Dek karano itu , urang-urang tu nayiak ka ateh atok untuak mambukak atok nan tapek di tantangan Isa Almasih duduak . Sasudah tu , inyo manurunkan urang nan lumpuah tu jo lapiak katiduarannyo ka bawah .
41002005	Kutiko Isa Almasih maliyek dek takah itu bana iman urang-urang tu , mako bakatolah Baliau kabake urang nan lumpuah tu , " Oih anak-Den , doso-doso angkau lah di ampuni . "
41002006	Babarapo urang guru agamo Yahudi nan ado disinan , muloi batanyo-tanyo di dalam atinyo ,
41002007	" Barani bana Urang ko mangecek bakcando itu ! Inyo lah mahino Allah ko . Siya pulo urang nan dapek ma ampuni doso , salain daripado Allah sandiri ? "
41002008	Sakutiko itu juwo , Isa Almasih lah mangatawui apo nan dipikiekan dek urang-urang tu . Mako bakatolah Baliau , " Baa mangko angku-angku batanyo-tanyo nan bakcando itu di ati angku-angku ?
41002009	Nama nan labiah mudah : mangatokan , ' Doso angkau lah di ampuni ' , atau mangatokan ' Tagaklah , kamehilah lapiak katiduaran angkau , sudah tu bajalanlah ' ?
41002010	Tapi , kiniko Ambo ka mambari tando kabake angku-angku , baraso di muko bumi ko , Anak Manusia bakuwaso untuak ma ampuni doso . " Sasudah tu Isa Almasih bakato kabake urang nan lumpuah tu ,
41002011	" Tagaklah , kamehilah lapiak katiduaran angkau , sudah tu pulanglah ! "
41002012	Urang nan lumpuah tu tagak , inyo bagageh mangamehi lapiaknyo , sudah tu inyo payi kaluwa , nampak dek kasadonyo urang nan ado di sinan . Urang-urang tu bi tacangang sarato mamuji Allah . Inyo bi mangecek , " Alun ado lai kito maliyek kajadian nan sarupo iko ! "
41002013	Isa Almasih babaliak baliak ka tapi danau Galilea . Sambuah urang nan bi tibo kabake Baliau , Baliau ma aja urang-urang tu .
41002014	Samantaro Baliau sadang bajalan di sinan , Baliau manampak surang tukang mintak pajak nan banamo si Lewi , anak Alfeus , sadang duduak di kantua pajak . " Molah payi jo Ambo , " kecek Isa Almasih kabake inyo . Mako si Lewi pun lansuang tagak , mako payilah inyo manuruikkan Baliau .
41002015	Kutiko Isa Almasih sadang makan di rumah si Lewi , bi tibo pulolah tukang mintak pajak nan lain , sarato jo urang-urang nan di anggap indak elok dek masarakaik , sato pulo makan samo-samo jo Baliau sarato jo pangikuik-Nyo . Dek karano , banyak di antaro urang-urang tu nan payi manuruikkan Isa Almasih .
41002016	Babarapo urang guru agamo Yahudi dari golongan Farisi , dek maliyek Isa Almasih makan samo-samo jo tukang mintak pajak , sarato jo urang-urang nan di anggap indak elok tu . Mako inyo bi batanyo kabake pangikuik Isa Almasih , " Baa mangko Guru angkau namuah makan samo-samo jo tukang mintak pajak , sarato jo urang-urang nan indak elok tu ? "
41002017	Isa Almasih mandanga apo nan ditanyokan dek guru-guru agamo tu , mako bakatolah Baliau , " Urang nan siyaik indak mamaralukan dotor doh ; tapi kok urang nan sakik , iyo . Ambo datang indak untuak ka ma ajak urang nan maraso dirinyo lah elok doh , tapi Ambo datang kabake urang nan dipandang hino . "
41002018	Ado sakali , kutiko itu pangikuik Nabi Yahya Pambaptis , sarato jo urang-urang Farisi , sadang bi bapuwaso . Mako adolah urang nan tibo batanyo kabake Isa Almasih , " Baa mangko pangikuik Nabi Yahya Pambaptis , sarato jo pangikuik urang Farisi , bapuwaso , sadangkan pangikuik Angkau indak ? "
41002019	Baliau manjawab , " Dikutiko alek kawin , adokoh si alek nan indak bi makan ? Jikok marapulai sadang ado samo-samo jo si alek , tantu inyo bi makan .
41002020	Tapi isuak , ka tibo masonyo marapulai tu ka di ambiak dari urang-urang tu . Mako di kutiko itulah , baru inyo ka bi bapuwaso .
41002021	Indak ado doh urang nan manumbok baju usang jo paco nan baru . Dek karano paco panumbok tu ka manyusuik , mako inyo ka mancabiak baju usang tu , sainggo batambah lawehlah cabiaknyo .
41002022	Baitu pulo , indak ado doh urang nan mamasuakkan anggur nan baru , ka kampia kulik nan usang . Dek karano di anggur baru tu , kampia tu ka cabiak . Akienyo kaduwo-duwonyo samo-samo tabuwang . Anggur nan baru , musti dimasuakkan ka kampia nan baru pulo ! "
41002023	Ado sakali di ari Sabat , kutiko itu Isa Almasih lalu di satumpak parak gandun , pangikuik-pangikuik-Nyo bi ma ambiak-i gandun .
41002024	Maliyek nan bakcando itu , mako batanyolah urang-urang Farisi kabake Isa Almasih , " Baa mangko pangikuik Angku malangga paratuaran agamo kito ? Inyo mangarajokan sasuatu nan ditagah di ari Sabat . "
41002025	Isa Almasih manjawab , " Alun adokoh angku-angku mambaco dalam Alkitab , apo nan dipabuwek dek Nabi Daud , kutiko Abyatar sadang batugeh manjadi imam basa . Dikutiko itu Nabi Daud jo pangikuiknyo maraso litak paruiknyo , inyo indak ado punyo makanan , inyo masuak ka Rumah Tuhan , mako inyo makanlah roti nan lah dipasambahkan kapado Allah . Roti tu pun inyo barikan pulo kabake pangikuiknyo . Padohal manuruik agamo kito , imam-imam sajolah nan buliah mamakan roti tu . "
41002026	
41002027	Kudian Isa Almasih bakato pulo , " Ari Sabat dibuwek untuak manusia ; indak manusia doh untuak ari Sabat .
41002028	Anak Manusia adolah Tuhan ateh ari Sabat . "
41003001	Isa Almasih babaliak , baliak ka rumah ibadaik . Disinan ado surang urang nan tangannyo lah mati sabalah .
41003002	Urang-urang nan disinan ado pulo nan bamukasuik mancari ilik-ilik jo Isa Almasih , supayo dapek untuak mangadukan Baliau . Mako urang-urang tu taruih mamparatikan Baliau , apo ado Baliau ka mancegakkan urang di ari Sabat .
41003003	Isa Almasih bakato kabake urang nan tangannyo lah mati sabalah tu , " Kamarilah , tagaklah disiko , di muko ko . "
41003004	Sudah tu Baliau batanyo kabake urang-urang nan ado disinan , " Manuruik agamo , apo nan buliah kito karajokan di ari Sabat ? Babuwek baiak atau babuwek jahek ? Manyalamaikkan urang atau mambunuah ? " Urang-urang tu anok sajo .
41003005	Sambia maliyek ka sakuliliang , Isa Almasih bangih , tapi ati Baliau maraso ibo pulo , dek karano urang-urang tu talampau kareh kapalo . Mako bakatolah Baliau , kabake urang nan tangannyo lah mati tu , " Oncongkanlah tangan angkau , " mako urang tu ma oncongkan tangannyo , tangannyo lansuang cegak .
41003006	Mako bi barangkeklah urang-urang Farisi dari rumah ibadaik tu , sudah tu inyo capek bamupakaik jo urang-urang nan bapihak ka Herodes , untuak ka mambunuah Isa Almasih
41003007	Isa Almasih jo sagalo pangikuik-Nyo payi ma asiangkan diri ka danau Galilea . Itu mangkonyo sambuah sangaik urang Galilea nan payi manuruikkan Baliau . Sambuah pulo nan datang dari Yudea ,
41003008	dari Yerusalem , dari daerah Idumea , dari daerah di subarang Yordan , sarato dari daerah di sakuliliang kota-kota di Tirus jo Sidon . Kasadonyo urang-urang tu bi datang kabake Isa Almasih , dek karano inyo lah bi mandanga tantang sagalo sasuatu , apo nan lah dipabuwek dek Isa Almasih .
41003009	Urang tu sangaik sambuahnyo , sainggo Isa Almasih manyuruah pangikuik-Nyo manyadiyokan parawu , untuak tampaik Baliau tagak , supayo Baliau jan sampai disasakkan dek urang nan banyak tu .
41003010	Sambuah urang nan lah Baliau cegakkan , sainggo sadonyo urang nan sakik tu basasak-sasak , ba usawo nak ka mandakek-i Isa Almasih supayo dapek ma awai Baliau .
41003011	Urang-urang nan kamasuak-an roh jahek tu , satiyok kali inyo maliyek Isa Almasih , inyo lansuang sujuik di adok-an Baliau sambia ma ariak , " Angkau adolah Anak Allah ! "
41003012	Tapi , Isa Almasih sabana managah , supayo roh-roh jahek tu jan mambaritawukan kabake urang , siya Baliau nan sabananyo .
41003013	Indak lamo sasudah tu , Isa Almasih mandaki ka sabuwah bukik , Baliau ma ajak urang-urang nan katuju dek Baliau . Urang-urang tu bi tibo ,
41003014	sudah tu , Baliau mamiliah duwo baleh urang di antaro urang nan banyak tu . Baliau bakato , " Ambo mamiliah angku-angku , supayo angku-angku payi jo Ambo , Ambo ka manyuruah angku-angku payi untuak mangabakan Injil dari Allah ,
41003015	angku-angku ka manarimo kuwaso untuak ma usie roh-roh jahek . "
41003016	Ikolah namo-namo urang nan tapiliah tu : si Simon ( nan biaso pulo di imbau dek Isa Almasih si Petrus ) ,
41003017	si Yakobus jo si Yahya nan baradiak kakak , iyolah anak-anak Zebedeus ( nan baduwo ko di agiah namo dek Isa Almasih si Boanerges , nan aratinyo adolah " anak guruah " ) ,
41003018	si Andreas , si Filipus , si Bartolomeus , si Matius , si Tomas , si Yakobus anak Alfeus , si Tadeus , si Simon Patriot ,
41003019	sarato jo si Yudas Iskariot nan mangkianaik-i Isa Almasih .
41003020	Sasudah tu Isa Almasih babaliak ka rumah . Tapi urang nan banyak tu bi tibo pulo baliak bakumpua , sainggo Baliau jo pangikuik-Nyo indak talakik bagai lai makan .
41003021	Ado pulo urang nan mangatokan , " Inyo lah gilo ! " Kutiko kaluarga Baliau mandanga kecek-kecek nan sarupo itu , mako bi payilah kaluarga Baliau , untuak ka manjapuik .
41003022	Guru-guru agamo Yahudi nan datang dari Yerusalem bi mangatokan , " si Isa tu , Inyo lah kamasuak-an Beelzebul tu ! Induak-angkang dari roh-roh jahek tu nan ma agiahkan kuwaso kabake Inyo , untuak ma usie roh jahek . "
41003023	Mako Isa Almasih ma imbau urang nan banyak tu , Baliau mancuritokan kabake urang-urang tu , babarapo buwah parumpamoan . Baliau bakato , " Dima pulo ka mungkin , roh jahek ma usie roh jahek . "
41003024	" Jikok sabuwah nagari bapacah-pacah dalam kalompok-kalompok nan bamusuahan , mako nagari tu indak ka batahan .
41003025	Baitu pulo dalam ciyek kaluarga , jikok inyo indak saiyo sakato , urang-urangnyo bi bamusuahan , mako kaluarga tu indak ka elok lai .
41003026	Jikok dalam karajaan ubilih tajadi papacahan jo sangketo , mako karajaan tu indak ka batahan lamo , lah jaleh ka ilang lanyok .
41003027	Indak surang juwo doh urang nan ka bisa masuak , ka rumah urang nan kuwaik , untuak ka marampok aratonyo , jikok urang nan ka marampok tu indak mangabek urang kuwaik tu talabiah dulu . Jikok urang kuwaik tu lah dikabek , barulah aratonyo dapek di ambiak .
41003028	Katawuilah ! Jikok urang babuwek doso , atau mangatokan kato-kato nan mahino , inyo dapek diampuni .
41003029	Tapi jikok inyo mahino Roh Allah , inyo indak dapek doh diampuni ! Dek karano kato-kato nan mahino Roh Allah tu , adolah doso nan kaka . " (
41003030	Isa Almasih bakato sarupo itu , dek karano ado urang nan mangatokan baraso Baliau kamasuak-an roh jahek . )
41003031	Indak lamo sasudah tu , mandeh sarato jo dunsanak-dunsanak Isa Almasih bi tibo . Inyo bi mananti diluwa , inyo manyuruah urang untuak ma imbau Baliau .
41003032	Kutiko itu sambuah urang nan sadang bi duduak di sakuliliang Isa Almasih . Urang tu bi mangecek kabake Baliau , " Ngku , ranggaek sarato jo dunsanak-dunsanak Angku ado di luwa . Inyo mancari Angku . "
41003033	Baliau manjawab , " Siya nan mandeh Ambo ? Siya nan dunsanak-dunsanak Ambo ? "
41003034	Kudian Baliau mancaliak kabake urang-urang nan duduak di sakuliliang-Nyo tu sambia bakato , " Ikolah mandeh Ambo , ikolah dunsanak-dunsanak Ambo !
41003035	Urang nan layi mangarajokan kahandak Allah , inyolah dunsanak Ambo nan laki-laki , inyolah dunsanak Ambo nan padusi , sarato inyolah mandeh Ambo . "
41004001	Isa Almasih ma aja pulo baliak di tapi danau Galilea . Sambuah urang nan mangarumuni Baliau . Dek karano itu , mako payilah Baliau duduak ka dalam sabuwah parawu di dalam danau , nan urang banyak tu bi tagak di tapi danau .
41004002	Sudah tu Isa Almasih ma ajakan bamacam-macam pangajaran kabake urang-urang tu , jo mamakai parumpamoan . Bakcando ikolah Baliau ma aja .
41004003	" Dangakanlah ! Adolah surang urang paladang payi manyerakkan bijo baniah .
41004004	Kutiko inyo sadang manyerakkan bijo baniah , ado bijo baniah tu nan jatuah di jalan . Sudah tu tibolah unggeh , mako bijo baniah tu abih dimakan unggeh .
41004005	Ado pulo nan jatuah di tanah nan babatu-batu , nan tanahnyo tipih . Bijo-bijo baniah tu capek tumbuah , dek karano tanahnyo tipih ,
41004006	tapi kutiko matoari muloi nayiak , tuneh-tuneh tu muloi layua , sudah tu kariang mati kakeh , dek karano ureknyo indak ta unjam masuak ka tanah .
41004007	Ado pulo bijo baniah nan jatuah di tangah samak baduri . Samak baduri tu tumbuah manyapikkan tuneh-tuneh nan baru mancogok tu , sainggo tuneh tu indak bisa babuwah .
41004008	Tapi ado pulo bijo baniah tu , nan jatuah di tanah nan rancak . Bijo baniah tu tumbuah manjadi gadang , sudah tu babuwah , ado nan tigo puluah , ado nan anam puluah , ado pulo nan saratuih kali lipek buwahnyo . "
41004009	Sasudah mancuritokan parumpamoan nan bakcando itu , Isa Almasih bakato , " Kok angku-angku layi batalingo , inok manuangkanlah apo nan Ambo katokan ko ! "
41004010	Kutiko Isa Almasih sadang duduak surang-Nyo , mako urang-urang nan lah mandangakan pangajaran Baliau tu , bi tibo kabake Baliau , samo-samo jo pangikuik Baliau nan duwo baleh . Urang-urang tu bi mamintak kabake Baliau , supayo Baliau manarangkan , apo arati dari parumpamoan nan Baliau curitokan cako .
41004011	Mako bakatolah Isa Almasih kabake urang-urang tu , " Angku-angku lah di agiah karunia untuak mangatawui rasiyo , tantang baa caro Allah mamarentah . Tapi urang-urang nan diluwa , di aja jo parumpamoan ,
41004012	supayo , ' Inyo layi taruih juwo mamparatikan tapi inyo indak tawu apo nan tajadi , inyo layi tatap juwo mandanga , tapi inyo indak mangarati , tajadi nan bakcando itu , supayo urang-urang tu jan maliyek , sarato jan mangarati , supayo inyo jan babaliak kapado Allah , supayo Allah ma ampuninyo . ' "
41004013	Kamudian Isa Almasih bakato kabake urang-urang tu , " Jikok angku-angku indak mangarati jo parumpamoan tu , dima pulo ka mungkin angku-angku dapek mangarati jo parumpamoan nan lain ?
41004014	Urang nan manyerakkan bijo baniah tu , adolah urang nan manyampaikan firman Allah .
41004015	Bijo baniah nan jatuah di jalan , ibaraiknyo samo jo urang nan mandanga firman Allah . Baitu inyo mandanga , ubilih tibo ma ambiak apo nan lah diserakkan di atinyo tu .
41004016	Bijo baniah nan jatuah di tanah nan babatu-batu , ibaraiknyo saroman jo urang nan baitu mandanga firman Allah , inyo lansuang manarimonyo jo sanang ati .
41004017	Tapi firman Allah tu indak tumbuah ba urek dalam atinyo , sainggo indak tahan lamo . Baitu inyo manangguangkan kasusahan , atau panganiayoan dek karano di firman Allah tu , inyo lansuang babaliak marotaik .
41004018	Bijo baniah nan jatuah di tangah samak baduri , ibaraiknyo saroman jo urang nan layi namuah manarimo firman Allah tu ,
41004019	tapi inyo cameh tantang iduiknyo , nan katuju dek inyo iduik basanang-sanang . Napasu untuak mandapekkan babagai-bagai ka inginan masuak di atinyo . Dek karano itu firman nan dari Allah tu , talampok dalam atinyo , sainggo indak babuwah .
41004020	Bijo baniah nan jatuah di tanah nan rancak , ibaraiknyo saroman jo urang nan layi namuah mandangakan firman Allah , namuah pulo mangarajokannyo , mako urang-urang tu ka babuwah labek , ado nan tigo puluah , ado nan anam puluah , malah ado nan saratuih kali lipek asienyo . "
41004021	Salanjuiknyo Isa Almasih bakato pulo , " Adokoh urang nan ma iduik-i dama togok , sudah tu disongkoknyo jo embe , kok indak inyo latakkan di bawah tampaik tidua ? Nan galiknyo , lah musti inyo latakkan di ateh rengkaknyo .
41004022	Indak ado doh nan ta andok , nan indak ka kaliyatan ; indak ado doh rasiyo , nan indak ka tabongka .
41004023	Dek karano itu , kok angku-angku layi batalingo , dangakanlah apo nan Ambo kecekkan ko ! "
41004024	Sasudah tu Isa Almasih bakato pulo , " Paratikanlah apo nan angku-angku dangakan ko ! Ukuaran nan angku-angku pakai untuak pa ukua urang lain , itu pulo nan ka dipakai dek Allah untuak pa ukua angku-angku -- malahan dilabiahi pulo lai daripado itu .
41004025	Dek karano , bagi urang nan lah mampunyoi , kabake inyo di agiahkan nan labiah banyak lai ; tapi bagi urang nan indak ado punyo sabagai alah jo , nan saketek nan ado dinyo tu , ka di ambiak pulo . "
41004026	Isa Almasih manyambuang kecek-Nyo sakali lai , " Jikok Allah mamarentah sabagai Rajo , ka adaannyo dapek di ibaraikkan , bakcando urang nan manyerakkan bijo baniah di ladangnyo .
41004027	Malam ari inyo lalok ; siang ari inyo jago . Samantaro itu bijo-bijo baniah tu taruih juwo tumbuah sampai gadang . Tapi baa caronyo bijo-bijo baniah tu tumbuah , sampai manjadi gadang , urang tu indak tawu doh .
41004028	Tanah itu sajolah nan sacaro sandirinyo mangaluwakan asie : mulo-mulo kaluwa pucuaknyo , sudah tu tangkainyo , kudian barulah buwahnyo .
41004029	Jikok gandun tu lah masak , mako dimuloi uranglah manyabik , dek karano lah tibo masonyo untuak manuwai . "
41004030	Bakatolah Isa Almasih " Jikok Allah mamarentah , jo apolah nan ka dapek kito ibaraikkan ? Apolah conto nan ka dapek kito pakai untuak panarangkannyo ?
41004031	Jikok Allah mamarentah , mako ka adaannyo sarupo jo ibaraik nan bakcando : Saincek bijo sasawi nan ditanamkan urang di tanah . Bijo sasawi adolah bijo nan paliang aluih di antaro sagalo bijo .
41004032	Tapi , jikok inyo lah tumbuah , batangnyo manjadi nan labiah gadang di antaro tanam-tanaman . Daun sangkaknyo sangaik rimbunnyo , sainggo bi tibolah unggeh untuak mambuwek sarang di bawah nauangannyo . "
41004033	Baitulah caronyo Isa Almasih ma aja urang , Baliau banyak mamakai ibaraik-ibaraik nan sarupo itu , layi sampai dima urang-urang tu bisa mangarati .
41004034	Isa Almasih tatap mamakai parumpamoan jikok Baliau ma aja urang-urang tu . Tapi jikok Baliau jo pangikuik-Nyo sajo , Baliau manarangkan sacaro jaleh .
41004035	Disasanjo ari tu juwo , Isa Almasih mangecek kabake pangikuik-Nyo , " Molah kito balayie ka subarang danau . "
41004036	Mako nayiaklah Baliau ka ateh parawu , nan pangikuik-pangikuik-Nyo maninggakan urang nan banyak di tapi danau , inyo bi nayiak ka parawu nan itu pulo . Parawu-parawu nan lain ado pulo disinan . Mako muloilah Baliau sarato jo pangikuik-Nyo balayie .
41004037	Indak bara lamo antaronyo , mako tibolah angin limbubu . Ombak muloi ma antam parawu tu , ayie lah masuak ka dalam , sainggo parawu tu lah ampia panuah dek ayie .
41004038	Isa Almasih sadang lalok , di sabalah ka ikua parawu , Baliau mampakalang banta . Pangikuik-pangikuik-Nyo manjagokan Baliau . Inyo bi bakato , " Angku Guru , apokoh Angku indak paduli , jikok kito cilako ? "
41004039	Mako jagolah Isa Almasih , Baliau ariaklah angin limbubu tu , sambia bakato kabake ayie danau tu , " Tananglah , jan manggilo juwo ! " Angin tu pun rado , sacaro tibo-tibo ayie danau tu pun , manjadi tanang satanang-tanangnyo .
41004040	Sudah tu Baliau bakato kabake pangikuik-Nyo , " Baa mangko angku-angku takuik ? Baa mangko angku-angku indak picayo kabake Ambo ? "
41004041	Mako bi tabik takuiklah kasadonyo pangikuik Isa Almasih tu , inyo bi mangecek sasamo inyo , " Siya Baliau ko nan sabananyo , sainggo angin jo ombak patuah kabake Baliau . "
41005001	Mako sampailah Isa Almasih sarato jo pangikuik-Nyo di subarang danau Galilea , di daerah Gerasa .
41005002	Baitu Baliau turun dari parawu , Baliau didatangi dek surang laki-laki nan kaluwa dari guwo kubuaran .
41005003	Urang tu dikuwasoi dek roh jahek , inyo tingga di kubuaran . Inyo indak bisa lai dikabek ; biyapun jo rantai .
41005004	Lah acok kaki atau pun tangannyo dipilanggu , tapi rantai pilanggu tu diputuihkannyo , basi nan dipasang di kakinyo dikupak-inyo . Inyo sabana kuwaik , sainggo indak surang juwo doh urang nan bisa mamacikkannyo .
41005005	Siang malam inyo bakuliliang-kuliliang di kubuaran , sarato jo di bukik-bukik , sambia ma ariak-ariak , inyo malukoi badannyo jo batu .
41005006	Kutiko dari jauah inyo manampak Isa Almasih tibo , inyo balari-lari mangaja-i Baliau , sudah tu inyo sujuik di adok-an Baliau .
41005007	Jo suwaro nan kareh inyo ma ariak , " Isa Almasih , Anak Allah Nan Mahatinggi ! Ka Angkau pangakan ambo ko ? Demi Allah , ambo mambana , janlah ambo dilantak-i ! " (
41005008	Mangkonyo inyo mangecek bakcando itu , dek karano Isa Almasih lah bakato kabake inyo , " Oih roh jahek , kaluwalah angkau dari urang ko ! " )
41005009	Mako batanyolah Isa Almasih kabake inyo , " Siyakoh namo angkau ? " Urang tu manjawab , " Namo ambo ' Legiun ' -- dek karano kami ko sabana sambuah ! "
41005010	Ba ulang kali inyo mambana-bana kabake Isa Almasih supayo Baliau jan ma usie roh-roh jahek tu kaluwa dari daerah tu .
41005011	Dakek tampaik tu sambuah babi nan sadang mancari makan dilereng bukik .
41005012	Roh-roh jahek tu mambana kabake Isa Almasih , " Suruahlah kami masuak ka dalam babi nan banyak tu . "
41005013	Isa Almasih layi satuju . Jadi , roh-roh jahek tu bi kaluwa kasadonyo dari urang tu , sudah tu inyo masuak ka dalam babi nan banyak tu . Kasadonyo babi tu bi lari , tajun dari tapi ngarai , masuak ka dalam danau , abih mati tabanam kasadonyo -- ado kiro-kiro duwo ribu ikua banyaknyo .
41005014	Tukang-tukang gubalo babi tu bi lari , inyo payi ma imbaukan kajadian tu ka kota , sarato jo ka kampuang nan di sakuliliang tu . Urang-urang tu bi kaluwa untuak maliyek apo nan lah tajadi .
41005015	Urang-urang tu bi tibo kabake Isa Almasih , inyo maliyek urang nan ka masuak-an roh jahek tu , sadang duduak disinan . Inyo lah babaju , pikierannyo lah babaliak ka nan bana . Kasadonyo urang bi tabik takuik .
41005016	Urang-urang nan lah maliyek jo mato kapalonyo sandiri , tantang kajadian urang gilo tu , sarato jo kajadian babi tu , inyo bi mancuritokan sagalo apo nan lah tajadi .
41005017	Sasudah tu panduduak di daerah tu mamintak , supayo Isa Almasih barangkek dari daerah inyo tu .
41005018	Kutiko Isa Almasih nayiak ka ateh parawu , urang nan tadinyo dikuwasoi dek roh jahek tu , mamintak kabake Baliau , supayo inyo dibuliahkan payi jo Baliau .
41005019	Tapi Isa Almasih indak mambuliahkan , Baliau bakato kabake urang tu , " Pulanglah , curitokanlah kabake sanak sudaro angkau , apo nan lah dipabuwek dek Tuhan , baralah ka eloknyo Tuhan kabake angkau ! "
41005020	Mako bajalanlah urang tu , muloilah inyo mancuritokan di daerah Sapuluah Koto , apo nan lah dipabuwek dek Isa Almasih kabake inyo . Sadonyo urang bi tacangang mandangakan curitonyo tu .
41005021	Isa Almasih babaliak baliak ka subarang danau . Tibo di tapi danau tu , sambuah urang bi tibo ba uruang di sakuliliang Baliau .
41005022	Tibolah surang urang nan banamo Yairus . Inyo adolah surang pamimpin rumah ibadaik di kota tu . Kutiko inyo maliyek Isa Almasih , mako sujuiklah inyo di adok-an Baliau ,
41005023	sambia mambana ka Baliau , inyo bakato , " Ngku , anak ambo nan padusi sadang sakik sangaik . Maringanilah Angku datang untuak ma awai anak ambo tu , buliah inyo cegak , jan sampai mati ! "
41005024	Mako payilah Isa Almasih ka tampaik anak tu , samo-samo jo Yairus bagai . Sambuah urang nan manuruikkan Baliau , basalingkik-salingkik di sakuliliang Baliau .
41005025	Di antaro urang nan sabanyak tu , ado pulo surang padusi nan lah duwo baleh tawun sakik pandarahan , nan ba ubuangan jo haidnyo .
41005026	Sadonyo aratonyo lah abih dijuwa , untuak pambayie ubek ka dotor , tapi indak ado doh nan bisa mancegakkan inyo , malahan panyakiknyo batambah barek .
41005027	Urang padusi tu lah banyak mandanga kaba tantang Isa Almasih . Kutiko urang sadang basalingkik-salingkik tu , inyo pun manyalingkik pulo untuak mandakek-i Isa Almasih dari balakang ,
41005028	dek karano , manuruik agak-agaknyo , " Asa ambo dapek sajo ma awai jubah Baliau , mako panyakik ambo lah musti cegak ! "
41005029	Inyo pun dapek ma awai jubah Isa Almasih , sakutiko tu juwo sakik pandarahannyo cegak . Inyo dapek marasokan baraso badannyo lah siyaik .
41005030	Dikutiko itu pulo , Isa Almasih marasokan baraso ado kuwaso nan kaluwa dari diri-Nyo . Dek karano itu Baliau mancaliak kabake urang nan banyak , sambia batanyo , " Siya urang nan ma awai jubah Ambo ? "
41005031	Pangikuik-Nyo bi bakato , " Angku kan lah maliyek sandiri , bara ka sambuahnyo urang nan basalingkik-salingkik di sakuliliang Angku . Tapi Angku batanyo pulo kabake kami , siya urang nan ma awai Angku ? "
41005032	Tapi Isa Almasih taruih juwo mancaliak ka sakuliliang , untuak mancaliak siya urang nan lah ma awai Baliau .
41005033	Urang padusi cako , nan lah tawu apo nan lah tajadi jo dirinyo , inyo manggigie katakuik-an sambia sujuik di adok-an Baliau , inyo ma akui sagalo apo nan lah dipabuweknyo .
41005034	Mako bakatolah Isa Almasih kabake padusi tu , " Oih anak-Den , dek karano angkau layi picayo kabake Ambo , itu mangkonyo panyakik angkau cegak ! Pulanglah jo sanang salamaik . Panyakik angkau lah cegak kasadonyo ! "
41005035	Samantaro Isa Almasih sadang mangecek , babarapo urang pisuruah tibo dari rumah Yairus , inyo bakato kabake Yairus . " Anak angku lah maningga , indak usah lai angku mampaseso Angku Guru pulo . "
41005036	Isa Almasih indak mampadulikan apo nan dikecekkan dek urang-urang tu , Baliau bakato kabake Yairus , " Jan takuik pulo lai , picayo sajolah ! "
41005037	Sudah tu Baliau taruih juwo bajalan , tapi Baliau indak mambuliahkan surang juwo , urang nan manuruikkan Baliau , salain daripado si Petrus jo si Yakobus sarato jo si Yahya nan baradiak kakak .
41005038	Kutiko Baliau lah tibo di alaman rumah Yairus , Baliau mandanga ado suwaro nan iruak pikuak , tadanga pulo ratok jo tangih nan manggagau-gagau .
41005039	Isa Almasih masuak ka dalam rumah , Baliau bakato kabake urang-urang nan disinan , " Manga ko , kok bi manangih ? Paja ko indak baa-baa bagai doh ko ; inyo laloknyo ko ! "
41005040	Urang-urang tu bi manggalakkan Baliau . Mako Baliau suruahlah urang-urang tu kaluwa kasadonyo . Baliau ma ajak urang gaek paja tu sarato jo katigo urang pangikuik-Nyo , masuak ka dalam biliak .
41005041	Baliau mamacikkan tangan paja tu sambia bakato , " Talita kum , " nan aratinyo adolah , " Oih anak padusi , Ambo bakato kabake kau : jagolah ! "
41005042	Paja gadih tu lansuang jago , sudah tu inyo bajalan . ( Umuanyo lah duwo baleh tawun . ) Sadonyo urang nan mancaliak kajadian tu sabana bi tacangang !
41005043	Tapi Isa Almasih sabana-bana managah , supayo urang-urang tu jan mancuritokan kajadian tu kabake siya-siyanyo . Sudah tu Baliau bakato , " Agiah makanlah paja ko . "
41006001	Dari tampaik tu , Isa Almasih pulang manuju kampuang-Nyo , samo-samo jo pangikuik-Nyo bagai .
41006002	Di ari Sabat , Baliau ma aja di rumah ibadaik . Sambuah urang nan ado di sinan . Kutiko urang-urang tu mandanga tantang pangajaran Baliau , urang tu bi sabana tacangang . Inyo bi mangecek sasamo inyo , " Dari ma Inyo ko mandapekkan sagalo pangatawuan tu ? Pangatawuan apokoh nan ado di Inyo ko ? Baa caronyo kok Inyo bisa mampabuwek mukjizat ?
41006003	Indak koh Inyo ko tukang kayu , anak si Siti Maryam , Inyo ko kan badunsanak jo si Yakobus , jo si Yoses , jo si Yudas sarato jo si Simon ? Iyo , dunsanak-dunsanak-Nyo nan padusi pun bi tingga disiko pulo . " Dek karano itu , urang-urang tu indak bi namuah manarimo kadatangan Baliau di Nazaret tu .
41006004	Mako bakatolah Isa Almasih kabake urang-urang tu , " Nan biasonyo nabi tu di aromaik-i dima-dimanyo , salain daripado di kampuangnyo , atau di antaro sanak sudaronyo atau di tangah kaluarganyo . "
41006005	Di tampaik tu indak ciyek juwo doh Baliau mampabuwek mukjizat , salain daripado mancegakkan babarapo urang nan sakik , Baliau malatakkan tangan-Nyo ka badan urang nan sakik tu .
41006006	Baliau eran , baa mangko urang-urang tu indak bi namuah picayo . Kudian Isa Almasih payi ka kampuang-kampuang nan ado di sakuliliang tu , sambia ma aja .
41006007	Baliau ma imbau kaduwo baleh urang pangikuik-Nyo , mako Baliau utuihlah pangikuik-Nyo tu payi bajalan baduwo-baduwo , sarato mambarikan kuwaso kabake pangikuik-Nyo tu , untuak ma usie roh-roh jahek .
41006008	Baliau mambarikan pitunjuak bakcando iko , " Janlah angku-angku mambawok apo-apo dalam pajalanan , salain daripado tungkek . Jan mambawok nan ka dimakan , atau kampia sidakah , atau pun pitih .
41006009	Pakailah tarompa , tapi jan mambawok baju duwo alai . "
41006010	Baliau mangatokan pulo , " Jikok angku-angku masuak ka sabuwah rumah , tinggalah di rumah tu , sampai angku-angku barangkek pulo dari kota tu .
41006011	Jikok angku-angku tibo disuatu tampaik , tapi urang-urang nan ado disinan indak namuah doh manarimo , atau indak namuah doh mandangakan kecek angku-angku , mako barangkeklah dari tampaik tu . Sudah tu kipehkanlah abu nan lakek di tapak kaki angku-angku , sabagai paringatan kabake urang-urang tu ! "
41006012	Mako barangkeklah kaduwo baleh urang pangikuik Isa Almasih tu . Inyo payi mangabakan barito dari Allah , baraso umaik manusia paralu batobaik dari sagalo dosonyo .
41006013	Pangikuik-pangikuik Baliau tu , sambuah ma usie roh-roh jahek , mambaruikkan minyak zaitun ka urang nan sakik , sarato jo mancegakkannyo .
41006014	Kaba barito tantang sagalo kajadian tu , sampai juwo ka Rajo Herodes , dek karano namo Isa Almasih lah tamusaua dima-dimanyo . Ado urang nan mangatokan , baraso " Nabi Yahya Pambaptis nan lah iduik baliak ! Itulah sababnyo mangko Baliau punyo kuwaso untuak mampabuwek sagalo mukjizat tu . "
41006015	Tapi urang-urang nan lain bi mangatokan , " Baliau tu adolah Nabi Elia . " Ado pulo urang nan mangatokan , " Baliau tu adolah nabi , sarupo jo salah surang nabi di jaman sa isuak . "
41006016	Kutiko Herodes mandanga kaba tu , inyo bakato , " Iko lah jaleh Yahya Pambaptis ko , dek sari kapalonyo lah den suruah pancuang dek urang . Inyo ko nan lah iduik baliak ! "
41006017	Dek karano sabalun itu , Herodes lah manyuruah urang untuak manangkok Nabi Yahya , supayo dimasuakkan ka pinjaro . Mangkonyo Herodes batindak bakcando itu , dek karano parkaro si Herodias , bini karek-annyo si Filipus , nan lah dipabini dek Herodes ,
41006018	tantang parkaro itu Nabi Yahya lah acok kali mamparingekkan Herodes , bakcando iko , " Sabananyo , indak buliah doh tu angkau mampabini , jando karek-an angkau tu ! "
41006019	Itulah sababnyo , mangko si Herodias sabana mandandam kabake Nabi Yahya , inyo baniyaik nak ka mambunuah baliau , tapi inyo indak dapek jalan untuak ma ujuikkan mukasuiknyo tu , dek karano di ambek-ambek dek Herodes .
41006020	Dek karano Herodes lah manyuruah urang untuak manjago kasalamatan Nabi Yahya sacaro elok-elok di pinjaro , dek karano inyo takuik kabake Nabi Yahya . Inyo tawu baraso Nabi Yahya adolah urang baiak nan di utuih dek Allah . Itu taraso bana dek Herodes , jikok Nabi Yahya mangecek , inyo suko juwo mandangakan , biyapun inyo sabana rasah dek kato-kato Nabi Yahya tu .
41006021	Akienyo dapek juwolah kasampatan dek Herodias , dikutiko ari ulang tawun Herodes . Kutiko itu Herodes ma adokan alek , untuak kasadonyo panjabaik tinggi di karajaan , parwira-parwira , sarato jo urang-urang banamo di masarakaik Galilea .
41006022	Dikutiko alek tu , anak gadih si Herodias tagak manari , tariannyo tu sabana manyanangkan ati Herodes , sarato manyanangkan ati tamu-tamunyo pulo . Mako bakatolah Herodes kabake paja gadih tu , " Apo nan katuju dikau , mintak sajolah . Apo sajo nan ka akau mintak , ka den barikan ! "
41006023	Mako bajanjilah Herodes ka paja tu sambia basumpah . Inyo mangatokan , " Apo sajo nan ka akau mintak , ka den barikan , lah kajadi , sapaduwo dari karajaan den ko , ka den barikan jikok akau niyo ! "
41006024	Mako payilah paja gadih tu kaluwa , untuak batanyo ka mandehnyo , " Biyai , apo nan elok nan ka den mintak ? " Mandehnyo manjawab , " Mintaklah tangkurak si Yahya Pambaptis . "
41006025	Paja tu bagageh babaliak ka Herodes , inyo bakato , " Ambo niyo mamintak tangkurak Yahya Pambaptis , barikanlah ka ambo kiniko juwo di ateh talam ! "
41006026	Mandanga pintak paja tu , sangaik sadiahnyo ati Herodes . Tapi inyo indak dapek lai manulak , dek karano inyo lah basumpah di adok-an tamu-tamunyo .
41006027	Inyo lansuang mamarentahkan surang pangawalnyo , untuak payi ma ambiak kapalo Nabi Yahya Pambaptis . Mako payilah parajurik tu ka pinjaro , untuak mamancuang kapalo Nabi Yahya .
41006028	Sudah tu inyo bawoklah kapalo Nabi Yahya tu di ateh talam , untuak ka disarahkan ka paja gadih tu . Paja tu mambarikannyo pulo kabake mandehnyo .
41006029	Kutiko pangikuik Nabi Yahya mandanga kajadian tu , inyo bi payi manjapuik mayik Nabi Yahya , sudah tu inyo kubuakan .
41006030	Rasul-rasul nan di utuih dek Isa Almasih tu , kudian inyo babaliak baliak , bakumpua jo Baliau . Rasul-rasul tu mancuritokan kabake Baliau , sagalo apo nan lah inyo karajokan , sarato apo nan lah inyo ajakan .
41006031	Sambuah urang nan bi tibo , sambuah pulo urang nan bi payi , sainggo Isa Almasih jo pangikuik-Nyo indak talakik bagai lai makan . Dek karano itu Baliau bakato kabake pangikuik-Nyo , " Molah kito payi ka tampaik nan langang , disinan kito bisa ma asiangkan diri , buliah angku-angku dapek barangah agak sabanta . "
41006032	Mako barangkeklah Isa Almasih sarato jo pangikuik-Nyo nayiak parawu , manuju ka tampaik nan langang .
41006033	Tapi sambuah urang nan manampak , baraso inyo lah barangkek dari tampaik tu , urang tu tawu pulo kama nan inyo tuju . Jadi , urang-urang nan dari sadonyo kota di daerah tu , bi payi balari-lari malalui jalan darek untuak mandawului Isa Almasih sarato jo pangikuik-Nyo tu .
41006034	Kutiko Isa Almasih turun dari parawu , Baliau manampak urang nan sangaik banyak . Baliau maraso ibo kabake urang-urang tu , dek karano urang-urang tu , sarupo jo domba nan indak bagubalokan . Mako muloilah Baliau ma aja , banyak pangajaran nan Baliau ajakan kabake urang-urang tu .
41006035	Kutiko ari lah sanjo , pangikuik-pangikuik-Nyo bi bakato kabake Baliau , " Ari lah ampia malam , tampaik ko tapancie .
41006036	Labiah elok Angku manyuruah urang-urang ko payi , buliah inyo dapek mambali nan ka dimakan , di jorong-jorong atau di kampuang-kampuang nan ado di sakuliliang ko . "
41006037	Mako manjawablah Isa Almasih , " Angku-angku sajolah , nan ka mambari makan urang-urang ko . " Pangikuik Baliau bi bakato , " Ndeh Ngku , apokoh kami paralu mambali roti saharago duwo ratuih pitih perak , untuak pa agiah makan urang nan sabanyak ko ? "
41006038	Mako batanyolah Baliau , " Layi barado roti nan ado di angku-angku ? Cubolah caliak . " Sasudah pangikuik Baliau payi mancaliak , inyo bakato , " Roti ado limo buwah , ikan ado duwo ikua , itunyo nan ado . "
41006039	Sasudah tu , Baliau manyuruah kasadonyo urang tu bi duduak ba umpuak-umpuak di rumpuik nan ijau .
41006040	Urang-urang tu pun bi duduak sacaro taratur , ba umpuak-umpuak . Ado nan saratuih urang sa umpuak , ado pulo nan limo puluah urang sa umpuak .
41006041	Kudian Isa Almasih ma ambiak roti nan limo buwah tu , sarato jo ikan nan duwo ikua , Baliau maningadah ka langik , sarato batarimo kasih kapado Allah . Sasudah tu , Baliau mambalah-balah roti tu jo tangan-Nyo , mako Baliau barikanlah roti tu kabake pangikuik-pangikuik-Nyo , untuak ka dibagi-bagikan kabake urang nan banyak . Ikan nan duwo ikua cako dibagi-bagikan pulo kabake sadonyo urang .
41006042	Urang-urang tu bi makan sampai kanyang .
41006043	Kudian , makanan nan balabiah dikumpuakan dek pangikuik-Nyo -- ado duwo baleh katidiang panuah , labiahnyo .
41006044	Urang laki-laki nan makan roti kutiko itu , ado kiro-kiro limo ribu urang banyaknyo .
41006045	Sasudah tu , Isa Almasih sacapeknyo manyuruah pangikuik-pangikuik-Nyo barangkek jo parawu , mandawului-Nyo ka Betsaida di subarang danau , samantaro itu Baliau manyuruah urang nan banyak tu bi pulang .
41006046	Sasudah malapeh urang banyak tu bajalan , Baliau payi ka bukik untuak badowa .
41006047	Kutiko ari lah malam , parawu pangikuik-pangikuik-Nyo lah tibo di tangah-tangah danau , sadangkan Baliau sandiri di darek juwo lai .
41006048	Isa Almasih manampak pangikuik-pangikuik-Nyo sadang basangkan mandayuang parawu , dek karano parawunyo manyonsong angin . Dek karano itu , kiro-kiro antaro pukua tigo jo pukua anam pagi , Baliau tibo bajalan kaki di ateh ayie kabake pangikuik-Nyo . Baliau taruih juwo bajalan , icak-icak ka mandawului parawu pangikuik-Nyo tu .
41006049	Kutiko pangikuik-Nyo manampak Isa Almasih bajalan di ateh ayie , pangikuik-Nyo manyangko Baliau , antu ,
41006050	sainggo pangikuik-Nyo tu mamakiak-makiak katakuik-an . Dek karano kasadonyo pangikuik-Nyo tu lah manampak Baliau , jadi pangikuik-Nyo tu sabana takajuik . Tapi Isa Almasih lansuang bakato kabake pangikuik-Nyo tu , " Tananglah ! Ambo Isa Almasih ko . Jan takuik ! "
41006051	Sudah tu Baliau nayiak ka parawu tu , angin pun rado . Pangikuik-pangikuik-Nyo bi tacangang .
41006052	Mukjizat tantang roti nan limo buwah , alun dapek lai inyo pahami . Sabana sulik dek pangikuik-Nyo untuak mangarati .
41006053	Kutiko lah tibo di subarang danau , urang-urang tu balabuah di Genesaret .
41006054	Kutiko inyo bi kaluwa dari parawu , urang-urang nan disinan tu capek tawu , baraso nan datang tu iyolah Isa Almasih .
41006055	Mako bi balari-larilah urang-urang nan disinan tu , payi ma imbaukan kian kumari di kasadonyo daerah tu , inyo bi mambawok-i urang-urang nan sakik di ateh lapiak , kabake Isa Almasih . Jikok inyo mandanga baraso Baliau ado di satu tampaik , mako inyo mambawok-i pulo urang-urang nan sakik kasinan .
41006056	Dima sajo Isa Almasih barado -- biya di kampuang , biya di kota , atau pun di jorong -- kasinan pulolah urang bi tibo , untuak malatakkan urang-urangnyo nan sakik di tanah lapang . Sudah tu inyo bi sabana mamintak kabake Isa Almasih , supayo urang-urang nan sakik tu dibuliahkan ma awai jubah Baliau , biya pun hanyo ujuangnyo sajo . Kasadonyo urang sakik nan ma awai jubah Baliau , bi cegak panyakiknyo .
41007001	Sakalompok urang Farisi , sarato jo babarapo urang guru agamo Yahudi dari Yerusalem , bi datang kabake Isa Almasih .
41007002	Inyo manampak babarapo urang pangikuik Baliau , makan jo tangan nan indak barasiah manuruik agamo , pangikuik Baliau tu , indak mambasuah tangannyo labiah dawulu manuruik paratuaran agamo .
41007003	Urang-urang Farisi , sarato jo kasadonyo urang Yahudi , sangaik patuahnyo ma ikuik-i adaik istiadaik niniak muyangnyo . Inyo indak ka bi makan doh , jikok inyo alun mambasuah tangan manuruik caro-caro nan lah ditantukan .
41007004	Apo nan inyo bali di pasa , alun ka inyo makan lai , jikok alun dibasuah talabiah dulu . Sabana sambuah lai atuaran-atuaran lain dari niniak muyangnyo , nan inyo pacik arek ; umpamonyo atuaran mambasuah galeh , mambasuah mangkuak , sarato jo mambasuah pakakeh-pakakeh timbago .
41007005	Dek karano itu , urang-urang Farisi , sarato jo guru-guru agamo tu , bi batanyo kabake Isa Almasih , " Baa mangko pangikuik-pangikuik Angku tu , indak bi mambasuahi tangan sabalun makan ? Apo sababnyo mangko inyo indak namuah , manuruikkan adaik istiadaik niniak muyang kito ? "
41007006	Baliau manjawab , " Angku-angku urang munapiak ! Tapek bana apo nan lah dinubuatkan dek Nabi Yesaya , tantang diri angku-angku , iyolah , ' Allah bakato bakcando iko , Urang-urang tu manyambah Den , hanyo jo kato-katonyo sajo , tapi nan atinyo , jauah dari Den ,
41007007	Subawo inyo manyambah Den , dek karano atuaran manusia nan inyo ajakan , icak-icak bakcando itu atuaran-Den ! '
41007008	Parentah-parentah Allah angku-angku cayahkan , atuaran-atuaran manusia , angku-angku pacik arek-arek . "
41007009	Sudah tu Isa Almasih bakato pulo , " Angku-angku sabana santiang ma ilakkan parentah Allah , supayo dapek mampatahankan , ajaran angku sandiri .
41007010	Nabi Musa lah ma agiah parentah nan bakcando iko , ' Aromaik-ilah apak sarato jo mandeh angkau , ' sudah tu , ' Kok ado urang nan mangato-ngatoi apaknyo , atau mandehnyo , mako inyo musti di ukun mati . '
41007011	Tapi angku-angku ma ajakan nan bakcando iko : Jikok ado urang nan mangecek kabake ranggaeknyo sarupo iko , ' Apo nan samustinyo nan ka ambo barikan ka untuak apak , sarato jo ka untuak biyai , lah ambo pasambahkan kapado Allah , '
41007012	mako angku-angku malapehkan urang tu , dari tangguang jawabnyo , untuak mambalo ranggaeknyo .
41007013	Pangajaran angku sandiri , itu nan angku-angku ajakan kabake urang nan banyak , angku-angku lah mandutokan firman Allah . Sambuah lai atuaran-atuaran lain nan saroman itu , nan angku-angku pabuwek . "
41007014	Sudah tu Isa Almasih ma imbau urang nan banyak tu sakali lai , Baliau bakato kabake urang-urang tu , " Paratikanlah apo nan Ambo katokan ko , supayo angku-angku buliah mangarati !
41007015	Indak nan dari luwa nan masuak ka tubuah doh , nan manajihkan urang . Tapi sabaliaknyo , apo nan kaluwa dari tubuah , itulah nan manjadikan urang banajih . [
41007016	Jadi , kok angku-angku layi batalingo , dangakanlah kecek Ambo ko . ] "
41007017	Isa Almasih barangkek maninggakan urang nan banyak tu , sudah tu Baliau masuak ka dalam rumah , pangikuik-pangikuik-Nyo bi batanyo kabake Baliau , apo mukasuiknyo parumpamoan tu .
41007018	Mako bakatolah Baliau kabake pangikuik-Nyo , " Apokoh angku-angku alun juwo lai mangarati ? Apokoh angku-angku indak bisa mangarati , baraso nan masuak ka tubuah urang , indak bisa doh manajihkannyo ?
41007019	Dek karano , apo nan masuak tu , indak malalui ati doh , tapi malalui paruik , sudah tu kaluwa baliak . " Jo kato-kato nan baitu ba arati Isa Almasih manyatokan , baraso kasadonyo makanan ala .
41007020	Sasudah tu Baliau bakato pulo , " Apo nan kaluwa dari muluik urang , itulah nan mangumuahkannyo .
41007021	Dek karano datangnyo dari dalam , iyolah , dari dalam ati timbua pangana-pangana jahek nan manyababkan urang mangarajokan nan cabul , mancilok , mambunuah ,
41007022	bajina , mangicuah , mampitanah , sarato jo mangarajokan sagalo sasuatu nan jahek , manjadi cangok , indak bataratik , pambingik , uju , sarato sulik di aja .
41007023	Kasadonyo nan jahek tu timbuanyo dari dalam , itulah nan manyababkan urang banajih . "
41007024	Kudian Isa Almasih barangkek dari tampaik tu , sudah tu Baliau payi ka daerah dakek kota Tirus . Baliau masuak ka sabuwah rumah , Baliau indak niyo doh , jikok ado urang tawu baraso Baliau ado disinan . Tapi Baliau indak bisa doh ma andok-andokkan badan .
41007025	Ado surang induak-induak , anaknyo nan padusi kamasuak-an roh jahek , inyo mandanga kaba tantang Isa Almasih . Inyo datang kabake Baliau sudah tu inyo sujuik di adok-an Baliau ,
41007026	sambia mambana , kok dapek Baliau namuah ma usie roh jahek tu dari diri anaknyo . Padusi tu indak urang Yahudi doh , inyo layie di daerah Fenisia di Siria .
41007027	Isa Almasih bakato kabake inyo , " Anak-anak nan musti di agiah makan labiah dawulu . Indak elok doh ma ambiak makanan anak-anak untuak di agiahkan kabake anjiang . "
41007028	" Ndeh Ngku , " kecek padusi tu , " anjiang-anjiang nan di bawah meja , makanannyo adolah siso-siso nan dijatuahkan dek anak-anak ! "
41007029	Mako bakatolah Isa Almasih kabake inyo , " Dek karano jawab amai bakcando itu , kiniko pulanglah ; roh jahek tu lah kaluwa dari diri anak amai ! "
41007030	Urang padusi tu pulang ka rumahnyo . Tibo di rumah , inyo dapek-i anaknyo sadang lalok di tampaik tidua , nan roh jahek tu lah sabana-bana kaluwa dari diri anaknyo .
41007031	Kudian Isa Almasih barangkek dari daerah Tirus , Baliau manaruihkan pajalanan-Nyo malalui Sidon ka danau Galilea . Baliau mamiliah jalan malalui daerah Sapuluah Koto .
41007032	Tibo disinan ado urang mambawok surang urang bisu nan pakak kabake Baliau . Urang-urang tu bi mamintak kabake Baliau kok dapek Baliau namuah malatakkan tangan Baliau ka badan urang nan bisu tu .
41007033	Isa Almasih mambawok urang bisu tu , baganjua agak jauah dari urang nan banyak , sudah tu , Baliau mamasuakkan jari-Nyo , ka dalam kaduwo balah talingo urang nan bisu tu . Sudah tu , Baliau maliyua , sarato ma awai lidah urang tu .
41007034	Sasudah tu Baliau maningadah ka langik , Baliau ma angok agak kareh sambia bakato kabake urang tu , " Efata , " nan aratinyo adolah , " Tabukaklah ! "
41007035	Mako tabukaklah sumbek talingo urang tu , lidahnyo lapeh dari apo nan mangabek , urang tu muloi lanca mangecek .
41007036	Isa Almasih managah kasadonyo urang tu , supayo jan mancuritokan kajadian tu ka siya-siyanyo . Tapi , samakin ditagah , malah urang tu samakin manewak-newakkannyo .
41007037	Kasadonyo urang nan mandanga tantang kajadian tu , bi tacangang . Inyo tu bi mangecek , " Sagalo sasuatu dijadikan-Nyo elok ! Labiah nan daripado itu , Baliau manjadikan urang pakak bisa mandanga , urang bisu bisa mangecek ! "
41008001	Indak bara lamo kamudian , ado pulo sakalompok urang banyak tibo bakumpua . Dek karano urang tu indak ado lai nan ka dimakannyo , mako Isa Almasih ma imbau pangikuik-pangikuik-Nyo , Baliau mangatokan ,
41008002	" Ambo maraso ibo kabake urang nan banyak ko . Lah tigo ari lamonyo inyo manuruikkan Ambo , kiniko indak ado lai nan ka dimakannyo .
41008003	Jikok Ambo manyuruah inyo pulang jo paruik nan indak barisi , mako inyo ka bi paniang di tangah jalan . Apo lai di antaro urang-urang tu ado nan datang dari jauah . "
41008004	Pangikuik-pangikuik Baliau manjawab , " Di tampaik nan tapancie ko , dima pulo urang ka bisa mandapekkan makanan nan cukuik untuak kasadonyo urang ko ? "
41008005	Baliau batanyo , " Layi barado roti nan ado di angku-angku ? " " Tujuah buwahnyo , " kecek pangikuik-Nyo .
41008006	Mako Isa Almasih manyuruah urang nan banyak tu bi duduak di tanah , sudah tu Baliau ma ambiak roti nan tujuah buwah tu , sarato jo basyukur kapado Allah . Kudian Baliau mambalah-balah roti tu jo tangan-Nyo sambia mambarikan kabake pangikuik-pangikuik-Nyo untuak ka dibagi-bagikan kabake urang nan banyak tu . Mako dibagi-bagilah roti tu dek pangikuik-pangikuik Baliau .
41008007	Urang-urang tu ado pulo punyo babarapo ikua ikan nan ketek-ketek . Isa Almasih mangucap syukur kapado Allah dek adonyo ikan-ikan tu , sudah tu Baliau manyuruah pangikuik-pangikuik-Nyo mambagi-bagikan ikan tu .
41008008	Urang-urang tu makan sampai kanyang -- ado kiro-kiro ampek ribu urang banyaknyo , urang nan makan . Sudah tu pangikuik-pangikuik Baliau mangumpuakan makanan nan balabiah -- tujuah katidiang panuah labiahnyo . Sasudah tu barulah Baliau manyuruah urang-urang tu bi pulang ,
41008009	
41008010	Isa Almasih jo pangikuik-Nyo lansuang nayiak ka parawu , payi manuju ka daerah Dalmanuta .
41008011	Ado babarapo urang Farisi datang kabake Isa Almasih , mako muloilah urang Farisi tu mandebaik Baliau , sangajo untuak ka manjarek Baliau . Urang-urang tu mamintak kabake Isa Almasih , supayo Baliau mampabuwek mukjizat , sabagai tando baraso Baliau iyo datang dari Allah .
41008012	Isa Almasih mangaluah , sudah tu Baliau manjawab , " Baa mangko urang-urang dijaman kiniko mamintak Ambo untuak mampabuwek mukjizat ? Indak ! Ambo indak ka mambarikan tando nan bakcando itu doh kabake urang-urang ko ! "
41008013	Sudah tu Baliau bajalan , maninggakan urang-urang tu , Baliau nayiak ka parawu ; kudian barangkek ka subarang danau .
41008014	Pangikuik-pangikuik Isa Almasih lupo mambawok roti nan sacukuiknyo . Ciyeknyo roti nan ado dibawoknyo dalam parawu .
41008015	" Ingek-ingeklah jo ragi urang-urang Farisi , sarato jo ragi Herodes , " kecek Isa Almasih kabake pangikuik-Nyo .
41008016	Mako pangikuik-pangikuik Baliau tu muloi mampabincangkan apo nan dikatokan dek Baliau tu . Pangikuik-Nyo bi mangatokan , " Mangkonyo Angku Guru mangecek bakcando itu , dek karano kito indak punyo roti . "
41008017	Isa Almasih tawu apo nan dipakecekkan dek pangikuik-Nyo . Dek karano itu Baliau batanyo kabake pangikuik-Nyo tu , " Baa mangko angku-angku mampakecekkan parkaro tantang roti nan indak ado ? Apokoh angku-angku indak tawu , alun juwo lai mangarati ? Sulik bana komah di angku-angku untuak bapikie ?
41008018	Angku-angku layi bamato -- baa mangko indak dipakai untuak mancaliak ? Angku-angku layi batalingo -- baa mangko indak dipakai untuak mandanga ? Indak takana lai di angku-angku ,
41008019	limo buwah roti nan Ambo balah-balah untuak limo ribu urang ? Bara buwah katidiang nan panuah , sasudah angku-angku mangumpuakan makanan nan balabiah ? " " Duwo baleh katidiang Ngku , " kecek pangikuik-Nyo .
41008020	" Kutiko Ambo mambalah-balah tujuah buwah roti , untuak urang nan ampek ribu urang , baa , layi takana di angku-angku , " tanyo Baliau pulo , " bara katidiang roti nan balabiah , nan angku-angku kumpuakan ? " " Tujuah katidiang Ngku , " kecek pangikuik-Nyo .
41008021	" Nah , alun juwo lai angku-angku mangarati ? " kecek Baliau sakali lai .
41008022	Mako sampailah Isa Almasih sarato jo pangikuik-Nyo , di Betsaida . Tibo disinan , ado urang mambawok surang urang buto kabake Baliau , inyo bi mamintak kok dapek Baliau ma awai urang nan buto tu untuak dicegakkan .
41008023	Mako dipacikkanlah dek Isa Almasih , tangan urang nan buto tu , sambia mambimbiangnyo bajalan kaluwa kota . Kudian Baliau maliyua-i mato urang nan buto tu . Baliau malatakkan tangan-Nyo di mato urang tu , sambia batanyo , " Baa , kiniko lah bisa angkau maliyek sasuatu ? "
41008024	Urang tu maliyek arah ka muko , sudah tu inyo bakato , " Alah ! Ambo lah manampak urang bajalan-jalan ; tapi urang tu saroman batang kayu nampaknyo . "
41008025	Isa Almasih malatakkan tangan-Nyo sakali lai di mato urang tu . Nan kiniko , urang tu sabana-bana ba usawo supayo matonyo bisa untuak maliyek . Mako cegaklah matonyo , kiniko inyo lah bisa maliyek kasadonyo sacaro jaleh .
41008026	Sudah tu Baliau bakato kabake urang tu , " Pulanglah , tapi jan babaliak pulo ka kota nan cako . "
41008027	Isa Almasih sarato jo pangikuik-Nyo payi ka kampuang-kampuang nan di sakuliliang Kaisarea Filipi . Di tangah jalan Baliau batanyo ka pangikuik-Nyo , " Manuruik kecek-kecek urang , siya koh Ambo ko ? "
41008028	Pangikuik-Nyo bi manjawab , " Ado urang nan mangatokan : Nabi Yahya Pambaptis ; ado pulo nan mangatokan Nabi Elia , nan lain ado pulo nan mangatokan : salah surang dari nabi . "
41008029	" Tapi manuruik pandapek angku-angku sandiri , Ambo ko siya ? " tanyo Baliau . Si Petrus manjawab , " Angku adolah Rajo Panyalamaik ! "
41008030	Sudah tu Baliau mamparingekkan pangikuik-Nyo , supayo jan mancuritokan kabake siya-siyanyo tantang diri Baliau .
41008031	Sasudah tu , Isa Almasih muloi ma aja pangikuik-pangikuik-Nyo , nan baraso Anak Manusia lah musti ka banyak manangguang sansaro , Inyo ka dilawan dek pamimpin-pamimpin , dek imam-imam kapalo , sarato dek guru-guru agamo . Inyo ka dibunuah , tapi di ari nan katigo Inyo ka di iduikkan baliak .
41008032	Jo caro nan sajaleh-jalehnyo , Baliau mancuritokan parkaro tu kabake pangikuik-Nyo . Mako si Petrus ma elokan Baliau baganjua ka sampiang , untuak mamparingekkan Baliau .
41008033	Tapi Baliau malengah , Baliau maliyek kabake pangikuik-pangikuik-Nyo nan lain , sudah tu Baliau mambangihi si Petrus , " Payilah dari siko , oih si Tukang Dayo ! Pikieran angku tu pikieran manusia ; indak pikieran Allah ! "
41008034	Kudian Baliau ma imbau urang banyak nan ado di sinan , sarato jo pangikuik-pangikuik-Nyo bagai . Mako bakatolah Baliau kabake urang-urang tu , " Urang nan niyo , nak ka manuruikkan Ambo , inyo musti maninggakan sagalo kaparaluan dirinyo sandiri , sambia mamikua salibnyo , inyo musti taruih juwo manuruikkan Ambo .
41008035	Dek karano , urang nan baniyaik nak ka mampatahankan nyawonyo , mako inyo ka ka ilangan nyawonyo tu . Tapi urang nan mangarobankan nyawonyo untuak Ambo , sarato ka untuak Injil nan dari Allah , ba arati inyo manyalamaikkan nyawonyo .
41008036	Apo labonyo dek urang , biyapun kasadonyo dunia ko , sarato jo sagalo isinyo , inyo nan punyo , tapi inyo ka ilangan nyawonyo ?
41008037	Layi dapekkoh nyawo tu dituka jo barang sasuatu ?
41008038	Jikok ado surang pangikuik Ambo , nan malu inyo ma akui Ambo , sarato malu pulo ma akui pangajaran Ambo , di jaman urang durako nan jahek ko , mako isuak Anak Manusia ka malu pulo ma akui urang tu , kutiko Inyo tibo isuak jo kuwaso Bapak-Nyo , di iriangkan dek malekaik-malekaik nan suci . "
41009001	" Katawuilah ! " kecek Isa Almasih . " Di antaro angku-angku nan disiko ko , ado nan indak ka mati , sabalun inyo maliyek Karajaan Allah sarato jo kuwaso-Nyo ! "
41009002	Anam ari kamudian , Isa Almasih mambawok si Petrus , sarato jo si Yakobus jo si Yahya , nan baradiak kakak , untuak payi ma asiangkan diri ka sabuwah gunuang nan tinggi . Di adok-an urang-urang ko lah , Isa Almasih barubah rono muko-Nyo .
41009003	Pakaian-Nyo manjadi putiah bakilauan . Indak surang juwo doh urang di ateh dunia ko , nan ka bisa manyasah kain sampai saputiah tu .
41009004	Indak bara lamo kamudian , katigo urang pangikuik-Nyo tu manampak Isa Almasih , sadang mangecek-ngecek jo Nabi Elia , sarato jo Nabi Musa .
41009005	Mako bakatolah si Petrus kabake Baliau , " Ngku Guru , lamak bana rasonyo kito disiko . Rancak lah kami tagakkan tigo buwah kemah disiko : ciyek untuak Angku , ciyek untuak Nabi Musa , nan ciyek lai untuak Nabi Elia . "
41009006	Nan sabananyo , si Petrus indak tantu lai apo nan ka disabuiknyo , dek karano inyo jo kantinyo nan baduwo lai tu , sadang mati katakuik-an .
41009007	Kudian tibolah awan nan marawok-i urang-urang tu , dari awan tu tadangalah suwaro nan mangatokan , " Ikolah Anak-Den , nan Den kasiahi . Iyokanlah apo nan dikatokan-Nyo ! "
41009008	Basicapek urang-urang tu mancaliak ka sakuliliangnyo , indak surang juwo doh lai urang nan nampak , salain daripado Isa Almasih .
41009009	Kutiko urang-urang tu turun dari gunuang tu , Isa Almasih sabana mamparingekkan kabake urang-urang tu , " Jan dicuritokan kabake siya-siyanyo , apo nan angku-angku liyek cako , sabalun Anak Manusia di iduikkan baliak sasudah mati . "
41009010	Pangikuik-pangikuik Baliau mamacik arek pasan Baliau tu , tapi di antaro pangikuik-Nyo tu sandiri , muloi mampabincangkan apo nan dimukasuik dek Isa Almasih mangatokan , " babaliak iduik sasudah mati " .
41009011	Mako urang-urang tu bi batanyo kabake Baliau , " Baa mangko guru-guru agamo mangatokan , baraso Nabi Elia musti tibo labiah dawulu ? "
41009012	Isa Almasih manjawab , " Iyo , batua tu , Nabi Elia tibo labiah dawulu untuak manyegehi sagalo sasuatu . Tapi , baa curitonyo tantang diri Anak Manusia ? Apo sababnyo mangko di Alkitab ado tatulih , baraso Inyo ka banyak manangguang sansaro , sarato ka dihino urang ?
41009013	Tapi nak Ambo katokan lah kabake angku-angku : Nabi Elia lah tibo , tapi urang-urang ko mampabuwek Nabi Elia tu , sakandak atinyo . Itu sasuwai bana , jo apo nan lah tatulih di Alkitab tantang dirinyo . "
41009014	Kutiko Isa Almasih sarato jo katigo urang pangikuik-Nyo , lah bakumpua baliak samo-samo jo pangikuik-Nyo nan lain , Baliau manampak urang banyak disinan . Babarapo urang guru agamo Yahudi , sadang badebaik jo pangikuik-pangikuik-Nyo .
41009015	Baitu pangikuik-pangikuik-Nyo tu , manampak Isa Almasih , inyo bi tacangang , sudah tu inyo balari-lari payi manyonsongkan Baliau .
41009016	" Apo tu nan angku-angku padebaikkan jo guru-guru agamo tu ? " kecek Baliau kabake pangikuik-Nyo .
41009017	Salah surang di antaro urang nan banyak tu manjawab , " Angku Guru , ambo mambawok anak ambo ko kabake Angku . Inyo ko bisu dek karano kamasuak-an roh jahek .
41009018	Jikok roh jahek tu manyarang inyo , badannyo di ampeh-ampehkannyo ka tanah , muncuangnyo babuyieh , garamannyo badariak-dariak , badannyo kajang kaciyek-annyo . Ambo mamintak tolong kabake pangikuik-pangikuik Angku , untuak ma usie roh jahek tu , tapi ruponyo indak talok doh dek pangikuik Angku tu ma usienyo . "
41009019	Mako bakatolah Isa Almasih kabake pangikuik-Nyo tu , " Iyo indak bakailieran doh angku-angku ! Angku-angku iyo sabana-bana urang nan indak ba iman doh . Sampai pabilokoh Ambo ko musti jo angku-angku , sampai pabilo pulo Ambo ko musti saba jo angku-angku ? Capeklah ! Bawoklah paja tu kamari ! "
41009020	Pangikuik Baliau mambawok paja tu ka adok-an Baliau . Baitu roh jahek tu maliyek Isa Almasih , mako roh jahek tu mambuwek badan paja tu kajang-kajang , sainggo paja tu jatuah baguliang-guliang di tanah . Muncuangnyo babuyieh .
41009021	Mako batanyolah Isa Almasih ka apak paja tu , " Lah bara lamo inyo nan bakcando iko ? " " Sajak dari inyo ketek ! " kecek apaknyo .
41009022	" Lah acok bana roh jahek tu ba usawo nak ka mambunuahnyo , jo caro manjatuahkan inyo masuak api , kok indak masuak ayie . Kok santano Angku lai dapek manolong , maringanilah Angku untuak manolong ma iboi kami ! "
41009023	" Baa tu kecek angku ? Kok santano Angku lai dapek ? Sagalo sasuatunyo bisa , asakan urang tu lai picayo ! " kecek Isa Almasih .
41009024	Lansuang apak paja tu basorak , " Tuhan , ambo layi picayo , tapi iman ambo lamah . Tolonglah ambo , supayo ambo batambah picayo ! "
41009025	Kutiko Isa Almasih maliyek urang nan banyak tu , muloi bi ba uruang , Baliau mamarentahkan roh jahek tu kaluwa , Baliau katokan , " Oih roh pakak jo roh bisu , Den parentahkan angkau kaluwa dari paja ko , jan angkau cubo-cubo untuak babaliak ! "
41009026	Roh jahek tu mamakiak , badan paja tu kajang-kajang dibuweknyo , kudian barulah inyo kaluwa dari paja tu . Paja tu lah saroman mayik , kasadonyo urang bi mangatokan , " Inyo lah mati ! "
41009027	Isa Almasih mamacikkan tangan paja tu , sambia manolong manjagokannyo . Mako jagolah paja tu .
41009028	Baru Isa Almasih lah tibo di rumah , pangikuik-Nyo bi tibo kabake Baliau sacaro tasandiri , sambia batanyo , " Apo sababnyo mangko kami indak bisa ma usie roh jahek tu Ngku ? "
41009029	Baliau manjawab , " Roh jahek nan saroman itu , indak bisa doh di usie jo caro apo sajo , salain daripado jo badowa . "
41009030	Isa Almasih sarato jo pangikuik-Nyo barangkek dari tampaik tu , manaruihkan pajalanan malalui Galilea . Baliau indak niyo doh , jikok ado urang nan tawu , dima Baliau barado ,
41009031	dek karano Baliau sadang ma aja pangikuik-pangikuik-Nyo . Baliau mangatokan , " Anak Manusia ka disarahkan ka bawah kuwaso manusia , Inyo ka dibunuah , tapi di ari nan katigo Inyo ka di iduikkan baliak ! "
41009032	Tapi pangikuik-pangikuik Baliau , indak mangarati doh tantang apo nan di ajakan dek Isa Almasih , ka batanyo , inyo bi takuik .
41009033	Mako sampailah urang-urang tu di Kapernaum . Kutiko lah tibo di rumah , Isa Almasih batanyo kabake pangikuik-Nyo , " Apo tu cako nan angku-angku padebaikkan di tangah jalan ? "
41009034	Pangikuik-Nyo tu indak bi manjawab , dek karano cako di tangah jalan inyo bi batangka , mampatangkakan parkaro siya nan di anggap paliang takamuko .
41009035	Isa Almasih duduak , mako Baliau imbaulah pangikuik-Nyo nan duwo baleh tu . Mako bakatolah Baliau ka pangikuik-Nyo , " Urang nan baniyaik nak ka manjadi urang nan paliang takamuko , mako inyo musti namuah andaknyo , manjadi urang nan paliang takabalakang , musti pulo namuah manjadi palayan kasadonyo urang . "
41009036	Kudian Baliau ma imbau surang paja ketek , sudah tu Baliau suruah paja tu tagak , di adok-an kasadonyo pangikuik-Nyo tu . Baliau mamaguik paja tu , sambia bakato ka pangikuik-pangikuik-Nyo ,
41009037	" Urang nan manarimo surang paja ketek nan sarupo iko , dek karano di Ambo , mako inyo lah samo tu jo manarimo Ambo . Urang nan lai manarimo Ambo , ba arati inyo indak manarimo Ambo sajo doh tu , sabananyo , inyo pun lah manarimo Baliau nan ma utuih Ambo . "
41009038	Sudah tu si Yahya mangecek kabake Isa Almasih , " Ngku Guru , kami ado manampak urang , inyo ma usie setan ateh namo Angku . Dek karano inyo indak tamasuak kuleka kito , mako kami tagahlah inyo . "
41009039	Baliau bakato , " Jan ditagah pulo inyo lai , dek karano , indak surang juwo doh urang , nan ka bisa mampabuwek mukjizat ateh namo Ambo , jikok dalam pado itu , inyo sato pulo mamburuak-buruakkan Ambo .
41009040	Dek karano , urang nan indak malawan kito , ba arati inyo bapihak kabake kito .
41009041	Kana-ilah nan Ambo katokan ko ! Jikok ado urang nan ma agiah angkau minun , dek karano angkau pangikuik Rajo Panyalamaik , mako urang tu lah musti ka manarimo upahnyo . "
41009042	" Siya nan manyababkan salah surang dari urang badarai ko , sampai indak picayo lai kabake Ambo , mako labiah elok lai batu panggiliangan , dikabekkan di mariah urang nan tukang ujah tu , sudah tu inyo di ambuangkan masuak lauik .
41009043	Jikok tangan angkau nan manyababkan angkau badoso , mako kuduanglah tangan angkau tu ! Labiah elok lai angkau iduik indak batangan sabalah , asakan layi tatap mampabuwek nan katuju dek Allah , daripado angkau batubuah langkok , dimasuakkan ka narako nan apinyo iduik salamo-lamonyo . [
41009044	Disinanlah api nan indak namuah pudua , sarato ulek nan indak namuah mati . ]
41009045	Jikok kaki angkau nan manyababkan angkau badoso , mako kuduanglah kaki angkau tu . Labiah elok lai angkau iduik indak bakaki sabalah , asakan layi tatap mampabuwek nan katuju dek Allah , daripado angkau batubuah langkok di ambuangkan masuak narako . [
41009046	Disinanlah api nan indak namuah pudua , sarato ulek nan indak namuah mati . ]
41009047	Jikok mato angkau nan manyababkan angkau badoso , mako cukialah incek mato angkau tu ! Labiah elok lai angkau bamato celek masuak Karajaan Allah , daripado angkau bamato langkok di ambuangkan masuak narako .
41009048	Disinanlah api nan indak namuah pudua , sarato ulek nan indak namuah mati .
41009049	Satiyok-tiyok urang ka dibarasiahkan jo api , samo jo bakcando karoban disucikan jo garam .
41009050	Garam , jikok inyo lai asin , adolah sasuatu nan sangaik paguno , tapi jikok inyo lah manjadi amba , mungkinkoh inyo di asinkan baliak ? Jadi , iduik angku-angku tu andaknyo samo jo garam -- mako iduiklah saiyo sakato . "
41010001	Sasudah tu Isa Almasih barangkek dari tampaik tu , mako payilah Baliau ka daerah Yudea , sarato jo daerah di subarang Sungai Yordan . Sambuah urang bi tibo baliak , ba uruang di sakuliliang Baliau . Bakcando nan biaso , Baliau muloi mambarikan pangajaran kabake urang-urang tu .
41010002	Babarapo urang Farisi bi tibo pulo , bamukasuik nak ka manjarek Isa Almasih jo kato-kato . Urang-urang tu bi batanyo , " Manuruik atuaran agamo kito , layi buliahkoh urang mancaraikan bininyo ? "
41010003	Isa Almasih manjawab , " Apo atuaran nan lah di ajakan dek Nabi Musa kabake angku-angku ? "
41010004	Manjawablah urang-urang Farisi tu . " Nabi Musa layi mambuliahkan urang balaki bini bacarai , asakan layi mambuwek surek carai talabiah dawulu . "
41010005	Bakatolah Isa Almasih , " Mangkonyo Nabi Musa manulihkan atuaran nan bakcando itu , dek karano angku-angku sabana sulik untuak di aja . "
41010006	" Tapi sajak samulonyo , dikutiko Allah manjadikan manusia , lah dikatokan baraso , ' Allah manjadikan manusia , laki-laki sarato jo padusi .
41010007	Itulah sababnyo , mangko laki-laki payi maninggakan urang gaeknyo , untuak basatu jo bininyo ,
41010008	mako kaduwonyo lah manjadi satu . ' Jadi , inyo indak duwo urang lai , tapi lah manjadi satu .
41010009	Itulah sababnyo , apo nan lah dipasatukan dek Allah , indak buliah doh dicaraikan dek manusia ! "
41010010	Sasudah inyo bi masuak ka rumah , pangikuik-pangikuik Isa Almasih bi batanyo kabake Baliau tantang parkaro itu .
41010011	Baliau bakato , " Siya urang nan mancaraikan bininyo , sudah tu inyo babini ka padusi nan lain , urang tu samo jo bajina tu ukunnyo .
41010012	Baitu pulo , jikok padusi nan maninggakan lakinyo , sudah tu inyo balaki jo laki-laki nan lain , inyo tu samo pulo jo bajina tu ukunnyo . "
41010013	Ado urang bi mambawok-i paja-paja ketek kabake Isa Almasih , supayo buliah nak di awai , sarato jo dibarakaik-i dek Baliau . Tapi pangikuik-pangikuik Baliau mambangihi urang-urang tu .
41010014	Maliyek kajadian tu Baliau bangih pulo mako bakatolah Baliau kabake pangikuik-Nyo , " Padiyakan sajolah paja-paja tu nak bi tibo kabake Ambo ! Jan ditagah pulo inyo lai , dek karano , urang-urang nan sarupo ikolah nan ka jadi pamiliak Karajaan Allah .
41010015	Kana-ilah apo nan Ambo katokan ko ! Siya nan datang mangadap kapado Allah , tapi atinyo indak sarupo jo ati paja ketek , mako inyo indak ka dapek doh masuak Karajaan Allah . "
41010016	Sasudah mangatokan nan sarupo itu , Isa Almasih mamaguik paja-paja tu , kudian Baliau malatakkan tangan Baliau ka paja tu surang-surang , untuak mambarakaik-inyo .
41010017	Kutiko Isa Almasih manaruihkan pajalanan-Nyo , ado urang tibo balari-lari mangaja-i Baliau . Urang tu sujuik di adok-an Baliau sarato batanyo , " Angku Guru nan baiak budi , apo nan musti ka ambo karajokan , supayo ambo buliah mandapek iduik sajati nan kaka ? "
41010018	" Baa mangko angkau katokan , Ambo baiak ? " tanyo Isa Almasih . " Indak ado doh nan baiak , salain daripado Allah sandiri .
41010019	Angkau kan lah tawu , jo sagalo parentah Allah , ' Jan mambunuah , jan bajina , jan mancilok , jan bakato duto , jan mangicuah , aromaik-ilah apak jo mandeh . ' "
41010020	" Angku Guru , " kecek urang tu , " kasadonyo parentah tu lah ambo karajokan sajak dari mudo ambo . "
41010021	Isa Almasih mancaliak kabake urang tu , Baliau maraso ibo , mako bakatolah Baliau , " Ado ciyek lai nan paralu angkau karajokan . Payilah juwa kasadonyo arato angkau tu ; sudah tu , agiahkan pitihnyo kabake urang-urang nan bansaik , isuak angkau ka mandapek arato di sarugo . Sasudah tu datanglah kamari , turuikkanlah Ambo . "
41010022	Mandangakan Isa Almasih mangecek bakcando itu , urang tu indak lamak atinyo , sudah tu inyo barangkek dari tampaik tu , atinyo rusuah dek karano aratonyo sambuah .
41010023	Mako mancaliaklah Isa Almasih kabake pangikuik-pangikuik-Nyo , sudah tu Baliau bakato , " Sabana sulik bagi urang nan kayo untuak masuak Karajaan Allah ! "
41010024	Pangikuik-pangikuik Baliau bi tacangang , dek mandangakan kato-kato Baliau tu . Tapi Baliau bakato pulo , " Oih anak-anak-Den , iyo sabana sulik untuak masuak Karajaan Allah !
41010025	Labiah mudah lai unto masuak lubang pinjayik , daripado urang kayo masuak Karajaan Allah . "
41010026	Kato-kato Isa Almasih tu , mambuwek pangikuik-Nyo batambah tacangang , sainggo pangikuik Baliau tu bi batanyo sasamo inyo , " Jikok baitu , siyalah urang nan ka dapek salamaik ? "
41010027	Isa Almasih mancaliak ka pangikuik-Nyo tu , sambia bakato , " Kok di manusia itu mustayie , tapi bagi Allah indak ado doh nan mustayie ; sagalo sasuatu mungkin bagi Allah . "
41010028	Sudah tu si Petrus bakato , " Liyeklah kami ko Ngku , kami lah maninggakan sagalo-galonyo , dek karano nak ka manuruikkan Angku . "
41010029	Bakato pulolah Isa Almasih , " Picayolah jo kecek Ambo : urang nan lah maninggakan rumah tanggonyo , atau dunsanaknyo nan laki-laki , atau dunsanaknyo nan padusi , atau mandehnyo , atau apaknyo , atau anak-anaknyo , ataupun sawah ladangnyo , dek karano inyo manuruikkan Ambo , sarato dek karano di Injil nan dari Allah ,
41010030	mako urang tu dikutiko nan kiniko juwo , inyo ka manarimo nan labiah banyak . Inyo ka mandapek saratuih kali lipek , rumah , dunsanak laki-laki , dunsanak padusi , mandeh , anak-anak , sawah jo ladang , -- biyapun disaratoi pulo dek kasansaroan . Isuak dijaman nan ka tibo , inyo ka manarimo iduik sajati nan kaka .
41010031	Tapi banyak pulo ka tajadi , urang nan kiniko inyo nan tadawulu , bisa sajo isuak inyo ka manjadi urang nan takudian , baitu pulo sabaliaknyo , sambuah pulo urang nan kiniko inyo nan takudian , bisa sajo isuak inyo ka manjadi urang nan tadawulu . "
41010032	Isa Almasih sarato jo pangikuik-pangikuik-Nyo sadang dalam pajalanan ka Yerusalem . Baliau bajalan paliang di muko , pangikuik-pangikuik-Nyo bi cameh kasadonyo . Urang-urang nan ma iriangkan-Nyo maraso takuik pulo . Kudian Baliau ma imbau pangikuik-pangikuik-Nyo pulo baliak , sacaro tasandiri , Baliau mambaritawukan kabake pangikuik-Nyo , apo nan ka tajadi kudian di diri Baliau .
41010033	Isa Almasih bakato , " Dangakanlah kecek Ambo ko , kito kiniko sadang manuju ka Yerusalem . Tibo disinan baiko Anak Manusia ka disarahkan kabake imam-imam kapalo , sarato jo kabake guru-guru agamo Yahudi . Inyo ka di ukun mati , kudian disarahkan kabake urang-urang nan indak ba Tuhan Allah .
41010034	Urang-urang tu ka mampaulah-ulahkan Inyo , ka maliyua-i Nyo , ka manangani Nyo , sudah tu ka manyalibkan Inyo . Tapi di ari nan katigo Inyo ka iduik baliak , kaluwa dari kubua . "
41010035	Sudah tu si Yakobus jo si Yahya , anak-anak Zebedeus , tibo kabake Isa Almasih . " Angku Guru , " kecek inyo , " ado sasuatu nan ka kami mintak kabake Angku , kok dapek Angku agiahkanlah untuak kami . "
41010036	" Apo tu nan angku-angku mintak , supayo Ambo agiahkan untuak angku-angku ? " tanyo Baliau .
41010037	Nan baduwo tu bi manjawab , " Jikok isuak Angku lah duduak di ateh kurisi kamuliaan , kami niyo duduak di dakek Angku , surang di sabalah suwok Angku , nan surang lai di sabalah kida Angku . "
41010038	" Indak tantu doh ko di angku-angku apo nan bamintak , " kecek Isa Almasih kabake inyo , " Layi lanteh angan angku-angku maminun isi cawan sansaro , nan ka Ambo minun , layi talok masuak ka kancah sansaro nan ka Ambo masuak-i ? "
41010039	" Layi , " kecek nan baduwo tu . Mako Isa Almasih bakato pulo kabake inyo , " Batua angku-angku ka maminun pulo isi cawan sansaro nan ka Ambo minun , angku-angku iyo ka masuak pulo ka dalam kancah sansaro nan ka Ambo masuak-i .
41010040	Tapi parkaro siya nan ka duduak di sabalah suwok , siya nan ka duduak di sabalah kida Ambo , itu indak Ambo doh nan ka manantukannyo . Tapi Allah lah nan ka manantukan , kok siya-siyanyo nan ka duduak di sabalah Ambo tu . "
41010041	Kutiko kasapuluah urang pangikuik Isa Almasih nan lain , mandanga kajadian tu , inyo bi bangih kabake si Yakobus jo ka si Yahya .
41010042	Akienyo Isa Almasih ma imbau kasadonyo pangikuik-Nyo , Baliau mangatokan , " Angku-angku tawu , baraso pamimpin-pamimpin banso nan indak ba Tuhan Allah , suko manindeh rakyaiknyo . Panjabaik-panjabaik di nagari tu suko pulo mamaso rakyaik .
41010043	Tapi , angku-angku indak buliah doh bakcando itu ! Malah musti sabaliaknyo , urang nan baniyaik nak manjadi urang nan takamuko , di antaro angku-angku , inyo musti namuah andaknyo manjadi palayan angku-angku .
41010044	Baitu pulo urang nan baniyaik nak manjadi urang nan partamu , di antaro angku-angku , mako inyo musti namuah andaknyo manjadi budak angku-angku .
41010045	Dek karano , Anak Manusia datang indak untuak dilayani doh . Tapi Inyo datang untuak malayani , sarato untuak manyarahkan angok-Nyo , untuak malapehkan banyak urang dari doso . "
41010046	Tibolah urang-urang tu di kota Yerikho . Kutiko Isa Almasih jo pangikuik-Nyo , sarato jo urang nan banyak , barangkek dari kota tu , ado surang urang buto nan sadang mintak sidakah , duduak di tapi jalan . Namonyo si Bartimeus , anak dari Timeus .
41010047	Kutiko inyo mandanga , baraso nan sadang lalu tu adolah Isa Almasih urang Nazaret , mako ba imbaulah inyo , " Oih Isa Almasih , Anak Nabi Daud ! Iboilah ambo ko ! "
41010048	Mako bi bangihlah urang nan banyak kabake inyo , inyo disuruah anok . Tapi inyo malah ma ariak labiah kareh daripado cako , " Oih Anak Nabi Daud , iboilah Ambo ko ! "
41010049	Mako barantilah Isa Almasih bajalan , Baliau bakato , " Payilah imbau inyo . " Mako payilah urang-urang tu ma imbau si Bartimeus . Urang-urang tu bi bakato kabake inyo , " Anoklah lai ! Wa-ang di imbau dek Isa Almasih , tagaklah ! "
41010050	Si Bartimeus mambaekan jubahnyo , sudah tu inyo bagageh tagak , payi ka adok-an Isa Almasih .
41010051	" Apo nan niyo nak angkau mintak , nan ka Ambo pabuwek untuak angkau ? " tanyo Isa Almasih kabake inyo . Inyo manjawab , " Ngku Guru , kok dapek mato ambo ko bisa untuak maliyek . "
41010052	" Alah , payilah lai , " kecek Isa Almasih , " dek karano angkau picayo kabake Ambo , itu mangkonyo angkau cegak . " Disakutiko tu juwo , mato si Bartimeus bisa untuak maliyek . Inyo lah sato pulo ma iriangkan Isa Almasih bajalan .
41011001	Kutiko lah dakek ka Yerusalem , urang-urang tu sampai di kota nan banamo Betfage jo Betania , nan talatak di lereng bukik Zaitun . Tibo disinan Isa Almasih ma utuih duwo urang pangikuik-Nyo , supayo bajalan labiah dawulu .
41011002	" Payilah ka kampuang nan di ujuang tu , " kecek Baliau ka pangikuik-Nyo . " Baitu angku-angku masuak di kampuang tu , angku-angku ka manampak sikua kaladai bujang sadang tapauik , kaladai tu alun panah lai diracak urang . Bukaklah pauiktannyo , sudah tu bawoklah kamari .
41011003	Jikok ado urang nan batanyo kabake angku-angku , baa mangko angku-angku bawok kaladai tu , mako katokanlah kabake inyo , baraso ' Tuhan nan mamaralukannyo , baiko Baliau antakan baliak sacapeknyo . ' "
41011004	Mako payilah kaduwo urang pangikuik Isa Almasih tu , manjapuik kaladai nan ditunjuakkan tu , inyo dapek-i kaladai tu sadang tapauik di pintu rumah urang , di tapi jalan . Mako inyo bawoklah kaladai tu .
41011005	Urang-urang nan tagak disinan bi batanyo , " Oih , manga kalian tu ? Baa mangko kalian bawok kaladai tu ? "
41011006	Inyo bi manjawab ka urang nan batanyo tu , sarupo jo jawab nan lah di ajakan dek Isa Almasih cako . Itu mangkonyo urang-urang tu mampadiyakan sajo inyo mambawok kaladai tu .
41011007	Kutiko lah tibo di tampaik Isa Almasih duduak manantikan , mako pangikuik Baliau tu ma alehi pungguang kaladai tu , jo jubahnyo , sudah tu Isa Almasih nayiak ka pungguang kaladai tu .
41011008	Sambuah urang nan bi mangambangkan jubahnyo di tangah jalan , ado pulo nan manyerakkan rantiang-rantiang kayu nan inyo ambiak dari ladang .
41011009	Urang-urang nan bajalan di muko , sarato jo urang-urang nan ma iriangkan di balakang , kasadonyo bi manyorakkan , " Pujilah Allah ! Dibarakaik-ilah Baliau nan datang ateh namo Tuhan !
41011010	Aman santosolah pamarentahan Baliau di ari nan ka tibo -- pamarentahan Nabi Daud niniak muyang kito ! Pujilah Allah Nan Mahatinggi ! "
41011011	Akienyo sampailah Isa Almasih di Yerusalem , Baliau masuak ka Rumah Tuhan . Tibo di dalam Baliau mamparatikan nan di sakuliliang-Nyo . Tapi dek karano ari lah ampia kalam , mako barangkek sajolah Baliau ka Betania , samo-samo jo kaduwo baleh urang pangikuik-Nyo .
41011012	Bisuak arinyo , kutiko Isa Almasih jo pangikuik-Nyo sadang bajalan kaluwa dari Betania , paruik Baliau maraso litak .
41011013	Dari jauah , Baliau lah manampak sabatang kayu aro nan rimbun daunnyo . Baliau payi mandakek ka batang kayu aro tu , untuak maliyek kok layi ado buwahnyo . Tapi kutiko Baliau tibo di rumpunnyo , indak ciyek juwo doh buwahnyo nan nampak dek Baliau , salain dari daunnyo sajo , dek karano kutiko tu alun tibo lai musin buwah aro .
41011014	Mako bakatolah Baliau kabake batang kayu aro tu , " Sajak muloi kiniko , indak ka surang juwo lai urang , nan ka dapek mamakan buwah angkau ko ! " Pangikuik-pangikuik Baliau mandangakan bana kato-kato Baliau tu .
41011015	Indak lamo sasudah tu , tibolah Isa Almasih sarato jo pangikuik-Nyo di Yerusalem , Baliau payi baliak ka Rumah Tuhan . Tibo disinan , Baliau usielah kasadonyo urang nan manggaleh di tampaik tu . Baliau tunggang baliakkanlah meja urang nan tukang tuka-i pitih , sarato jo bangku-bangku urang nan manjuwa buruang marpati .
41011016	Indak surang juwo doh urang nan dibuliahkan dek Baliau , mambawok sagalo sasuatu malalui alaman Rumah Tuhan .
41011017	Sudah tu Baliau mambari pangajaran kabake urang-urang nan ado disinan . Baliau bakato , " Di Alkitab ado tasurek nan bakcando iko : Allah mangatokan , ' Rumah-Den ka dinamokan rumah tampaik badowa untuak sagalo banso . ' Tapi di angku-angku bajadikan tampaik sarang panyamun ! "
41011018	Imam-imam kapalo sarato jo guru-guru agamo Yahudi , mandanga kato-kato nan dikatokan dek Isa Almasih tu . Mako muloilah inyo mancari aka untuak ka mambunuah Baliau . Sabananyo inyo tu bi takuik kabake Baliau , dek karano kasadonyo urang sagan kabake Baliau , sarato ma aragowi pangajaran Baliau .
41011019	Manjalang malam Isa Almasih sarato jo pangikuik-Nyo barangkek dari kota Yerusalem .
41011020	Subuah-subuah bisuak arinyo , kutiko urang-urang tu lalu di dakek batang kayu aro , nan dikutuak dek Isa Almasih tu , inyo liyek batang kayu tu lah mati kakeh sampai ka urek-ureknyo .
41011021	Barulah takana dek si Petrus kajadian sahari sabalun itu . Mako mangeceklah si Petrus kabake Isa Almasih , " Angku Guru , liyeklah di Angku ! Kayu aro nan Angku kutuak tu lah mati ! "
41011022	Mako bakatolah Baliau , " Picayolah kapado Allah .
41011023	Sabananyo angku-angku pun bisa pulo mangecek kabake bukik ko , ' Oih bukik , tabokeklah angkau , sudah tu malompeklah masuak lauik ! ' mako apo nan angkau katokan tu , ka tajadi ; asakan angkau indak ragu-ragu , sarato angkau layi sabana-bana picayo , baraso nan angkau katokan tu sabana-bana ka tajadi .
41011024	Dek karano itu , kana-i banalah apo nan Ambo katokan ko : Jikok angku-angku badowa , mamintak sasuatu , mako andaklah angku-angku picayo di ati angku-angku , baraso Allah lah mampalakukan apo nan angku-angku pintak tu , mako angku-angku lah musti ka manarimonyo .
41011025	Jikok angku-angku badowa , tapi ado raso nan indak lamak di ati angku-angku kabake surang urang , mako andaklah angku-angku mamaohkan urang tu talabiah dawulu , supayo Bapak angkau nan di sarugo ma ampuni pulo doso-doso angkau . [
41011026	Jikok angku-angku indak namuah mamaohkan urang , mako Bapak angkau nan di sarugo , indak ka ma ampuni pulo doh doso angkau . ] "
41011027	Isa Almasih sarato jo pangikuik-Nyo babaliak baliak ka Yerusalem . Kutiko Baliau sadang bajalan bakuliliang di dalam Rumah Tuhan , tibolah imam-imam kapalo , guru-guru agamo sarato jo pamimpin-pamimpin Yahudi kabake Baliau .
41011028	Urang-urang tu bi batanyo , " Jo kuwaso apo Angkau mangarajokan sagalo sasuatu , nan lah Angkau pabuwek ? Siya nan mambari hak tu kabake Angkau ? "
41011029	Isa Almasih manjawab , " Ambo iyo ka batanyo pulo kabake angku-angku . Jawablah dulu tanyo Ambo ko , sudah tu baiko , Ambo ka mangatokan pulo kabake angku-angku , jo kuwaso siya Ambo mangarajokan , sagalo sasuatu nan lah Ambo pabuwek .
41011030	Nabi Yahya mampamandikan urang , jo hak siya , jo hak Allah atau jo hak manusia ? "
41011031	Sasudah mandanga tanyo dari Isa Almasih tu , imam-imam kapalo , sarato jo pamimpin-pamimpin Yahudi , muloi barundiang sasamo inyo . Inyo bi mangatokan , " Jikok kito katokan , ' Jo hak Allah , ' baiko si Isa tu ka manjawab , ' Baa mangko angku-angku indak bi picayo kabake Nabi Yahya ? '
41011032	Tapi bedo pulo , jikok kito mangatokan , ' Jo hak manusia . ' " Urang-urang tu takuik kabake urang nan banyak , dek karano , kasadonyo urang ma anggap , baraso Yahya adolah surang nabi .
41011033	Jadi akienyo , imam kapalo jo pamimpin Yahudi tu bi manjawab , " Indak tantu doh di kami . " Sudah tu Isa Almasih bakato kabake urang-urang tu , " Jikok baitu , Ambo iyo indak niyo pulo doh mangatokan kabake angku-angku , jo kuwaso siya Ambo mangarajokan , sagalo sasuatu nan lah Ambo pabuwek . "
41012001	Kudian Isa Almasih muloi mangecek jo parumpamoan kabake imam-imam kapalo , guru-guru agamo sarato jo pamimpin-pamimpin Yahudi tu . Baliau mangatokan , " Adolah surang urang nan mananami sabidang parak anggur , inyo mamasang paga di sakuliliang parak tu . Sudah tu inyo manggali lubang untuak tampaik marameh anggur , inyo managakkan pulo gulang-gulang tampaik manjago . Sasudah tu inyo mampasaduwokan parak tu kabake babarapo urang pakarajo , sudah tu inyo barangkek ka nagari lain .
41012002	Kutiko lah tibo masonyo musin ma ambiak buwah anggur , urang tu manyuruah surang budaknyo payi kabake urang-urang nan bakarajo di parak tu , untuak mamintak bagiannyo .
41012003	Tapi urang-urang nan bakarajo tu manangkok budak tu . Kudian mananganinyo , sudah tu disuruahnyo budak tu babaliak pulang , indak mambawok sabuwah alah jo .
41012004	Sudah tu nan punyo parak tu manyuruah pulo surang budaknyo nan lain . Tapi urang-urang nan bakarajo tu manokok kapalo budak tu , sudah tu inyo usie , inyo cacek sarato inyo kato-katoi budak tu .
41012005	Nan punyo parak tu manyuruah pulo , surang lai budaknyo nan lain . Tapi , dek urang-urang nan bakarajo di parak tu , dibunuahnyo pulo budak tu . Bakcando itulah sataruihnyo nan dipabuwek dek urang-urang nan bakarajo tu , kabake budak nan lain , banyak pulo nan bakcando itu : ado nan dilakak-inyo , ado pulo nan dibunuahnyo .
41012006	Siya lai kiniko nan ka dapek disuruahnyo dek nan punyo parak tu ? Hanyo ado tingga surang lai , iyolah anaknyo sandiri nan sangaik dikasiahinyo . Akienyo , inyo manyuruah anaknyo tu payi kabake urang-urang nan bakarajo tu . Manuruik pikierannyo , ' anak ambo ko , lah musti di aromaik-i dek urang-urang tu . '
41012007	Tapi urang-urang nan bakarajo tu mangecek sasamo inyo , ' Iko nan tibo ko suwarihnyo bana komah . Molah kito bunuah anaknyo ko , buliah kito mandapek pusakonyo ! '
41012008	Mako anak tu ditangkok , sudah tu dibunuah . Mayiknyo dicampakkan dek urang-urang tu kaluwa dari parak tu . "
41012009	Sudah tu Isa Almasih batanyo , " Apo lai nan ka dipabuwek dek nan punyo parak tu ? Lah jaleh inyo ka datang untuak ka mambunuah urang-urang nan bakarajo tu , sudah tu inyo manyarahkan paraknyo tu kabake urang nan lain .
41012010	Angku-angku tantu lah mambaco ayaik nan bakcando iko , nan tatulih di Alkitab , ' Batu nan indak tapakai dek urang tukang , lah manjadi batu sandi nan tarutamu .
41012011	Iko adolah pabuatan Tuhan ; baralah ka rancaknyo ! ' "
41012012	Pamimpin-pamimpin banso Yahudi nan mandangakan parumpamoan tu , ba usawo nak ka manangkok Isa Almasih , dek karano inyo tawu baraso parumpamoan tu ditujukan dek Baliau kabake inyo . Tapi inyo takuik kabake urang nan banyak . Mako tapasolah inyo payi barangkek maninggakan Isa Almasih .
41012013	Babarapo urang Farisi , sarato jo babarapo urang nan tamasuak anggota Herodes , disuruah payi manjarek Isa Almasih , jo sagalo macam parkaro nan ditanyokan .
41012014	Inyo bi tibo kabake Isa Almasih sambia bakato , " Angku Guru , kami tawu baraso Angku adolah urang nan luruih , sarato indak tapangaruah jo pandapek siya-siyanyo . Angku ma aja sacaro taruih tarang , tantang apo nan katuju dek Allah , nan musti dikarajokan dek manusia , dek karano Angku indak mamandang ka urang . Nah , cubolah Angku katokan kabake kami , ' Manuruik paratuaran agamo kito , layi ko buliah kito mambayie pajak kabake Kaisar atau indak ? Paralu koh kito mambayie pajak tu , atau indak ? ' "
41012015	Isa Almasih mangatawui kamunapiak-an urang-urang tu . Dek karano itu Baliau manjawab , " Apo sababnyo mangko angku-angku nak manjarek Ambo jo tanyo nan sarupo itu ? Cubolah paliyekkan kabake Ambo agak ciyek pitih perak tu . "
41012016	Mako urang-urang tu mambarikan pitih perak ciyek kabake Baliau . Sudah tu Baliau batanyo , " Gambar siya ko , sarato jo namo siya ko nan ado dipitih ko ? " " Gambar Kaisar sarato jo namo Kaisar , " kecek urang-urang tu .
41012017	" Nah , jikok baitu , " kecek Baliau , " barikanlah kabake Kaisar apo nan patuik manjadi punyo Kaisar , sarato barikanlah kapado Allah apo nan musti manjadi miliak Allah . " Urang-urang tu bi tacangang mandangakan jawaban Isa Almasih tu .
41012018	Babarapo urang dari golongan urang Saduki , bi tibo kabake Isa Almasih . ( Urang-urang tu adolah golongan urang nan bapandapek , baraso urang nan mati , indak ka ba iduikkan doh . )
41012019	" Angku Guru , " kecek urang-urang tu kabake Isa Almasih , " Nabi Musa , lah manyurekkan paratuaran nan bakcando iko untuak kito : ' Jikok ado surang laki-laki nan mati , tapi inyo indak punyo anak , mako karek-annyo musti mampabini jandonyo tu , supayo buliah mambari katurunan , untuak urang nan lah mati tu . '
41012020	Ado tajadi , tujuah urang laki-laki nan badunsanak . Nan paliang tuwo babini , sudah tu inyo mati sabalun punyo anak .
41012021	Kudian adiaknyo nan kaduwo mampabini jandonyo tu , tapi adiaknyo tu mati pulo sabalun punyo anak . Kajadian nan sarupo iko tajadi pulo di adiaknyo nan katigo ,
41012022	baitulah sataruihnyo sampai ka adiaknyo nan katujuah . Akienyo padusi tu pun maningga pulo .
41012023	Isuak , di ari urang mati ba iduikkan baliak , jadi bini siya urang padusi tu ? Dek karano , katujuah-tujuahnyo laki-laki nan badunsanak tu , lah mampabini inyo ! "
41012024	Isa Almasih manjawab , " Angku-angku iyo lah sabana kaliru . Dek karano angku-angku indak mangarati isi Alkitab , indak mangarati pulo jo kuwaso Allah .
41012025	Jikok isuak urang-urang nan mati di iduikkan baliak , mako inyo indak ka bi balaki bini lai , inyo ka iduik saroman jo malekaik nan di sarugo .
41012026	Alun adokoh angku-angku mambaco ayaik Alkitab , di kitab Nabi Musa nan mangatokan , baraso urang-urang nan mati di iduikkan baliak , sarato jo tantang samak baduri nan ba api nyalo tu ? Di ayaik-ayaik tu tatulih , baraso Allah bakato kabake Nabi Musa , ' Adenlah Allah Ibrahim , Allah Ishak , Allah Yakub . '
41012027	Allah tu , indak Allah urang nan mati doh . Baliau adolah Allah urang nan iduik . Angku-angku , iyo lah sabana-bana kaliru ! "
41012028	Sudah tu tibo pulolah surang guru agamo Yahudi , sato pulo mandangakan , apo nan dipabincangkan dek Isa Almasih jo urang-urang Saduki tu . Guru agamo tu lah mandanga , baraso Isa Almasih lah manjawab tanyo urang-urang tu sacaro tapek . Mako inyo batanyo pulo kabake Baliau , " Nama parentah nan paliang pantiang , di ateh sagalo parentah ? "
41012029	Isa Almasih manjawab , " Parentah nan partamu iyolah : ' Dangakanlah , oih banso Israel ! Tuhan Allah kito tu , adolah Tuhan nan indak babilang .
41012030	Cintoilah Tuhan Allah angkau tu , jo sapanuah ati angkau , jo saganok jiwa angkau , jo sadonyo aka pikieran angkau , sarato jo sagalo kakuatan angkau . '
41012031	Parentah nan kaduwo iyolah : ' Cintoilah sasamo manusia , bakcando angkau mancintoi diri angkau sandiri . ' Indak ado lai parentah nan lain , nan labiah pantiang daripado parentah nan duwo ko . "
41012032	Sudah tu , guru agamo tu bakato kabake Isa Almasih , " Tapek bana tu Angku Guru ! Iyo sabana batua tu sagalo nan Angku katokan tu : Tuhanlah Allah nan indak babilang , indak ado lai Allah nan lain .
41012033	Manusia musti mancintoi Allah jo sapanuah atinyo , jo kasadonyo aka pikierannyo , sarato jo sagalo kakuatannyo . Inyo musti pulo mancintoi sasamo manusia , samo jo bakcando inyo mancintoi dirinyo sandiri . Itu labiah ba arago di mato Tuhan , daripado mampasambahkan karoban nan babaka , atau pun karoban-karoban nan lainnyo . "
41012034	Isa Almasih lah mandangakan , baraso guru agamo Yahudi tu lah manjawab sabana tapek . Baliau bakato kabake guru agamo tu , " Angku lah ampia mandakek ko , ka Karajaan Allah . " Sasudah tu , indak surang juwo lai urang , nan talok bi batanyo kabake Isa Almasih .
41012035	Samantaro ma aja di Rumah Tuhan , Isa Almasih batanyo , " Baa mangko guru-guru agamo bi mangatokan , baraso Rajo Panyalamaik tu katurunan Nabi Daud ?
41012036	Padohal Nabi Daud sandiri -- dek karano di ilhami dek Roh Allah -- inyo mangatokan , ' Tuhan bakato kabake Tuhan ambo : duduaklah disabalah suwok-Den sampai Den jadikan musuah-musuah Angkau tunduak kabake Angkau . '
41012037	Jadi , jikok Nabi Daud mangatokan Rajo Panyalamaik tu , ' Tuhan ' , dima pulo ka mungkin Baliau tu katurunan Nabi Daud ? " Urang banyak nan ado di Rumah Tuhan tu , sangaik sukonyo mandangakan Isa Almasih ma aja .
41012038	Baliau bakato kabake urang-urang tu , " Ingek-ingeklah taradok ka guru-guru agamo Yahudi . Inyo suko bajalan mamakai jubah nan panjang , suko di aromaik-i di pasa-pasa .
41012039	Inyo suko duduak di tampaik nan ta aromaik di rumah ibadaik , baitu pulo di tampaik urang baralek .
41012040	Inyo kicuah urang marando , sudah tu rumahnyo di ambiak pulo . Untuak panyawok-i karajo buruaknyo tu , inyo bae badowa sapanjang tali baruak . Isuak inyo ka manarimo ukunan nan barek ! "
41012041	Kutiko Isa Almasih duduak bakatantangan , jo kotak pitih pasambahan di Rumah Tuhan , Baliau mamparatikan urang-urang nan mamasuakkan pitih ka kotak tu . Sambuah urang-urang nan kayo , nan bi mamasuakkan pitih banyak ka kotak tu ;
41012042	dalam pado itu , tibo pulolah surang urang marando nan bansaik . Inyo mamasuakkan duwo buwah pitih timbago , iyolah pitih badarai nan paliang ketek aragonyo .
41012043	Mako di imbaulah dek Isa Almasih pangikuik-pangikuik-Nyo , sudah tu Baliau bakato , " Paratikanlah ko : Urang marando nan bansaik tu , labiah banyak mamasuakkan pitih ka kotak pitih pasambahan , daripado nan dimasuakkan dek kasadonyo urang-urang nan lain ko .
41012044	Dek karano , urang-urang nan lainnyo ko mambarikan dari kalabiahan aratonyo . Tapi urang marando tu , biyapun inyo sangaik bansaik , inyo mambarikan kasadonyo apo nan ado dinyo -- malah inyo barikan apo nan diparalukannyo untuak panyambuang iduik . "
41013001	Kutiko Isa Almasih kaluwa dari Rumah Tuhan , salah surang dari pangikuik-Nyo bakato , " Angku Guru , cubolah Angku liyek bantuak Rumah Tuhan tu . Paratikanlah batu-batunyo . Indak tangguang-tangguang doh rancaknyo "
41013002	Baliau manjawab , " Angku kan lah maliyek ko kiniko , Rumah Tuhan nan gadang ko , iyo ndak ? Indak ka ciyek juwo doh ko dari batu-batu bangunan ko , nan ka tatap talatak di tampaiknyo . Kasadonyo ka diruntuah-i . "
41013003	Kamudian Isa Almasih payi ka bukik Zaitun , Baliau duduak di tampaik nan ma adok ka Rumah Tuhan . Sudah tu si Petrus , si Yakobus , si Yahya , sarato jo si Andreas bi tibo kabake Baliau , untuak ka mangecek jo Baliau sacaro tasandiri .
41013004	" Cubolah Angku baritawukan kabake kami , " kecek pangikuik-Nyo kabake Isa Almasih , " pabilo masonyo ka tajadi , tantang sagalo sasuatu nan lah Angku curitokan salamo ko ? Apo tando-tando nan ma agiah tawu , baraso lah ka tibo wakatunyo ? "
41013005	" Basegeh-segehlah , " kecek Baliau , " jan sampai angku-angku takicuah .
41013006	Sambuah urang nan ka bi tibo , nan icak-icak mamakai namo Ambo , inyo bi mangatokan , ' Ambo lah urangnyo ! ' sambuah urang nan takicuah dek inyo .
41013007	Jikok angku-angku mandanga bunyi badia jo mariam , mandanga kaba barito paparangan , janlah takuik . Kasadonyo tu musti tajadi , tapi jan disangko itu kiamaik nan lah tibo .
41013008	Banso nan ciyek ka baparang malawan banso nan lain . Nagara nan ciyek ka manyarang nagara nan lain . Dima-dimanyo ka tajadi gampo jo musin lapa . Kasadonyo tu baru pamuloan sajo , samo jo raso sakik nan dirasokan dek padusi nan ka baranak .
41013009	Angku-angku musti ba ati-ati , dek karano angku-angku ka ditangkok , sudah tu dibawok ka sidang mahkamah . Angku-angku ka dilakak-i di rumah-rumah ibadaik . Angku-angku ka dibawok mangadap ka panguwaso-panguwaso , sarato jo mangadap ka rajo-rajo , dek karano angku-angku pangikuik Ambo . Disinanlah masonyo di angku-angku untuak mancuritokan tantang diri Ambo , kabake urang-urang tu .
41013010	Tapi Injil nan dari Allah tu , musti dibaritokan dawulu kabake sagalo banso .
41013011	Jikok angku-angku ditangkok , sudah tu dibawok ka pangadielan , janlah cameh apo nan musti angku-angku katokan . Jikok lah tibo wakatunyo untuak mangecek , mako katokan sajolah apo nan di agiah tawu kabake angkau sakutiko itu . Dek karano kato-kato nan angku-angku katokan tu , indak kato-kato angkau sandiri tu doh , malainkan datang dari Roh Allah .
41013012	Urang ka mangkianaik-i dunsanaknyo sandiri , untuak ka dibunuah . Itu pulo nan ka tajadi antaro apak jo anak . Anak-anak ka malawan kabake mandehnyo sarato jo kabake apaknyo , sudah tu manyarahkannyo untuak ka dibunuah .
41013013	Angku-angku ka dibanci-i dek kasadonyo urang , dek karano angku-angku pangikuik Ambo . Tapi urang-urang nan lai batahan sampai ka akienyo , mako inyo ka disalamaikkan . "
41013014	" Isuak angku-angku ka maliyek , ' Urang jahek nan mambawok binaso ' inyo tagak di tampaik nan talarang . ( Catatan untuak urang nan mambaco : Paratikanlah apo aratinyo ! ) Kutiko itu urang nan ado di Yudea musti lari ka pagunuangan .
41013015	Urang nan sadang di ateh atok paranginan , janlah inyo turun ka bawah , untuak ma ambiak sasuatu ka dalam rumah .
41013016	Urang nan sadang ado di parak , janlah inyo babaliak pulang untuak manjapuik jubahnyo .
41013017	Baralah ka manakuikkannyo ari-ari nan bakcando itu , dek padusi nan sadang manganduang , sarato dek induak-induak nan sadang manyusukan paja !
41013018	Badowalah , supayo kajadian-kajadian tu jan tajadi di musin ujan .
41013019	Isuak , di ari nan manakuikkan tu , ka tajadi maso-maso nan sulik , urang ka di ajab jo ajab nan padiah , alun panah lai tajadi nan bakcando itu sajak dunia takambang , hanyo samaso itu sajo , indak ka tajadi lai sasudah itu .
41013020	Santano Allah indak mampasingkek maso nan manakuikkan tu , mako indak surang juwo doh urang nan ka salamaik . Tapi dek karano Allah ibo kabake umaik-Nyo , Allah mampasingkek maso nan manakuikkan tu .
41013021	Dikutiko itu , jikok umpamonyo ado urang nan mangecekkan kabake angku-angku , ' Liyeklah kamari , Rajo Panyalamaik tu ado disiko ! ' kok indak inyo mangatokan ' Payilah liyek , Baliau ado disinan ! ' -- janlah picayo kabake urang-urang tu .
41013022	Dek karano , panyalamaik-panyalamaik palasu , sarato jo nabi-nabi palasu , ka bi mancogok . Inyo ka mampaliyekkan tando-tando nan luwa biaso , sarato jo ka ajaiban-ka ajaiban untuak mangicuah , jikok mungkin umaik Allah pun ka dikicuahnyo pulo .
41013023	Dek karano itu , bajago-jagolah ! Sagalo sasuatu lah Ambo agiah tawu kabake angku-angku , sabalun kajadian tu tajadi . "
41013024	" Lapeh dari maso nan sulik tu , matoari ka manjadi galok , bulan indak ka bacahayo lai .
41013025	Bintang-bintang ka bi jatuah dari langik , panguwaso-panguwaso langik rayo ka bi kalibuik .
41013026	Dikutiko itu Anak Manusia ka nampak , Inyo datang di dalam awan jo kuwaso-Nyo nan gadang , sarato jo kamuliaan-Nyo .
41013027	Inyo ka ma utuih malekaik-malekaik , untuak ka mangumpuakan umaik piliahan-Nyo dari ka ampek pinjuru bumi , dari ujuang bumi ka ujuang langik . "
41013028	" Ambiaklah palajaran dari batang kayu aro . Jikok rantiang-rantiangnyo lah ma ijau , sarato lah liyuak nampaknyo , sudah tu inyo muloi batuneh , mako angku-angku lah bi tawu baraso musin paneh lah ampia ka tibo .
41013029	Baitu pulo , jikok angku-angku lah maliyek sagalo kajadian-kajadian , nan lah Ambo curitokan tu , tajadi , mako angku-angku ka tawu , baraso wakatunyo lah sangaik dakek .
41013030	Katawuilah ! Sadonyo kajadian tu ka tajadi , sabalun katurunan urang-urang nan iduik kiniko mati kasadonyo .
41013031	Langik jo bumi ka ilang lanyok , tapi nan kato-kato Ambo ko ka tatap kaka salamo-lamonyo . "
41013032	" Biyapun baitu , indak surang juwo doh urang nan tawu , pabilo arinyo , atau pabilo jamnyo kajadian tu ka tajadi . Malekaik-malekaik nan di sarugo indak tawu , Anak pun indak tawu , hanyo Bapak sajolah nan tawu .
41013033	Itu mangkonyo , angku-angku musti bajago-jago sarato jo basegeh-segeh , dek karano angku-angku indak tawu pabilo wakatunyo .
41013034	Ka adaannyo sarupo jo ibaraik urang nan maninggakan rumahnyo , sudah tu inyo payi ka tampaik nan jauah . Inyo suruahlah palayan-palayannyo untuak ma uruih rumahnyo , sarato mambari tugeh kabake satiyok palayannyo tu . Kabake panjago pintu inyo bapasan , supayo manjago pintu elok-elok .
41013035	Mako samustinyolah angku-angku bajago-jago , dek karano angku-angku indak tawu , pabilo wakatunyo urang nan punyo rumah tu ka pulang -- mungkin disanjo ari , mungkin di tangah malam , mungkin diwakatu subuah , atau mungkin diwakatu matoari tabik .
41013036	Jikok inyo tibo dikutiko nan indak disangko-sangko , janlah sampai inyo mandapati angku-angku sadang talalok .
41013037	Apo nan Ambo katokan ka angku-angku ko , ka Ambo katokan pulo kabake sadonyo urang : dek karano itu bajago-jagolah ! "
41014001	Duwo ari lai Ari Rayo Paskah , sarato jo Ari Rayo Roti nan Indak Baragi . Imam-imam kapalo jo guru-guru agamo Yahudi sadang mancari aka , baa caro untuak ka manangkok Isa Almasih sacaro ba anok-anok , supayo dapek mambunuah Baliau .
41014002	" Tapi , jan di kutiko ari rayo ko lai kito lansuangkan , apo nan kito mukasuik tu , " kecek urang-urang tu , " baiko bisa mambuwek urang kalibuik . "
41014003	Kutiko Isa Almasih sadang di Betania , di rumah si Simon , nan dawulu bapanyakik kulik nan babahayo , ado surang padusi nan tibo kabake Baliau . Padusi tu mambawok boto pualam , nan barisi minyak arun nan sangaik maha , nan dibuwek dari urek kayu nan sangaik arun . Kutiko Isa Almasih sadang makan , mako inyo bukaklah sumbek boto tu , sudah tu inyo tuwangkan minyak arun tu ka ateh kapalo Baliau .
41014004	Babarapo urang nan ado disinan bi bangih , sambia mangecek sasamo inyo , " Apo gunonyo minyak arun tu dibuwang-buwang ?
41014005	Minyak tu bisa dijuwa , jo arago nan labiah dari tigo ratuih pitih perak , sudah tu pitihnyo bisa di agiahkan ka urang-urang nan bansaik ! " Mako bi bangihlah urang kabake padusi tu .
41014006	Tapi Isa Almasih bakato , " Padiyakan sajolah inyo ! Baa pulo mangko angku-angku nan seso ? Inyo mangarajokan sasuatu nan elok sarato nan tapuji kabake Ambo .
41014007	Urang-urang nan bansaik , ka salamonyo tatap ado di antaro angku-angku . Satiyok wakatu , jikok angku-angku lai namuah , angku-angku bisa manolong inyo . Tapi nan Ambo ko indak ka salamonyo doh babaua jo angku-angku .
41014008	Urang padusi ko lah mangarajokan apo nan bisa inyo karajokan . Inyo lah malimau-i Ambo jo minyak arun , sabalun tibo ari pangubuaran Ambo .
41014009	Picayolah ! Dima sajo di ateh dunia ko , Injil nan dari Allah dibaritokan , mako apo nan lah dikarajokan dek urang padusi ko , ka tatap dicuritokan pulo sabagai untuak mangana inyo . "
41014010	Si Yudas Iskariot , salah surang dari pangikuik Isa Almasih nan duwo baleh , inyo bamukasuik nak ka mangkianaik-i Isa Almasih , mako payilah inyo kabake imam-imam kapalo .
41014011	Sanang bana ati imam-imam kapalo , dek mandangakan mukasuik si Yudas tu , inyo bajanji ka mambarikan pitih ka si Yudas . Muloi dari sajak itu , si Yudas taruih mancari-cari kutiko nan baiak , supayo dapek manyarahkan Isa Almasih .
41014012	Di ari nan partamu , di Ari Rayo Roti nan Indak Baragi -- di kutiko urang sadang mandabiah domba Paskah -- pangikuik-pangikuik Isa Almasih , bi batanyo kabake Baliau , " Dima nan katuju di Angku tampaiknyo untuak makan makanan Paskah , buliah nak kami sadiyokan ? "
41014013	Mako disuruahlah dek Isa Almasih duwo urang pangikuik-Nyo , Baliau bakato , " Payilah ka kota , tibo disinan angku-angku ka basuwo jo surang laki-laki , nan mambawok kendi barisi ayie . Turuikkanlah inyo
41014014	taruih , sampai ka rumah nan dimasuak-inyo , sudah tu katokanlah kabake urang nan punyo rumah tu , ' Angku Guru batanyo , dima tampaiknyo nan bisa dipakai , untuak tampaik Baliau mamakan makanan Paskah jo pangikuik-pangikuik-Nyo ? '
41014015	Mako urang nan punyo rumah tu ka manunjuakkan kabake angkau , tampaik nan cukuik gadang di ateh loteng . Tampaik tu lah basegehi , langkok jo alaik-paragaiknyo . Mako sadiyokanlah sagalo sasuatunyo untuak kito di tampaik tu . "
41014016	Sudah tu kaduwo urang pangikuik Baliau tu , payi ka kota . Tibo disinan , inyo mandapati sagalo sasuatunyo , tapek bana bakcando nan lah dikatokan dek Isa Almasih . Mako disadiyokannyolah makanan Paskah di tampaik tu .
41014017	Malamnyo , tibolah Isa Almasih sarato jo pangikuik-Nyo nan duwo baleh .
41014018	Samantaro inyo sadang bi makan , mako bakatolah Isa Almasih , " Dangakanlah nan Ambo katokan ko : salah surang di antaro angku-angku , nan kiniko makan samo-samo jo Ambo ko , ado nan ka mangkianaik-i Ambo . "
41014019	Baru mandanga nan baitu , sangaik ibonyo ati pangikuik-pangikuik Baliau tu . Satiyok-tiyok inyo tu , muloi bi batanyo kabake Baliau , " Kan indak ambo doh urangnyo Ngku , nan Angku katokan tu ? "
41014020	Baliau manjawab , " Urang tu adolah salah surang dari angku-angku nan duwo baleh ko , nan makan sapiriang jo Ambo .
41014021	Batua Anak Manusia ka mati bakcando nan tatulih di Alkitab . Tapi baralah ka cilakonyo urang nan mangkianaik-i Anak Manusia tu ! Labiah elok lai di urang tu jikok inyo indak dilayiekan ka dunie ko ! "
41014022	Kutiko urang-urang tu sadang bi makan , Isa Almasih ma ambiak roti sarato manayiakkan dowa syukur kapado Allah . Kudian Baliau mambalah-balah roti tu jo tangan-Nyo , sudah tu Baliau barikan kabake pangikuik-pangikuik-Nyo , sambia bakato , " Ambiaklah ko , makan lah , ikolah tubuah Ambo . "
41014023	Sasudah tu Baliau ma ambiak cawan anggur . Baliau manayiakkan dowa syukur pulo kapado Allah , mako Baliau barikan pulo cawan tu kabake pangikuik-Nyo . Kudian kasadonyo urang-urang tu bi maminun anggur tu .
41014024	Baliau bakato pulo , " Ikolah darah Ambo , nan mansahkan pajanjian Allah , darah nan dicurahkan untuak banyak urang .
41014025	Picayolah : Ambo indak ka maminun anggur ko lai , sampai tibo masonyo isuak , kutiko Ambo maminun anggur nan baru , samo jo angku-angku di dalam Karajaan Allah . "
41014026	Kudian urang-urang tu bi malagukan lagu pujian . Sasudah tu inyo bi payi ka Bukik Zaitun .
41014027	Kudian Isa Almasih bakato kabake pangikuik-Nyo , " Angku-angku kasadonyo ka bi lari maninggakan Ambo . Dek karano di Alkitab ado tatulih nan bakcando iko , ' Allah ka mambunuah tukang gubalonyo , mako dombanyo ka baserak-serak . '
41014028	Tapi sasudah Ambo di iduikkan baliak dari mauik , mako Ambo ka mandawului angku-angku ka Galilea . "
41014029	" Indak Ngku , " kecek si Petrus , " biyapun kasadonyo urang-urang ko bi maninggakan Angku , nan ambo indak , ambo ka tatap jo Angku kama Angku payi . "
41014030	" Kana-ilah nan Ambo katokan ko , " kecek Isa Almasih , " malam ko juwo , sabalun ayam bakukuak duwo kali , angkau lah tigo kali ma engkari Ambo . "
41014031	Si Petrus manjawab ba iyo bana , " Biyapun ambo ka musti mati , nan ambo ka tatap jo Angku juwo , ambo ka tatap mangaku , baraso ambo adolah pangikuik Angku ! " Pangikuik-pangikuik nan lain , bi mangatokan baitu pulo .
41014032	Sampailah Isa Almasih sarato jo pangikuik-Nyo di tampaik nan banamo Getsemani , Baliau bakato ka pangikuik-Nyo , " Duduaklah disiko , samantaro Ambo payi badowa . "
41014033	Mako Baliau ajaklah si Petrus , si Yakobus , sarato jo si Yahya payi samo-samo jo Baliau . Ati Baliau sadiah bacampua rasah .
41014034	" Ibo sangaik rasonyo ati Ambo , " kecek Isa Almasih ka pangikuik-Nyo tu , " rasonyo bakcando urang nan ka mati parasaan Ambo . Tagaklah disiko , bajago-jagolah ! "
41014035	Baliau payi agak manjauah , sudah tu Baliau tasungkua ka tanah , muloilah Baliau badowa . Di dalam dowa-Nyo Baliau mamintak , jikok buliah Baliau janlah mangalami maso sansaro tu .
41014036	Baliau bakato , " Bapak , oih Bapak , indak ado doh sasuatu nan mustayie dek Angkau . Ilakkanlah sansaro ko dari Ambo . Tapi janlah manuruikkan kandak Ambo , tapi kandak Bapaklah nan ka tajadi . "
41014037	Sasudah tu Isa Almasih babaliak , Baliau dapek-i pangikuik-pangikuik-Nyo sadang talalok . Baliau batanyo ka si Petrus , " Oih Simon , talalok pulo angkau ? Indak talok doh di angkau bajago-jago agak sajam ? "
41014038	Mako bakatolah Baliau kabake pangikuik-pangikuik-Nyo , " Bajago-jagolah , sarato badowalah supayo angku-angku jan sampai mangalami cobaan . Batua roh angku-angku niyo nak mangarajokan apo nan baiak , tapi di angku-angku indak talok , dek karano tabiyaik manusia tu lamah . "
41014039	Sakali lai Baliau payi badowa , Baliau badowa sarupo jo kato-kato nan Baliau katokan cako juwo .
41014040	Sasudah tu Baliau babaliak pulo ka pangikuik-pangikuik-Nyo , Baliau dapek-i urang-urang tu sadang talalok pulo , dek karano matonyo sangaik mangantuak . Mangkonyo urang-urang tu indak tantu lai apo nan ka dikatokannyo kabake Baliau .
41014041	Kutiko Isa Almasih babaliak nan katigo kalinyo kabake pangikuik-Nyo , Baliau bakato , " Bi lalok juwo lai , bi balapeh panek juwo lai angku-angku ? Alah jadi tu ! Alah tibo wakatunyo Anak Manusia ka disarahkan ka tangan urang-urang badoso .
41014042	Jagolah lai , molah kito barangkek . Liyeklah tu ! Urang nan mangkianaik-i Ambo lah tibo ! "
41014043	Samantaro Isa Almasih sadang mangecek bakcando itu , tibolah si Yudas , salah surang dari pangikuik Baliau nan duwo baleh tu . Samo-samo jo inyo tibo pulo urang banyak , nan mambawok padang jo palakak . Urang-urang tu disuruah dek imam-imam kapalo , dek guru-guru agamo sarato dek pamimpin-pamimpin Yahudi .
41014044	Si Pangkiyanaik lah manunjuakkan suatu tando ka urang-urang tu . " Nama urang nan den ibu , itulah Urangnyo " kecek si Yudas ka urang-urang nan ka manangkok tu , " Tangkoklah Inyo , sudah tu , bawoklah Inyo jo panjagoan nan arek . "
41014045	Dikutiko si Yudas tibo , inyo lansuang payi mandakek kabake Isa Almasih sambia manyapo , " Angku Guru ! " sudah tu inyo ibu Baliau .
41014046	Kudian urang-urang nan tibo samo-samo jo si Yudas tu , manangkok Isa Almasih sarato mampilanggui Baliau .
41014047	Tapi salah surang dari urang nan ado disinan , mancabuik padangnyo , mako inyo cetehlah talingo pisuruah imam basa tu sampai putuih .
41014048	Mako bakatolah Isa Almasih kabake urang-urang tu , " Apokoh Ambo ko urang jahek , mangkonyo angku-angku tibo jo padang sarato jo palakak untuak ka manangkok Ambo ?
41014049	Satiyok ari Ambo ma aja di Rumah Tuhan di adok-an angku-angku , tapi angku-angku indak manangkok Ambo doh . Tapi , iyolah samustinyo baitu , supayo basuwoanlah apo nan lah tatulih di Alkitab . "
41014050	Kasadonyo pangikuik Isa Almasih , bi tabang ambua lari maninggakan Baliau .
41014051	Ado surang anak mudo , inyo hanyo mamakai salai kain untuak manutuik-i badannyo , inyo tu sato pulo manuruikkan Isa Almasih . Urang-urang nan banyak bamukasuik pulo nak ka manangkok inyo ,
41014052	mako inyo lapehkanlah kainnyo tu , sudah tu inyo lari batilanjang .
41014053	Isa Almasih dibawok ka rumah imam basa . Disinan lah bakumpua kasadonyo imam kapalo , pamimpin Yahudi , sarato jo guru-guru agamo .
41014054	Si Petrus payi manuruikkan Isa Almasih dari jauah , sampai masuak ka alaman rumah imam basa . Tibo disinan inyo duduak dakek api untuak ma angekkan badan , samo jo pangawal-pangawal .
41014055	Imam-imam kapalo , sarato jo kasadonyo anggota Mahkamah Agamo Yahudi , ba usawo untuak mancari bukti-bukti nan ka dapek manyalahkan Isa Almasih , supayo Baliau bisa dijatuahi ukunan mati . Tapi indak ciyek juwo doh bukti nan didapek dek urang-urang tu .
41014056	Sambuah sasi nan di imbau untuak mambarikan katarangan nan palasu taradok diri Isa Almasih , tapi katarangan urang-urang tu , antaro nan surang jo nan lain balawanan .
41014057	Ado babarapo urang sasi tagak , inyo mambarikan katarangan nan palasu tantang diri Isa Almasih bakcando iko ,
41014058	" Kami ado mandangakan Urang ko mangatokan , ' Ambo ka maruntuahi Rumah Allah nan dibuwek dek manusia ko , sasudah tigo ari , Ambo ka managakkan nan lain , nan indak dibuwek dek tangan manusia . ' "
41014059	Tapi , katarangan urang-urang tu pun balawanan , antaro nan ciyek , jo nan ciyek lai .
41014060	Mako tagaklah imam basa , di adok-an kasadonyo urang-urang tu , inyo batanyo kabake Isa Almasih , " Apokoh Angkau indak manulak , jo sagalo tuduahan nan dibabankan kabake Angkau tu ? "
41014061	Tapi Baliau anok sajo . Indak ciyek juwo doh nan dijawab dek Baliau . Mako batanyo pulolah imam basa tu sakali lai kabake Baliau , " Apokoh Angkau Rajo Panyalamaik , Anak Allah Nan Mahasuci ? "
41014062	" Ambolah Urang-Nyo , " kecek Isa Almasih , " sudah ko kasadonyo angku-angku ka maliyek Anak Manusia ko , duduak di sabalah suwok Allah Nan Mahakuwaso , Isuak Inyo ka tibo baliak dalam awan dari langik ! "
41014063	Mandangakan nan baitu , imam basa tu mancabiak-cabiak-i bajunyo sambia bakato , " Indak paralu lai di kito sasi !
41014064	Kalian lah mandangakan sandiri kato-kato-Nyo nan mampasando-sandokan Allah . Kiniko apo lai kaputusan dari angku-angku ? " Kasadonyo urang-urang tu lah supakaik mamutuihkan , baraso Isa Almasih sabana basalah , patuik bana di ukun mati .
41014065	Ado babarapo urang nan disinan , inyo lah muloi maliyua-i Baliau , urang-urang tu manyawok-i mato Baliau , sudah tu inyo tinju , kudian urang tu batanyo , " Cubolah takok , siyakoh urang nan maninju Wa-ang ko ? " Pangawal-pangawal pun sato pulo manampa Isa Almasih .
41014066	Samantaro si Petrus sadang ado di alaman , salah surang palayan nan padusi dari imam basa , datang ka sinan .
41014067	Kutiko inyo maliyek si Petrus sadang basangai di dakek api , inyo caliak bana roman si Petrus jaleh-jaleh , sudah tu inyo batanyo , " Angkau kan iyo sato pulo , manuruikkan si Isa urang Nazaret tu ? "
41014068	Tapi si Petrus indak mangaku . " Ambo indak tawu , ambo indak mangarati apo nan angkau mukasuikkan , " keceknyo ka palayan tu . Sudah tu , si Petrus payi ka pintu kaporo rumah imam basa tu . [ Sakutiko tu juwo ayam bakukuak . ]
41014069	Sasudah tu , nampak pulolah baliak si Petrus dek palayan nan padusi tu , inyo mangecekkan pulo kabake urang-urang nan ado di sinan , " Inyo ko , iyo tamasuak pangikuik si Isa dari Nazaret pulo ko ! "
41014070	Tapi si Petrus indak juwo mangaku . Indak lamo sasudah tu , urang-urang nan ado disinan mangecek pulo ka si Petrus , " Indak dapek dimungkie-i lai , angkau iyo salah surang pangikuik si Isa dari Nazaret tu , dek karano , angkau urang dari Galilea ! "
41014071	Mako basumpah-sumpahlah si Petrus , inyo mangatokan , " Ambo indak bakatawuan bagai doh , jo Urang nan angku-angku mukasuikkan tu ! "
41014072	Sakutiko tu juwo , bakukuaklah ayam nan kaduwo kalinyo . Mako takanalah dek si Petrus , dek karano Isa Almasih lah mangecekkan kabake inyo , " Sabalun ayam bakukuak duwo kali , nan angkau lah tigo kali ma engkari Ambo . " Mako manangihlah si Petrus tasadu-sadu .
41015001	Subuah-subuah buto , kasadonyo anggota Mahkamah Agamo Yahudi , tamasuak jo imam-imam kapalo , pamimpin-pamimpin Yahudi , sarato jo guru-guru agamo , basicapek barundiang . Inyo mampilanggui Isa Almasih , sudah tu , urang-urang tu mambawok Baliau , untuak ka disarahkan kabake Pilatus .
41015002	Pilatus batanyo kabake Isa Almasih , " Apokoh iyo Angkau Rajo urang Yahudi ? " Isa Almasih manjawab , " Baitulah , bakcando nan angkau katokan tu . "
41015003	Sambuah tuduahan-tuduahan , nan dibabankan kabake Isa Almasih , dek imam-imam kapalo .
41015004	Mako batanyo pulolah Pilatus baliak kabake Baliau , " Baa , iyo indak ka namuah doh Angkau manjawab , sagalo tuduahan tu ? Cubolah liyek , bara ka sambuahnyo tuduahan , nan dibabankan dek urang-urang tu kabake Angkau ! "
41015005	Tapi , indak ciyek juwo doh nan dijawab , dek Isa Almasih , sainggo Pilatus tacangang .
41015006	Disatiyok ari rayo Paskah , nan galiknyo Pilatus ado malapehkan surang urang tahanan , manuruik piliahan urang nan banyak .
41015007	Di dalam pinjaro , di antaro pambarontak-pambarontak nan mambunuah dikutiko ado kakacauan , ado surang nan banamo si Barabas .
41015008	Urang banyak lah bakumpua , inyo bi mamintak kabake Pilatus , supayo Pilatus malapehkan surang urang tahanan , samo jo bakcando nan biaso .
41015009	Pilatus batanyo kabake urang nan banyak tu , " Baa , layi namuah kalian , jikok waden malapehkan Rajo urang Yahudi tu , untuak kalian ? "
41015010	Dek karano , Pilatus sabana tawu , nan baraso imam-imam kapalo tu , manyarahkan Isa Almasih ka inyo , dek karano bingik .
41015011	Mako imam-imam kapalo bi ma asuang-i urang nan banyak tu , untuak mamintak kabake Pilatus , supayo si Barabaslah nan ka dilapehkan .
41015012	Mako Pilatus bakato baliak kabake urang nan banyak tu , " Jikok baitu , apo nan ka den pabuwek kabake Urang nan kalian namokan Rajo urang Yahudi tu ? "
41015013	Urang nan banyak tu bi ma ariak , " Salibkan sajolah Inyo ! "
41015014	" Tapi , apokoh kasalahan-Nyo ? " tanyo Pilatus . Mako urang-urang tu bi ma ariak labiah kareh lai daripado nan cako , " Salibkan sajolah Inyo ! "
41015015	Dek karano Pilatus nak manyanangkan ati urang nan banyak tu , mako inyo lapehkanlah si Barabas untuak mampalakukan kandak urang-urang tu . Kudian inyo manyuruah urang untuak mancambuik Isa Almasih , sudah tu manyarahkan Baliau untuak disalibkan .
41015016	Isa Almasih dibawok dek saradadu-saradadu ka kantua pangadielan di istana gubenur . Kudian kasadonyo pasukan di imbau untuak bakumpua .
41015017	Sudah tu urang-urang tu manganakkan jubah kulabu siarang kabake Baliau , urang-urang tu mambuwek nan bakcando mangkuto dari rantiang-rantiang kayu nan baduri , kudian inyo tonggokkan mangkuto tu di ateh kapalo Isa Almasih .
41015018	Sasudah tu inyo mangucapkan salam kabake Isa Almasih . " Daulaik Rajo urang Yahudi ! " kecek urang-urang tu .
41015019	Urang-urang tu manokok kapalo Isa Almasih jo tungkek , sudah tu inyo maliyua-i Baliau , sarato manyambah sujuik di adok-an Baliau .
41015020	Lah puweh mampamainkan Isa Almasih jo caro nan baitu , mako urang-urang tu mambukak jubah kulabu siarang , nan dikanakkan ka Baliau cako , sudah tu , inyo kanakkan baliak pakaian nan Baliau punyo . Kudian Baliau dibawok kaluwa untuak ka disalibkan .
41015021	Tibo di tangah jalan , ado surang urang nan dipaso dek urang-urang tu , untuak mamikua kayu salib Isa Almasih . Urang tu kabatualan baru tibo dari kampuang , nak ka payi ka kota . ( Namonyo si Simon , -- barasa dari Kirene -- apak dari si Aleksander jo si Rufus . )
41015022	Isa Almasih dibawok ka suatu tampaik nan banamo Golgota , aratinyo adolah " Tampaik Tangkurak " .
41015023	Tibo disinan urang-urang tu nak ma agiahkan anggur nan lah bacampua jo minyak kumayan kabake Baliau , tapi Baliau indak namuah maminun anggur tu .
41015024	Kudian urang-urang tu manyalibkan Baliau , Sudah tu inyo mambagi-bagi pakaian Baliau jo sacaro ba undi untuak manantukan bagiannyo surang-surang .
41015025	Panyaliban Isa Almasih tu tajadi dipukua sambilan pagi .
41015026	Di ateh tunggak salib Baliau tu dipasang tulisan tantang tuduahan kabake Baliau , iyolah : " Rajo Urang Yahudi " .
41015027	Samo-samo jo Isa Almasih tu , ado pulo duwo urang panyamun nan disalibkan , dek urang-urang tu ; surang di sabalah suwok , nan surang lai di sabalah kida Baliau . [
41015028	Jo caro nan baitu , mako basuwoanlah apo nan lah tatulih di Alkitab ; iyolah : " Inyo ka di anggap tamasuak urang-urang jahek . " ]
41015029	Urang-urang nan lalu disinan bi manggeleng-gelengkan kapalo , inyo bi mahino Isa Almasih . Inyo bi mangatokan , " Oih , Wa-ang nan ka maruntuahi Rumah Allah , nan ka managakkannyo baliak dalam tigo ari .
41015030	Cubolah Wa-ang turun dari ateh kayu salib tu , salamaikkanlah diri Wa-ang ! "
41015031	Baitu pulo imam-imam kapalo , jo guru-guru agamo mancimeehkan Isa Almasih . Urang-urang tu bi mangecek sasamo inyo , " Inyo mangatokan ka manyalamaikkan urang lain , tapi diri-Nyo surang indak dapek doh disalamaikkan-Nyo !
41015032	Jikok Inyo adolah rajo banso Israel , Rajo Panyalamaik , eloklah kiniko Inyo turun dari ateh kayu salib tu , buliah kami dapek maliyek , sudah tu kami buliah picayo pulo kabake Inyo ! " Urang nan disalibkan samo-samo jo Isa Almasih tu pun sato pulo mahino Baliau .
41015033	Di tangah ari , salamo tigo jam kasadonyo nagari tu manjadi kalam .
41015034	Sudah tu , dipukua tigo sanjo , Isa Almasih mamakiak jo suwaro nan kuwaik , " Eloi , Eloi , lama sabakhtani ? " nan aratinyo adolah , " Ya Allah Ambo , ya Allah Ambo , baa mangko Angkau maninggakan Ambo ? "
41015035	Babarapo urang nan ado disinan mandangakan pakiak Baliau tu , inyo bi mangatokan , " Dangakanlah , Inyo ma imbau Nabi Elia ! "
41015036	Salah surang dari urang-urang tu bagageh payi ma ambiak bungo karang , sudah tu inyo marandamkan bungo karang tu ka dalam anggur nan masam . Kudian bungo karang tu dicucuakkannyo di ujuang pangalan , sudah tu di oncongkannyo ka bibia Isa Almasih , sambia bakato , " Kito tunggu , buliah kito maliyek , apokoh iyo tibo Nabi Elia untuak ka manurunkan Inyo dari ateh kayu salib tu . "
41015037	Sudah tu Isa Almasih mamakiak , Baliau pun maningga .
41015038	Tabia nan tagantuang di dalam Rumah Tuhan , cabiak , balah duwo dari ateh sampai ka bawah .
41015039	Palimo nan tagak di adok-an salib tu , maliyek bana baa caronyo Isa Almasih ka maningga . Palimo tu bakato , " Iyo , batua Baliau ko adolah Anak Allah ! "
41015040	Disinan ado pulo babarapo urang padusi nan sadang maliyek kajadian tu dari jauah . Di antaronyo ado Salome , Maryam Magdalena , Maryam , mandeh si Yakobus mudo jo si Yoses .
41015041	Itulah urang-urang padusi nan manuruikkan , sarato nan manolong Isa Almasih kutiko Baliau sadang di Galilea . Sambuah lai padusi-padusi nan lain disinan , nan lah datang ka Yerusalem samo-samo jo Baliau .
41015042	Ari lah malam , kutiko Yusuf dari Arimatea tibo . Inyo adolah , anggota Mahkamah Agamo Yahudi nan di aromaik-i . Inyo adolah urang nan mananti-nantikan masonyo , pabilo Allah ka mamarentah sabagai Rajo . Ari tu , adolah ari Parsiyapan ( iyolah ari sabalun ari Sabat ) . Dek karano itu , Yusuf sacaro barani datang mangadap ka Pilatus , untuak mamintak mayik Isa Almasih .
41015043	
41015044	Pilatus tacangang mandanga baraso Isa Almasih lah maningga . Dek karano itu , inyo manyuruah urang untuak payi ma imbau kapalo pasukan , untuak tampaik batanyo , apokoh lah lamo Isa Almasih maningga .
41015045	Sasudah mandangakan laporan palimo tu , Pilatus mambuliahkan Yusuf untuak ma ambiak mayik Isa Almasih .
41015046	Sasudah tu Yusuf payi mambali kain kapan , kain lenan nan aluih , salasai manurunkan mayik Isa Almasih , mako inyo kapanilah jo kain lenan tu . Kudian inyo malatakkan mayik tu , di kubuaran nan dibuwek di dalam bukik batu . Sasudah tu , inyo sawok pintu kubua tu , jo batu gadang .
41015047	Samantaro itu , Maryam Magdalena jo Maryam mandeh si Yoses , mamparatikan bana , dima bana mayik Isa Almasih tu dilatakkan .
41016001	Kutiko lah talampau ari Sabat , Maryam Magdalena , jo Maryam mandeh si Yakobus , sarato jo Salome payi mambali sagalo ramuan untuak paminyak-i mayik Isa Almasih .
41016002	Subuah-subuah sangaik , kutiko matoari muloi tabik , di ari nan partamu pakan itu , inyo bi payi ka kubuaran .
41016003	Di tangah jalan , inyo bi mangecek sasamo inyo , " Siyalah urang nan ka dapek manolong kito , untuak nan ka ma insuik batu , sawok pintu kubua tu ? " Dek karano , batu tu gadang sangaik . Tapi , satibo inyo disinan , inyo maliyek batu tu , lah ta anjak .
41016004	
41016005	Sudah tu , inyo bi masuak ka dalam kubuaran tu . Tibo di dalam , di sabalah suwok , inyo manampak surang anak mudo , nan mamakai jubah putiah , sadang duduak , inyo bi takajuik .
41016006	Urang mudo tu bakato , " Jan takuik ! Ambo tawu , baraso angkau sadang mancari Isa Almasih , urang Nazaret nan lah disalibkan tu . Baliau indak ado lai disiko . Baliaulah lah iduik baliak , sasudah mati ! Liyek sajolah , disikolah tampaiknyo Baliau dilalokkan , dek urang-urang nan mangubuakan-Nyo .
41016007	Kiniko payilah lai , curitokanlah kaba ko kabake pangikuik-pangikuik-Nyo , tamasuak ka si Petrus bagai . Katokan kabake urang-urang tu , ' Baliau lah payi mandawului angku-angku ka Galilea . Tibo disinan angku-angku ka basuwo jo Baliau , sarupo jo nan lah dikatokan dek Baliau kabake angku-angku . ' "
41016008	Mako urang-urang tu bi kaluwa dari kubuaran tu , sudah tu inyo bi balari dek karano inyo takajuik , sarato jo takuik . Indak inyo curitokan doh kajadian tu kabake siya-siyanyo , dek karano inyo takuik . [
41016009	Sasudah Isa Almasih iduik baliak , sasudah mati , subuah-subuah di ari Akaik , Baliau mulo-mulo mampanampak diri kabake Maryam Magdalena . ( Dari si Maryam tu lah dulu , Isa Almasih mangaluwakan tujuah roh jahek . )
41016010	Mako payilah Maryam Magdalena ma agiah tawu kajadian tu , kabake kanti-kanti Isa Almasih nan sadang manangih basirusuah .
41016011	Tapi urang-urang tu indak bi picayo doh , kutiko inyo di agiah tawu , baraso Isa Almasih lah iduik baliak , nan baraso si Maryam lah manampak Baliau .
41016012	Sasudah tu , Isa Almasih mampanampakkan diri kabake duwo urang pangikuik-Nyo , jo caro nan lain . Itu tajadi kutiko urang nan baduwo tu sadang bajalan ka sabuwah kampuang .
41016013	Mako pangikuik nan baduwo ko babaliak baliak , untuak ma agiah tawu kajadian tu kabake pangikuik nan lainnyo . Tapi urang-urang tu indak bi picayo .
41016014	Akienyo , Isa Almasih mampanampakkan diri ka pangikuik-Nyo nan sabaleh tu , kutiko pangikuik-Nyo tu sadang bi makan . Baliau mamparingekkan pangikuik-Nyo tu , dek karano pangikuik-Nyo tu kurang ba iman , sarato talampau kareh kapalo , sainggo indak picayo kabake urang-urang nan lah sabana maliyek , baraso Isa Almasih lah iduik baliak .
41016015	Sudah tu Isa Almasih bakato kabake pangikuik-pangikuik-Nyo , " Payilah baritokan Injil nan dari Allah ko , kabake sadonyo umaik mukaluak di muko bumi ko .
41016016	Nama urang nan indak picayo , mako inyo ka di ukun . Tapi urang-urang nan layi picayo , sarato layi dipamandikan , mako inyo ka salamaik .
41016017	Sabagai tando di urang-urang nan picayo tu , inyo ka bi ma usie roh jahek ateh namo Ambo ; inyo ka bakato-kato jo bahaso-bahaso nan indak inyo katawui .
41016018	Jikok inyo mamacikkan ula , atau pun inyo maminun racun , inyo indak kabaa-baa doh . Jikok inyo malatakkan tangannyo ka badan urang nan sakik , mako panyakik urang tu ka cegak . "
41016019	Sasudah Tuhan Isa Almasih mangecek jo urang-urang tu , Baliau di angkek ka sarugo . Disinanlah Baliau mamarentah samo-samo jo Allah .
41016020	Mako pangikuik-pangikuik-Nyo tu , bi payi untuak mambaritokan Injil nan dari Allah kian kumari . Tuhan pun sato bakarajo samo-samo jo urang-urang tu , sarato mambuktikan malalui mukjizat-mukjizat , baraso , apo nan dibaritokan dek urang-urang tu adolah kabanaran . ]
42001001	Angku Teofilus nan baiak budi , Sambuah urang nan lah ba usawo nak mancataik sacaro taratur , tantang kajadian-kajadian nan lah tajadi di tangah-tangah kito .
42001002	Urang-urang tu bi mancataik sasuwai jo nan dicuritokan kabake kito , dek urang nan sabana-bana maliyek kajadian-kajadian tu , dari sajak samulo , sudah tu inyo curitokanlah kajadian-kajadian tu .
42001003	Sasudah ambo pareso bana sacaro taliti kasadonyo , dari sajak samulo , ambo raso eloklah , ambo buwek surek nan dibuwek sacaro taratur untuak angku .
42001004	Ambo buwek surek ko , mukasuiknyo iyolah supayo angku buliah tawu , baraso apo nan lah di ajakan kabake angku , iyo sabana-bana batua .
42001005	Kutiko Herodes manjadi rajo di nagari Yudea , ado surang imam nan banamo Zakharia . Inyo tamasuak golongan imam-imam Abia . Bininyo banamo Elisabet , inyo katurunan imam pulo .
42001006	Caro iduiknyo balaki bini , sabana-bana nan manyanangkan ati Allah . Kaduwonyo sabana mamatuahi sagalo parentah , sarato jo paratuaran Tuhan sapanuahnyo .
42001007	Inyo tu indak baranak , dek karano Elisabet mandua , kaduwo-duwonyo lah samo-samo gaek .
42001008	Pado suatu ari , kutiko golongan Abia mandapek legaran manjadi imam , mako Zakharia manjalankan tugeh sabagai imam di adok-an Allah .
42001009	Sacaro jo ba undi , bakcando nan biaso dipabuwek dek imam-imam tu , mako Zakharia ditunjuak untuak masuak ka dalam Rumah Tuhan untuak mambaka kumayan .
42001010	Samantaro upacara mambaka kumayan di adokan , urang nan banyak bi badowa diluwa .
42001011	Dikutiko itu malekaik Tuhan mampanampakkan diri kabake Zakharia . Malekaik tu tagak di sabalah suwok meja tampaik mambaka kumayan .
42001012	Kutiko Zakharia manampak malekaik tu , inyo takajuik sarato jo takuik .
42001013	Tapi malekaik tu bakato kabake inyo , " Jan takuik angkau Zakharia ! Allah lah mampalakukan dowa angkau . Urang rumah angkau , Elisabet ka malayiekan surang anak laki-laki . Paja nan ka layie tu , musti angkau agiah namo si Yahya .
42001014	Angkau ka sangaik bagadang ati , sarato banyak urang nan ka sato basukocito , jikok paja tu lah layie isuak !
42001015	Inyo ka manjadi urang nan ba arago manuruik pandangan Tuhan , inyo indak suko maminun anggur , sarato jo minunan kareh . Sajak dari layie inyo lah dikuwasoi dek Roh Allah .
42001016	Sambuah urang Israel nan ka dibimbiangnyo babaliak kapado Allah , Tuhannyo urang Israel .
42001017	Inyo ka manjadi pisuruah Tuhan nan kuwaik , sarato jo bakuwaso , samo jo bakcando Nabi Elia . Inyo ka mampadamaikan apak jo anak , urang nan indak patuah , ka dipimpinnyo babaliak ka jalan pikieran nan bana . Jo caro nan baitu , inyo manyadiyokan sagolongan umaik , nan lah siyap untuak Tuhan . "
42001018	Zakharia batanyo kabake malekaik tu , " Baa caronyo ambo dapek mangatawui , baraso apo nan angkau katokan tu ka tajadi ? Ambo lah gaek , bini ambo lah tuwo pulo . "
42001019	Malekaik tu manjawab , " Ambo ko adolah Jibrail . Ambo ko malayani Allah , Baliaulah nan manyuruah ambo untuak manyampaikan kaba baiak ko kabake angkau .
42001020	Apo nan ambo katokan ko , ka tajadi tapek diwakatunyo . Tapi , dek karano angkau indak picayo , mako sasudah ko , angkau indak ka bisa lai mangecek ; angkau ka manjadi bisu , sampai tibo masonyo , apo nan ambo katokan tajadi . "
42001021	Samantaro itu , urang-urang nan diluwa taruih juwo manantikan Zakharia . Urang-urang tu bi eran , baa mangko lamo bana inyo di dalam Rumah Tuhan .
42001022	Kutiko inyo lah kaluwa , Zakharia indak bisa lai mangecek jo urang-urang tu . Inyo hanyo bisa manggarik-garikkan tangannyo ka ganti mangecek , nan inyo tatap bisu . Mako urang-urang tu pun bi tawu , baraso inyo lah maliyek suatu pangliyatan di dalam Rumah Tuhan .
42001023	Sasudah abih maso tugehnyo di Rumah Tuhan , mako pulanglah Zakharia ka rumahnyo .
42001024	Indak bara lamo sasudah tu , mako manganduanglah bininyo , Elisabet . Limo bulan lamonyo Elisabet indak kaluwa-kaluwa dari rumah .
42001025	Elisabet mangatokan , " Kasudahannyo Tuhan manolong ambo , Tuhan pun ma apuihkan mariangik ambo . "
42001026	Kutiko Elisabet lah manganduang anam bulan , mako Allah manyuruah malekaik Jibrail untuak payi ka Nazaret , sabuwah kota di daerah Galilea .
42001027	Jibrail di utuih kabake surang anak gadih , nan banamo Siti Maryam . Anak gadih tu lah batunangan jo surang urang nan banamo Yusuf , dari katurunan Nabi Daud .
42001028	Malekaik tu datang kabake Siti Maryam sarato bakato , " Assalamualaikum , angkau nan di barakaik-i dek Tuhan labiah dari nan biaso ! Tuhan tatap manyaratoi angkau ! "
42001029	Dek mandangakan kecek malekaik tu Siti Maryam takajuik , sainggo inyo jadi batanyo-tanyo di dalam ati , apo mukasuiknyo salam tu .
42001030	Mako malekaik tu bakato ka inyo , " Jan takuik , Siti Maryam , dek karano angkau adolah urang nan manyanangkan ati Allah .
42001031	Angkau ka manganduang , sarato ka malayiekan surang anak , anak tu musti angkau agiah namo Yesus ( Isa Almasih ) .
42001032	Inyo ka manjadi urang nan bakuwaso , sarato ka dinamokan Anak Allah Nan Mahatinggi . Tuhan Allah ka manjadikan Inyo Rajo , samo jo bakcando Nabi Daud , niniak muyang-Nyo .
42001033	Inyo pun ka mamarentah sabagai Rajo , di katurunan Nabi Yakub untuak salamo-lamonyo . Karajaan-Nyo indak ka bakasudahan . "
42001034	Siti Maryam bakato kabake malekaik tu , " Tapi , ambo ko kan gadih , alun balaki , dima pulo ka bisa tajadi nan bakcando itu ? "
42001035	Malekaik tu manjawab , " Roh Allah ka datang kabake angkau , kuwaso Allah ka marawok-i angkau . Itulah sababnyo , mangko Anak nan ka layie tu dikatokan Suci , Anak Allah .
42001036	Katawuilah : Elisabet dunsanak angkau tu , biyapun lah gaek , inyo lah manganduang pulo anam bulan , urang bi mangecekkan inyo mandua .
42001037	Dek karano di Allah indak ado doh nan mustayie . "
42001038	Sudah tu , bakatolah Siti Maryam , " Ambo ko hanyolah pisuruah Tuhan ; biyalah tajadi di diri ambo sarupo jo nan angkau katokan . " Sudah tu , malekaik tu pun payi maninggakan Siti Maryam .
42001039	Indak lamo sasudah tu , Siti Maryam payi ka sabuwah kota di Yudea , di daerah pagunuangan .
42001040	Inyo payi ka rumah Zakharia , kutiko inyo ka masuak , inyo mambari salam ka Elisabet .
42001041	Baitu Elisabet mandanga salam dari Siti Maryam , mako manggariklah anak nan di dalam kanduangannyo . Sakutiko tu juwo inyo dikuwasoi dek Roh Allah ,
42001042	mako talompeklah kato-kato dari muluiknyo , " Sabanyak ko lah padusi , angkaulah urangnyo nan paliang di barakaik-i dek Allah ! Dibarakaik-ilah Anak nan ka angkau layiekan tu !
42001043	Siya banalah ambo ko , kok sampai mandeh Tuhan tibo kabake ambo ?
42001044	Baitu ambo mandanga salam dari angkau , anak nan di dalam kanduangan ambo ko , manggarik dek kagadangan ati .
42001045	Babahagialah angkau , dek karano angkau picayo , baraso apo nan lah dikatokan dek Tuhan , kabake angkau tu , iyo , sabana-bana ka tajadi ! "
42001046	Siti Maryam bakato , " Ati ambo sabana basyukur kapado Tuhan ,
42001047	nan jiwa ambo basukocito , dek karano , Allah adolah Panyalamaik ambo .
42001048	Baliau nan layi mangana ambo , pisuruah-Nyo nan hino ko ! Muloi dari sajak kiniko , kasadonyo banso mangatokan ambo babahagia .
42001049	Dek karano , Allah Nan Mahakuwaso mampabuwek sasuatu nan luwa biaso dalam iduik ambo . Sabana sucilah namo Baliau .
42001050	Dari satiyok katurunan , Tuhan maraso ibo , kabake urang nan takuik kabake Baliau .
42001051	Jo tangan-Nyo nan kokoh , Baliau mampakecaikan urang nan uju , sarato mangacaukan mukasuik urang-urang tu .
42001052	Rajo-rajo diturunkan-Nyo dari kurisi karajaan , urang nan hino ditinggikan-Nyo .
42001053	Urang nan baparuik litak dipuwehkan-Nyo jo sagalo kabaiakkan , urang nan kayo , di usie-Nyo jo tangan nan indak barisi .
42001054	Baliau manolong Israel pisuruah-Nyo , manuruik janji nan dibuwek-Nyo jo niniak muyang kito .
42001055	Tuhan indak lupo doh jo janji-Nyo , Baliau bamurah ati kabake Nabi Ibrahim , sarato jo kabake katurunannyo , sampai salamo-lamonyo . "
42001056	Kiro-kiro tigo bulan lamonyo , Siti Maryam tingga jo Elisabet , sudah tu , baru inyo babaliak ka kampuangnyo .
42001057	Tibolah wakatunyo Elisabet ka malayiekan . Inyo malayiekan surang anak laki-laki .
42001058	Urang-urang bakuliliang , sarato sanak sudaronyo mandanga , bara ka eloknyo Tuhan kabake Elisabet , urang-urang tu pun sato pulo bagadang ati samo jo inyo .
42001059	Dikutiko paja tu lah ba umua salapan ari , urang-urang tu bi tibo untuak ka manyunaikkannyo . Urang-urang tu ka manamoi paja tu si Zakharia manuruik namo apaknyo ,
42001060	tapi mandehnyo managah , " Jan lai itu namonyo ! Inyo musti di agiah namo si Yahya . "
42001061	" Indak surang juwo doh sanak sudaro amai nan banamo saroman tu , " kecek urang nan banyak tu ka inyo .
42001062	Bakcando mangecek jo urang bisu , urang-urang tu bi batanyo kabake Zakharia , siya namo nan ka dibarikannyo untuak anaknyo .
42001063	Zakharia mamintak batu tulih , sudah tu inyo manulihkan di batu tu , " Namonyo adolah si Yahya . " Kasadonyo urang tu bi eran .
42001064	Dikutiko tu juwo Zakharia bisa mangecek baliak , sarato mamuji Allah .
42001065	Urang-urang nan di sakuliliang rumahnyo maraso takuik , mako pacahlah kaba dikasadonyo daerah di pagunuangan Yudea .
42001066	Kasadonyo urang nan mandanga kaba tu , bi batanyo di dalam atinyo , " Kajadi siyalah paja ko isuak ? " Dek karano Tuhan manyaratoinyo .
42001067	Zakharia , apak dari paja tu , dikuwasoi dek Roh Allah , sainggo inyo manyampaikan pasan dari Tuhan . Inyo mangatokan ,
42001068	" Molah kito mamuji Tuhan , Allah banso Israel ! Baliau lah datang untuak ka manolong umaik-Nyo , sarato ka malapehkan umaik-Nyo tu , dari pilanggu doso .
42001069	Baliau mambarikan kabake kito , Panyalamaik nan bakuwaso , katurunan Nabi Daud , pisuruah-Nyo .
42001070	Sa isuak , malalui nabi-nabi pilihan-Nyo , Tuhan lah mamanuahi janji-Nyo ,
42001071	untuak manyalamaikkan kito , dari musuah kito , sarato ka malapehkan kito , dari kuwaso urang-urang nan banci ka kito .
42001072	Untuak manyatokan kamurahan ati-Nyo , kabake niniak muyang kito , janji-Nyo nan suci tu ka ditapek-i-Nyo .
42001073	Baliau basumpah kabake Nabi Ibrahim bapak kito , sarato bajanji untuak ka manyalamaikkan kito dari musuah kito , supayo kito indak maraso takuik untuak ba ibadaik kabake Baliau
42001074	
42001075	sataruihnyolah kito mampabuwek apo nan katuju dek Baliau , sarato manyanangkan ati Baliau salamo iduik kito .
42001076	Angkau oih anak den , angkau ka dinamokan , nabi Allah Nan Mahatinggi . Angkau di utuih mandawului Tuhan , untuak marintih jalan bagi Baliau ,
42001077	untuak mambaritokan kabake umaik-Nyo , baraso umaik-Nyo ka disalamaikkan , sasudah Allah lah ma ampuni sagalo doso umaik-Nyo .
42001078	Tuhan kito pangasiah jo panyayang ; Baliau tibo untuak ka manyalamaikkan kito . Bakcando matoari tabik di pagi ari ,
42001079	bakcando itulah Baliau mambarikan tarang-Nyo , untuak kasadonyo urang , nan iduik di nan kalam , sarato jo nan katakuik-an . Baliau mambimbiang kito , ka jalan nan manuju kadamaian . "
42001080	Anak Zakharia tu , batambah juwo gadangnyo , sarato batambah kuwaik rohnyo . Inyo tingga di padang gurun , sampai tibo masonyo , untuak manyatokan diri ka banso Israel .
42002001	Dikutiko itu Kaisar Agustus mamarentahkan , supayo , kasadonyo urang warga negara Karajaan Roma mandaftarkan diri , untuak ka di etong .
42002002	Ma etong panduduak nan partamu kali ko , dilansuangkan dikutiko Kirenius manjadi gubenur di nagari Siria .
42002003	Di maso itu , kasadonyo urang bi payi untuak mandaftarkan diri , ka kotanyo surang-surang .
42002004	Yusuf pun barangkek dari Nazaret di Galilea , ka Betlehem di Yudea , tampaik kalayieran Nabi Daud ; dek karano Yusuf adolah katurunan Nabi Daud .
42002005	Yusuf mandaftarkan diri samo-samo jo Siti Maryam , tunangannyo nan sadang manganduang .
42002006	Kutiko inyo sampai di Betlehem , tibolah masonyo dek Siti Maryam , untuak ka malayiekan .
42002007	Inyo malayiekan surang anak laki-laki , anaknyo nan partamu . Anak tu dipaluiknyo jo kain lampin , sudah tu dilatakkannyo di dalam lawak-lawak nan barisi jarami ; dek karano inyo indak mandapek tampaik untuak bamalam .
42002008	Pado malam tu ado tukang-tukang gubalo nan sadang manjago domba-dombanyo di tangah padang di daerah tu .
42002009	Indak di sangko-sangko malekaik Tuhan manampakkan diri kabake inyo , cahayo tarang nan dari Tuhan , bacahayo manaranginyo , tukang-tukang gubalo tu sangaik katakuik-an .
42002010	Tapi malekaik tu bakato , " Kalian jan takuik ! Dek karano ambo datang untuak mambawok kaba baiak untuak kalian -- kaba nan sangaik manggadangkan ati kasadonyo urang .
42002011	Di ari ko , di kota Nabi Daud lah layie Rajo Panyalamaik angkau , iyolah Isa Almasih , Tuhan .
42002012	Ikolah tandonyo : Angkau ka mandapek-i surang anak nan bapaluik jo kain lampin , sadang balalokkan di lawak-lawak . "
42002013	Tibo-tibo malekaik tu , disaratoi pulo dek malekaik lain nan sangaik banyak , kasadonyo bi mamuji Allah . Inyo bi mangatokan ,
42002014	" Tapujilah Allah di langik nan sangaik tinggi ! Sarato jo di muko bumi , aman santosolah manusia nan layi manyanangkan ati Tuhan ! "
42002015	Sasudah malekaik-malekaik tu bi barangkek , babaliak ka sarugo , mako tukang-tukang gubalo tu , bi mangecek sasamo inyo , " Molah kito ka Betlehem , untuak maliyek kajadian nan tajadi tu , nan lah di agiah tawu dek Tuhan kabake kito . "
42002016	Inyo basugiro untuak barangkek , mako payilah inyo manamui Siti Maryam , sarato jo Yusuf , sarato jo Anak nan sadang lalok di dalam lawak-lawak .
42002017	Kutiko tukang-tukang gubalo tu , maliyek Anak tu , mako inyo bi mancuritokan , apo nan dikatokan dek malekaik-malekaik kabake inyo , tantang Anak tu .
42002018	Kasadonyo urang bi tacangang mandangakan curito tukang-tukang gubalo tu .
42002019	Tapi , Siti Maryam marasiyokan kasadonyo tu di dalam atinyo , sarato ma inok mamanuangkannyo .
42002020	Tukang-tukang gubalo tu babaliak ka tangah padang , sambia mamuji , sarato jo mamuliekan Allah , dek karano , sadonyo nan lah inyo danga , nan lah inyo caliak , tapek bana sarupo jo nan dikatokan dek malekaik .
42002021	Kutiko lah ba umua salapan ari , anak tu di sunaikkan . Urang gaek-Nyo ma agiah Inyo namo Yesus ( Isa Almasih ) , namo nan dibarikan dek malekaik untuak-Nyo sabalun Inyo dikanduang dek mandeh-Nyo .
42002022	Tibolah masonyo Yusuf jo Siti Maryam , untuak manjalankan adaik panyucian , manuruik paratuaran agamo Nabi Musa . Mako inyo bawoklah Anak tu ka Yerusalem untuak ka disarahkan kapado Tuhan .
42002023	Dek karano , di dalam Paratuaran Agamo Tuhan , ado tatulih nan bakcando iko , " Satiyok anak laki-laki nan paliang tuwo , musti disarahkan kapado Tuhan . "
42002024	Inyo bamukasuik pulo nak ka mampasambahkan karoban , iyolah sapasang buruang balam , atau duwo ikua buruang marpati nan mudo , samo jo bakcando nan lah ditantukan dek Paratuaran Tuhan .
42002025	Pado maso itu di Yerusalem ado surang urang nan banamo Simeon . Inyo adolah urang elok , nan sabana takuik kapado Allah , sarato sadang mananti-nantikan pabilokoh masonyo Allah ka manyalamaikkan banso Israel . Roh Allah ado dalam dirinyo ,
42002026	Roh Allah lah mambaritawu kabake inyo , baraso inyo alun ka mati lai , sabalun inyo maliyek Rajo Panyalamaik nan dijanjikan dek Tuhan .
42002027	Dek karano bimbiangan dari Roh Allah , Simeon masuak ka Rumah Tuhan . Dikutiko itu masuak pulolah Yusuf jo Siti Maryam mambawok Isa Almasih dalam pangkuannyo , untuak mampabuwek upacara nan lah diparentahkan dek paratuaran agamo .
42002028	Mako Simeon ma ambiak anak tu , untuak ka dipangkunyo , sudah tu inyo mamuji Allah ,
42002029	" Tuhan , kiniko Angkau lah manapek-i janji Angkau . Biyalah pisuruah Angkau ko mati jo basukocito .
42002030	Dek karano , jo mato ambo sandiri ambo lah maliyek Panyalamaik nan datang dari Angkau .
42002031	Panyalamaik tu lah Angkau sadiyokan untuak sagalo banso :
42002032	bakcando tarang nan manarangi jalan untuak banso-banso nan lain , untuak datang kapado Angkau ; iyolah tarang nan mandatangkan aromaik untuak umaik Angkau Israel . "
42002033	Bapak jo mandeh Anak tu tacangang , mandangakan apo nan dikatokan dek Simeon tantang Anaknyo .
42002034	Simeon mambarakaik-i Yusuf sarato jo Siti Maryam , sarato bakato kabake Siti Maryam , mandeh Anak tu , " Anak ko lah dipiliah dek Allah , untuak ka mambinasokan , sarato jo untuak ka manyalamaikkan banyak urang Israel . Inyo ka manjadi tando dari Allah , nan ka dilawan dek banyak urang ,
42002035	jo caro nan baitu , mako tabongkalah apo nan ado di ati urang-urang tu . Kasadiahan ka manusuak ati angkau , bakcando ditusuak dek padang nan tajam . "
42002036	Ado pulo surang lai nabi padusi , nan lah sangaik gaek . Namonyo Hana , anak Fanuel , dari suku Asyer . Sasudah tujuah tawun barumah tanggo ,
42002037	mako Hana marando , kiniko inyo lah ba umua salapan puluah ampek tawun . Inyo indak panah doh baranjak dari Rumah Tuhan . Siang malam inyo ba ibadaik kapado Allah , badowa sarato jo bapuwaso .
42002038	Tapek pulo dikutiko itu , inyo tibo , mako inyo pun mamuji Allah , sarato bakato tantang parkaro Anak tu , kabake sadonyo urang nan mananti-nantikan , masonyo Allah mamardekakan Yerusalem .
42002039	Sasudah Yusuf jo Siti Maryam , mangarajokan kasadonyo nan diwajibkan dek Paratuaran Agamo Tuhan , mako inyo babaliak ka Nazaret di Galilea .
42002040	Anak tu batambah gadang sarato batambah kuwaik . Inyo sabana sangaik bijaksano , sarato sangaik dikasiahi dek Allah .
42002041	Satiyok tawun urang gaek Isa Almasih payi ka Yerusalem untuak marayokan Ari Rayo Paskah .
42002042	Kutiko Isa Almasih lah ba umua duwo baleh tawun , Inyo payi pulo jo urang gaek-Nyo ka Ari Rayo Paskah tu , bakcando nan biaso .
42002043	Kutiko lah salasai Ari Rayo tu , inyo bi pulang , tapi Isa Almasih , Anak tu , Inyo tatap tingga di Yerusalem , bapak jo mandeh-Nyo indak tawu .
42002044	Bapak jo mandeh-Nyo manyangko Inyo ado dalam rombongan . Sasudah bajalan sahari pajalanan jauahnyo , barulah takana dek urang gaek-Nyo , mako inyo carilah Isa Almasih di antaro sanak sudaro , sarato jo di antaro urang-urang nan bakatawuan jo inyo .
42002045	Tapi , Isa Almasih indak ado juwo doh basuwo , mako tapasolah urang gaek-Nyo babaliak ka Yerusalem , untuak mancari Inyo .
42002046	Sasudah tigo ari urang gaek-Nyo mancari , barulah basuwo jo Isa Almasih , Inyo ado di Rumah Tuhan . Sadang duduak mandangakan guru-guru agamo nan banyak tanyo .
42002047	Kasadonyo urang nan mandangakan Isa Almasih , bi tacangang , dek karano sagalo jawaban-Nyo sabana tapek .
42002048	Urang gaek-Nyo pun tacangang maliyek Isa Almasih . Mandeh-Nyo pun batanyo , " Nak , baa mangko angkau pabuwek nan bakcando iko kabake kami ? Mandeh jo apak lah cameh dek mancari ! "
42002049	Inyo manjawab , " Baa mangko dicari Ambo ? Apokoh apak jo biyai indak tawu , baraso Ambo ko musti barado di rumah Bapak Ambo ? "
42002050	Tapi urang gaek-Nyo indak mangarati jo kecek Isa Almasih tu .
42002051	Sudah tu , mako pulanglah Isa Almasih samo-samo jo urang gaek-Nyo ka Nazaret , Inyo patuah ka urang gaek-Nyo . Kasadonyo kajadian tu , dirasiyokan sajo dek Siti Maryam di atinyo .
42002052	Isa Almasih samakin batambah gadang , sarato batambah pulo alemu pangatawuan-Nyo , Inyo dikasiahi dek Allah sarato disukoi dek urang nan banyak .
42003001	Di tawun nan kalimo baleh , dari pamarentahan Kaisar Tiberius , Pontius Pilatus manjadi gubenur di Yudea , Herodes mamarentah di Galilea . Filipus , dunsanak Herodes mamarentah di wilayah Iturea , sarato jo di Trakhonitis , sadangkan Lisanias mamarentah di Abilene .
42003002	Nan manjabaik imam-imam basa iyolah Hanas jo Kayafas . Di tawun itulah Allah bakato di padang pasie , kabake Nabi Yahya anak dari Zakharia .
42003003	Mangko payilah Nabi Yahya kian kumari disadonyo daerah sungai Yordan untuak mambaritokan kaba dari Allah . Nabi Yahya ma imbau-i urang supayo bi batobaik , " Batobaiklah dari doso angku-angku , angku-angku musti dipamandikan , supayo Allah buliah ma ampuni doso angku-angku . "
42003004	Itu samo jo apo nan lah tatulih di dalam kitab Nabi Yesaya : " Ado urang ba imbau-imbau di padang pasie , ' Sadiyokanlah jalan untuak Tuhan , ratokanlah jalan untuak Baliau .
42003005	Satiyok lurah ka ditimbun , satiyok gunuang jo bukik ka didatakan . Labuah nan bakelok-kelok ka diluruihkan , jalan nan balakuak-lakuak ka didatakan .
42003006	Kasadonyo urang di ateh dunia ko ka maliyek Allah manyalamaikkan umaik manusia ! ' "
42003007	Sambuah urang nan bi tibo kabake Nabi Yahya untuak mintak dipamandikan . Nabi Yahya mangatokan kabake urang-urang tu , " Angku-angku adolah urang jahek ! Siya urang nan mangatokan , baraso angku-angku dapek lapeh dari ukunan , nan dari Allah ?
42003008	Panampakkanlah jo karajo angku-angku , baraso angku-angku iyo lah batobaik dari doso ! Jan sampai ado di antaro angku-angku nan mangatokan , baraso Nabi Ibrahim adolah niniak muyang angku-angku . Kana-ilah apo nan ambo katokan ko : Dari batu nan ado ko , Allah bisa mambuwek katurunan untuak Nabi Ibrahim !
42003009	Kapak lah tasadiyo untuak panabang kayu sampai ka urek-ureknyo . Satiyok batang kayu nan indak ma asiekan buwah nan elok , ka ditabang , sudah tu di ambuangkan masuak api . "
42003010	" Jikok baitu , apo nan musti kami karajokan ? " kecek urang-urang tu kabake Nabi Yahya .
42003011	Nabi Yahya manjawab , " Urang nan mampunyoi baju duwo alai , inyo musti ma agiahkan bajunyo salai , untuak urang nan indak babaju ; baitu pulo , urang nan lai ado nan ka dimakan , inyo musti mambagi makanannyo tu , jo urang nan indak ado nan ka dimakan . "
42003012	Tukang mintak pajak , bi tibo pulo kabake Nabi Yahya , untuak mintak dipamandikan . Inyo bi batanyo , " Angku guru , apo nan musti kami karajokan ? "
42003013	Nabi Yahya manjawab , " Janlah angku-angku mamintak pajak , labiah daripado nan lah di agakkan . "
42003014	Ado pulo saradadu nan batanyo , " Kami baa pulo caronyo ngku ? Apo nan musti kami karajokan ? " Nabi Yahya manjawab , " Janlah angku-angku mamangua urang , siya juwo pun urangnyo , janlah mamintak pitih urang , jo tuduahan nan palasu . Cukuikkan sajolah gaji angku-angku ! "
42003015	Dikutiko itu urang muloi batanyo-tanyo , apokoh baliau ko , Rajo Panyalamaik nan dinanti-nantikan .
42003016	Itulah sababnyo , mangko Nabi Yahya mangatokan kabake sadonyo urang-urang tu bakcando iko , " Ambo mampamandikan angku-angku jo ayie , tapi saketek ari lai , ka tibo Urang nan labiah basa daripado ambo . Untuak mambukak tali tarompa-Nyo sajo , ambo indak patuik . Baliau ka mampamandikan angku-angku jo Roh Allah sarato jo api .
42003017	Di tangan-Nyo ado tampiyan untuak panampi kasadonyo gandun-Nyo sampai tareh . Nama nan gandun ka dikumpuakan-Nyo masuak lumbuang , tapi , nama nan dadak ka dibaka-Nyo dalam api nan indak namuah pudua ! "
42003018	Bakcando itulah Nabi Yahya manasiyaik-i urang , jo bamacam-macam caro , dikutiko baliau mambaritokan Injil .
42003019	Tapi Rajo Herodes , panguwaso di Galilea , inyo diparingekkan dek Nabi Yahya , parkaro inyo mampabini si Herodias jando karek-annyo , sarato jo sagalo karajo-karajo jahek nan lah dipabuweknyo .
42003020	Tapi , malah rajo Herodes manambahi karajo jaheknyo , inyo masuakkan Nabi Yahya ka dalam pinjaro .
42003021	Sasudah kasadonyo urang dipamandikan , mako Isa Almasih dipamandikan pulo . Kutiko Baliau sadang badowa , mako tabukaklah langik ,
42003022	Roh Allah turun kabake Baliau barupo buruang marpati . Sudah tu tadangalah suwaro dari Allah , nan mangatokan , " Angkaulah Anak-Den , nan Den kasiahi . Angkau manyanangkan ati-Den . "
42003023	Dikutiko Isa Almasih mamuloi karajo-Nyo , kutiko itu Baliau lah ba umua kiro-kiro tigo puluah tawun . Sacaro layie urang bapandapek , Baliau adolah anak Yusuf , anak Eli ,
42003024	anak Matat , anak Lewi , anak Malkhi , anak Yanai , anak Yusuf ,
42003025	anak Matica , anak Amos , anak Nahum , anak Hesli , anak Nagai ,
42003026	anak Maat , anak Matica , anak Simei , anak Yosekh , anak Yoda ,
42003027	anak Yohanan , anak Resa , anak Zerubabel , anak Sealtiel , anak Neri ,
42003028	anak Malkhi , anak Adi , anak Kosam , anak Elmadam , anak Er ,
42003029	anak Yesua , anak Eliezer , anak Yorim , anak Matat , anak Lewi ,
42003030	anak Simeon , anak Yehuda , anak Yusuf , anak Yonam , anak Elyakim ,
42003031	anak Melea , anak Mina , anak Matata , anak Natan , anak Daud ,
42003032	anak Isai , anak Obed , anak Boas , anak Salmon , anak Nahason ,
42003033	anak Aminadab , anak Admin , anak Arni , anak Hezron , anak Peres , anak Yehuda ,
42003034	anak Yakub , anak Ishak , anak Ibrahim , anak Terah , anak Nahor ,
42003035	anak Serug , anak Rehu , anak Peleg , anak Eber , anak Salmon ,
42003036	anak Kenan , anak Arpakhsad , anak Sem , anak Nuh , anak Lamekh ,
42003037	anak Metusalah , anak Henokh , anak Yared , anak Mahalaleel , anak Kenan ,
42003038	anak Enos , anak Set , anak Adam , anak Allah .
42004001	Isa Almasih panuah jo kuwaso Roh Allah dikutiko Baliau barangkek dari sungai Yordan . Roh Allah mamimpin Baliau ka padang gurun .
42004002	Tibo disinan Baliau dicuboi dek ubilih , ampek puluah ari lamonyo . Dalam maso salamo itu , indak ciyek juwo doh nan dimakan dek Baliau . Akienyo paruik Baliau maraso litak .
42004003	Ubilih bakato kabake Baliau , " Angkau kan Anak Allah , iyo ndak ? Jikok iyo suruahlah batu ko manjadi roti . "
42004004	Isa Almasih manjawab , " Di Alkitab ado tatulih , ' Manusia iduik , indak dari roti sajo doh . ' "
42004005	Sudah tu ubilih mambawok Isa Almasih ka tampaik nan tinggi , dalam sakijok mato ubilih mampaliyekkan kabake Baliau kasadonyo karajaan di ateh dunia ko .
42004006	Ubilih bakato kabake Baliau , " Sadonyo kakuwasoan sarato jo arato bando ko , ka den sarahkan kabake Angkau , " " dek karano kasadonyo tu lah disarahkan kabake den , aden bisa mambarikannyo kabake siapo sajo , sasuko ati den .
42004007	Kasadonyo tu ka manjadi miliak Angkau , jikok Angkau lai namuah sujuik manyambah kabake den . "
42004008	Isa Almasih manjawab , " Di Alkitab ado tatulih , ' Sambahlah Tuhan Allah angkau , sarato kabake Baliau sajolah ba ibadaik . ' "
42004009	Sudah tu ubilih mambawok Isa Almasih ka Yerusalem , ka ateh bubuangan atok Rumah Tuhan , ubilih bakato kabake Baliau , " Angkau kan Anak Allah , iyo ndak ? Jikok iyo , tajunlah dari siko ka bawah .
42004010	Dek karano di Alkitab ado tatulih , ' Allah ka manyuruah malekaik-malekaik-Nyo untuak manjago Angkau elok-elok . '
42004011	' Malekaik-malekaik tu ka manyambuik Angkau jo tangannyo , supayo kaki Angkau jan ta antuak ka batu . ' "
42004012	Isa Almasih manjawab , " Di Alkitab ado tatulih , ' Janlah mancuboi Tuhan , Allah angkau . ' "
42004013	Kutiko ubilih lah salasai mancuboi Isa Almasih , jo sagalo macam caro , mako payilah inyo maninggakan Baliau sambia manunggu kutiko nan baiak .
42004014	Kudian Isa Almasih babaliak ka Galilea ; Baliau panuah jo kuwaso Roh Allah . Lah pacah kaba tantang diri Baliau di kasadonyo daerah tu .
42004015	Baliau ma aja di rumah-rumah ibadaik , kasadonyo urang bi mamuji Baliau .
42004016	Isa Almasih payi pulo ka Nazaret , ka nagari tampaik Baliau digadangkan . Di ari Sabat , manuruik kabiasoan , Baliau payi ka rumah ibadaik . Baliau tagak untuak ka mambacokan Alkitab ,
42004017	kabake Baliau dibarikan kitab Nabi Yesaya . Baliau mambukak guluangan kitab tu , mako basuwolah dek Baliau ayaik nan mangatokan bakcando iko ,
42004018	" Roh Tuhan ado didiri Ambo , dek karano Baliau lah ma angkek Ambo untuak ka mangabakan Kaba Baiak kabake urang nan bansaik . Baliau manyuruah Ambo untuak malewakan pambebasan kabake urang nan tatawan sarato mancegakkan urang nan buto ; untuak malapehkan urang nan tasapik ,
42004019	sarato mangabakan , baraso lah tibo masonyo Tuhan ka manyalamaikkan umaik-Nyo . "
42004020	Isa Almasih mangguluang kitab tu baliak , sarato manyarahkannyo ka patugeh , sudah tu Baliau duduak . Kasadonyo urang nan di dalam rumah ibadaik tu bi mancaliak kabake Baliau .
42004021	Baliau muloi babicaro kabake urang-urang tu , bakcando iko , " Ayaik-ayaik Alkitab nan lah Ambo baco cako , di ari ko juwo , dikutiko angku-angku mandangakan , lah basuwoan tu kasadonyo . "
42004022	Kato-kato nan dikatokan dek Isa Almasih sangaik rancaknyo , sainggo urang-urang tu bi tacangang , sarato sapandapek jo Baliau . Urang-urang tu bi mangatokan , " Indak koh Inyo ko anak Yusuf ? "
42004023	Mako Isa Almasih bakato kabake urang-urang tu , " Lah jaleh angku-angku ka mangatokan parumpamoan nan bakcando iko kabake Ambo , ' Oih dotor , cegakkan pulolah diri Angkau sandiri . Sagalo mukjizat nan lah kami danga , nan Angkau pabuwek di Kapernaum , pabuwek pulolah disiko , di kampuang Angkau sandiri . ' "
42004024	Baliau manambahkan pulo , " Kana-ilah nan Ambo katokan ko , indak ado doh nabi nan di aromaik-i di kampuangnyo sandiri .
42004025	Tapi dangalah kecek Ambo ko : dijaman Nabi Elia , kutiko ujan indak ado turun , tangah ampek tawun lamonyo , mako tajadilah musim lapa nan sabana padiah di kasadonyo nagari . Dikutiko itu banyak padusi-padusi marando di Israel .
42004026	Biyapun baitu , Allah indak ado doh manyuruah Nabi Elia , untuak payi ka salah surang dari urang marando tu , tapi hanyolah kabake surang urang marando di Sarfat di daerah Sidon .
42004027	Baitu pulo dijaman Nabi Elisa , kutiko itu sambuah urang di Israel nan bapanyakik kulik nan manakuikkan , tapi indak surang juwo doh dari urang-urang tu nan dicegakkan , salain dari Naaman urang Siria tu . "
42004028	Kasadonyo urang nan di rumah ibadaik tu sangaik bangihnyo , kutiko mandangakan apo nan dikatokan dek Isa Almasih tu .
42004029	Urang-urang tu bi tagak , sudah tu inyo ma usie Isa Almasih kaluwa kota , sarato mambawok Baliau ka tapi ngarai di gunuang , di tampaik talataknyo kota tu . Urang-urang tu bamukasuik nak ka manungokkan Baliau masuak lurah .
42004030	Tapi Baliau manyalingkik di antaro urang nan banyak , sudah tu Baliau payi dari tampaik tu .
42004031	Kudian Isa Almasih payi ka kota Kapernaum di Galilea . Tibo disinan Baliau ma aja urang di ari Sabat .
42004032	Urang-urang tu bi tacangang maliyek caro Baliau ma aja , dek karano apo nan dikatokan dek Baliau manganduang kuwaso .
42004033	Disinan , di rumah ibadaik tu ado surang urang nan dikuwasoi dek roh jahek . Urang tu mamakiak-makiak ,
42004034	" Oih Isa Almasih , urang Nazaret , apo nan ka Angkau pabuwek kabake kami ? Angkau kamari ko untuak ka mambinasokan kami ? Aden tawu siapo Angkau : Angkau adolah Pisuruah Nan Suci dari Allah ! "
42004035	" Jaan mangecek juwo . . . ! " Isa Almasih ma ariak roh jahek tu . " Kaluwalah angkau dari urang ko ! " Sudah tu , roh jahek tu ma ampehkan urang tu di adok-an urang nan banyak tu , mako kaluwalah inyo dari urang tu , jo caro nan indak manyakikkan urang tu .
42004036	Kasadonyo urang bi tacangang , inyo bi mangecek sasamo inyo , " Indak tangguang-tangguang kato-kato Baliau . Jo kuwaik kuwaso Baliau mamarentahkan roh-roh jahek kaluwa , mako bi kaluwalah roh jahek tu ! "
42004037	Mako pacahlah kaba tantang Isa Almasih disadonyo daerah tu .
42004038	Isa Almasih barangkek dari rumah ibadaik tu , sudah tu Baliau payi ka rumah si Simon . Mintuo si Simon nan padusi sadang sakik damam , di agiah tawulah kabake Baliau .
42004039	Baliau payi ka tampaik lalok urang gaek tu , Baliau usielah damamnyo . Panyakiknyo cegak , inyo lansuang jago , inyo lah sato pulo malayani urang-urang tu .
42004040	Kutiko matoari lah tabanam , kasadonyo urang bi mambawok-i dunsanak-dunsanaknyo nan ma idokkan bamacam-macam panyakik , kabake Isa Almasih . Baliau malatakkan tangan-Nyo ka satiyok urang nan sakik tu , untuak mancegakkannyo .
42004041	Sambuah pulo roh-roh jahek nan dikaluwakan dari urang-urang tu , roh jahek tu mamakiak-makiak , " Angkaulah Anak Allah ! " Isa Almasih ma ariak roh-roh jahek tu , Baliau indak mambuliahkan inyo mangecek , dek karano inyo tawu baraso Isa Almasih adolah Rajo Panyalamaik .
42004042	Dikutiko matoari lah muloi tabik , Isa Almasih barangkek dari kota tu , sudah tu Baliau payi ka suatu tampaik nan langang . Urang nan banyak tu bi mancari Baliau , baru lah basuwo jo Isa Almasih , inyo bi mamintak kabake Baliau , supayo inyo jan ditinggakan .
42004043	Tapi Baliau mangatokan , " Ambo ko musti payi pulo ka kota-kota nan lain , untuak mambaritokan Injil Karajaan Allah , dek karano untuak itulah mangkonyo Allah manyuruah Ambo ka ateh dunia ko . "
42004044	Dek karano itu mangkonyo Isa Almasih bakatubah di rumah-rumah ibadaik , dikasadonyo nagari di Yudea .
42005001	Pado satu kutiko , Isa Almasih tagak di tapi danau Genesaret . Sambuah urang nan basasak-sasak disinan , nan niyo nak mandangakan firman Allah dari Baliau .
42005002	Baliau manampak duwo buwah parawu di tapi danau tu ; tukang pukeknyo lah bi turun dari parawu tu , inyo bi sadang mambasuah pukeknyo .
42005003	Baliau nayiak ka parawu tu , iyolah ka parawu nan punyo si Simon , sudah tu Baliau manyuruah si Simon mambawok parawunyo agak ka tangah . Baliau duduak di dalam parawu tu sambia ma aja urang nan banyak .
42005004	Lah sudah ma aja , Baliau bakato kabake si Simon , " Dayuanglah parawu ko ka tampaik nan dalam , sudah tu rantangkanlah pukek angkau tu , untuak mancakau ikan . "
42005005	" Angku Guru , " kecek si Simon , " lah samalam papek kami bakarajo kareh , tapi indak sikua juwo doh kami mandapek ikan ! Tapi kiniko dek karano Angku nan manyuruah , jadihlah ; biyalah nak ambo rantangkan pukek ko baliak . "
42005006	Sasudah inyo mangarajokan apo nan disuruahkan dek Isa Almasih , mako inyo bi mandapek ikan nan sangaik banyak , sampai pukeknyo muloi cabiak .
42005007	Dek karano itu , inyo bi mamintak tolong kabake kanti-kantinyo di parawu nan lain . Kanti-kantinyo tu bi tibo , sudah tu sacaro basamo-samo inyo ma isi kaduwo buwah parawu tu sampai panuah jo ikan , ampia-ampia parawu tu karam .
42005008	Kutiko si Simon maliyek kajadian nan saroman itu , inyo sujuik di adok-an Isa Almasih , sudah tu inyo bakato , " Tinggakanlah ambo ko Tuhan ! Dek karano ambo ko adolah urang badoso ! "
42005009	Si Simon sarato jo kasadonyo urang nan samo-samo jo inyo sangaik tacangang , dek maliyek ikan nan lah inyo cakau .
42005010	Baitu pulo jo kanti-kanti si Simon nan lain , si Yakobus jo si Yahya , anak Zebedeus . Isa Almasih bakato kabake si Simon , " Janlah takuik ! Muloi dari sajak kiniko , angkau ka manjadi pamukek urang . "
42005011	Si Simon sarato jo kantinyo , ma elo parawu tu ka tapi , sudah tu inyo tinggakan kasadonyo tu , mako inyo payi untuak manuruikkan Isa Almasih .
42005012	Pado suatu ari , Isa Almasih sadang barado disabuwah kota . Disinan ado surang laki-laki nan badannyo lah panuah dek panyakik kulik nan manakuikkan . Kutiko inyo manampak Isa Almasih , inyo sujuik di adok-an Baliau sambia mambana , " Ngku , jikok Angku namuah , Angku bisa mancegakkan ambo ! "
42005013	Baliau ma awai urang tu sambia bakato , " Ambo layi namuah , cegaklah ! " Kutiko tu juwo panyakik urang tu cegak .
42005014	Sudah tu Isa Almasih managah urang tu , supayo inyo jan mancuritokan kajadian tu kabake siya-siyanyo , Baliau mangatokan , " Payilah paliyekkan badan angkau tu kabake imam , sudah tu mintaklah pangakuan dari inyo , baraso angkau iyo lah cegak . Mako payilah mampasambahkan karoban , bakcando nan diparentahkan dek Nabi Musa , sabagai tando kabake urang nan banyak , baraso angkau iyo lah sabana-bana cegak . "
42005015	Tapi tantang diri Isa Almasih , lah pacah kaba kian kumari , sainggo sambuah urang nan bi tibo , untuak mandangakan pangajaran dari Baliau , sarato untuak mintak dicegakkan dari panyakiknyo surang-surang .
42005016	Sasudah tu Isa Almasih payi badowa ka tampaik nan langang .
42005017	Pado suatu ari , kutiko Isa Almasih sadang ma aja , ado babarapo urang Farisi sarato jo guru-guru agamo , sadang bi duduak disinan . Inyo bi datang dari Yerusalem , sarato jo dari kota-kota di Galilea jo Yudea . Kuwaso Tuhan ado didiri Isa Almasih untuak mancegakkan urang-urang nan sakik .
42005018	Dikutiko itu ado babarapo urang nan bi tibo , mambawok surang urang lumpuah nan lalok di ateh lapiak . Urang-urang tu lah ba usawo untuak mambawok urang nan lumpuah tu masuak ka dalam rumah , supayo dapek dilatakkan di adok-an Isa Almasih .
42005019	Tapi dek karano urang nan sangaik rami , mako urang-urang tu indak dapek doh masuak mambawok urang nan lumpuah tu . Dek karano itu , inyo nayiakkanlah urang nan lumpuah tu ka ateh atok . Sudah tu inyo bukak atok , kudian diturunkanlah urang nan lumpuah tu jo lapiak ka dalam rumah , tapek di adok-an Isa Almasih nan duduak di tangah-tangah urang nan banyak .
42005020	Kutiko Isa Almasih maliyek , dek takah itu bana imannyo urang-urang tu , mako Baliau bakato kabake urang tu , " Oih sanak , doso angkau lah Ambo ampuni . "
42005021	Guru-guru agamo sarato jo urang-urang Farisi tu bi mangecek sasamo inyo , " Siya Urang ko nan sabananyo , kok Inyo barani mahino Allah ? Siya urang nan dapek ma ampuni doso , salain daripado Allah ? "
42005022	Isa Almasih tawu apo nan dipakecekkan dek urang-urang tu . Dek karano itu Baliau bakato , " Baa mangko angku-angku kok bapandapek nan baitu di dalam ati angku surang-surang ?
42005023	Nama nan labiah mudah ? Untuak mangatokan , ' Doso angkau lah di ampuni ' , atau untuak mangatokan , ' Tagaklah , sudah tu bajalanlah ! '
42005024	Kiniko Ambo ka mambuktikan kabake angku-angku , baraso di ateh dunia ko , Anak Manusia bakuwaso untuak ma ampuni doso . " Sudah tu Isa Almasih bakato kabake urang nan lumpuah tu , " Tagaklah , angkeklah tampaik lalok angkau , sudah tu pulanglah ! "
42005025	Di adok-an kasadonyo urang nan banyak tu , urang nan lumpuah tu bagageh tagak , sudah tu inyo angkek tampaik laloknyo , inyo taruih pulang sambia mamuji Allah .
42005026	Kasadonyo urang-urang tu bi tacangang sangaik , inyo bi mamuji Allah . Jo parasaan nan takuik , urang-urang tu bi mangecek , " Sabana ajaib kajadian nan kito liyek ko ! "
42005027	Sasudah itu Isa Almasih payi kaluwa , Baliau manampak surang tukang mintak pajak , nan banamo si Lewi , sadang duduak di kantua nyo . Baliau bakato kabake inyo , " Kamarilah , molah payi jo Ambo . "
42005028	Si Lewi lansuang tagak , sudah tu inyo tinggakan kasadonyo , mako payilah inyo manuruikkan Isa Almasih .
42005029	Sasudah tu si Lewi ma adokan alek di rumahnyo untuak manjamu Isa Almasih . Sambuah tukang mintak pajak sarato jo urang-urang nan lain bagai , bi sato makan samo-samo jo inyo .
42005030	Babarapo urang Farisi sarato jo guru-guru agamo , indak lamak parasaannyo maliyek kajadian tu , sudah tu inyo bi mangecek kabake pangikuik Isa Almasih , " Baa mangko angku-angku bi makan minun samo jo tukang mintak pajak , sarato jo urang-urang nan indak baiak ? "
42005031	Isa Almasih manjawab , " Urang nan siyaik indak mamaralukan dotor doh ; tapi kok urang nan sakik iyo .
42005032	Ambo datang , indak untuak ka ma imbau urang-urang nan manyangko dirinyo lah baiak doh , tapi , Ambo ka ma imbau urang-urang nan badoso , supayo inyo batobaik dari doso-dosonyo . "
42005033	Sambuah urang nan bi mangecek bakcando iko kabake Isa Almasih , " Pangikuik Nabi Yahya jo pangikuik urang Farisi acok bi bapuwaso sarato jo badowa . Tapi pangikuik-pangikuik Angku bi makan jo minun . "
42005034	Baliau manjawab , " Apokoh angku-angku bisa manyuruah si alek bapuwaso dikutiko sadang baralek kawin , kutiko marapulai sadang samo-samo jo inyo ? Tantu indak !
42005035	Tapi isuak ka tibo masonyo , marapulai tu ka di ambiak dari urang-urang tu . Mako dikutiko itulah urang-urang tu ka bi bapuwaso . "
42005036	Sudah tu Isa Almasih mancuritokan kabake urang-urang tu parumpamoan nan bakcando iko , " Indak ado doh urang nan manumbok baju nan usang , jo sakarek kain dari baju nan baru . Jo caro nan baitu , inyo lah mancabiak-i baju nan baru tu . Dek karano kain panumbok nan baru tu , indak sasuwai doh jo baju nan lah usang .
42005037	Baitu pulo , indak ado doh urang nan mamasuakkan ayie anggur nan baru , ka dalam kampia kulik nan lah usang , dek karano di ayie anggur nan baru tu , kampia kulik tu bisa cabiak . Mako anggurnyo tabuwang , kampianyo pun kuyak .
42005038	Ayie anggur nan baru , musti dimasuakkan ka kampia kulik nan baru pulo .
42005039	Baitu pulo , indak ado doh urang nan niyo maminun ayie anggur nan baru , jikok inyo lah mancubo maminun ayie anggur nan lah tuwo , anggur nan lah tuwo tu labiah lamak rasonyo . "
42006001	Ado sakali di ari Sabat , kutiko itu Isa Almasih lalu di satumpak parak gandun , pangikuik-pangikuik-Nyo bi ma ambiak-i gandun . Pangikuik-Nyo tu manggisa gandun tu jo tangannyo , sudah tu dimakannyo .
42006002	Babarapo urang Farisi bi batanyo , " Baa mangko angku-angku malangga paratuaran agamo kito , jo sacaro mampabuwek sasuatu karajo nan ditagah di ari Sabat ? "
42006003	Isa Almasih manjawab , " Alun adokoh angku-angku mambaco di Alkitab , tantang apo nan dipabuwek dek nabi Daud , kutiko inyo sarato jo pangikuiknyo bi tabik litak ?
42006004	Inyo masuak ka dalam Rumah Tuhan , inyo ambiak roti nan lah dipasambahkan kapado Allah , sudah tu dimakannyo . Kudian inyo barikan pulo roti tu kabake pangikuiknyo . Padohal manuruik paratuaran agamo kito , imam-imam sajolah nan buliah mamakan roti tu . "
42006005	Sudah tu Baliau bakato , " Anak Manusia bakuwaso ateh ari Sabat ! "
42006006	Ado pulo sakali di ari Sabat nan lain , Isa Almasih payi ma aja ka rumah ibadaik . Disinan ado surang urang , nan tangannyo lah mati sabalah .
42006007	Babarapo urang guru agamo sarato jo urang Farisi baniyaik nak mancari-cari kasalahan Isa Almasih , supayo dapek caro untuak mangadukan Baliau . Jadi urang-urang tu taruih mamparatikan Baliau , apokoh Baliau ka mancegakkan urang di ari Sabat .
42006008	Tapi Isa Almasih mangatawui pikieran urang-urang tu . Mako Baliau bakato kabake urang nan tangannyo lah mati sabalah tu , " Kamarilah , ka muko ko , tagaklah disiko ! " Urang tu tagak , sudah tu inyo taruih ka muko .
42006009	Kudian Baliau batanyo kabake urang-urang nan ado disinan , " Manuruik agamo , apo nan buliah kito karajokan di ari Sabat ? Babuwek baiak atau babuwek jahek ? Manyalamaikkan urang atau mancilakokan urang ? "
42006010	Baliau mancaliak ka sakuliliang , kabake sadonyo urang , sudah tu Baliau bakato kabake urang nan mati tangan tu , " Oncongkanlah tangan angkau . " Urang tu pun ma oncongkan tangannyo , lansuang tangannyo cegak .
42006011	Tapi guru-guru agamo jo urang-urang Farisi tu , sangaik bangihnyo , inyo muloi barundiang , apo nan bisa nan ka inyo pabuwek kabake Isa Almasih .
42006012	Dikutiko itu Isa Almasih mandaki ka sabuwah bukik , untuak badowa kapado Allah , samalam papek Baliau badowa .
42006013	Kutiko ari lah tarang , Baliau ma imbau pangikuik-pangikuik-Nyo , sudah tu Baliau mamiliah duwo baleh urang diantaro pangikuik-Nyo tu . Baliau manamokan urang nan duwo baleh tu , sabagai rasul . Urang-urang tu adolah :
42006014	Si Simon ( nan dinamoi pulo dek Baliau si Petrus ) , si Andreas karek-an si Simon ; si Yakobus , si Yahya , si Filipus sarato jo si Bartolomeus ,
42006015	si Matius sarato jo si Tomas , si Yakobus anak Alfeus , sarato jo si Simon ( nan dinamoi pulo si Patriot ) ,
42006016	si Yudas anak Yakobus sarato jo si Yudas Iskariot nan kudiannyo manjadi pangkiyanaik .
42006017	Kudian Isa Almasih turun dari bukik tu samo-samo jo rasul-rasul tu bagai , sudah tu inyo baranti , sarato tagak disuatu tampaik nan data . Disinan ado pulo sarombongan gadang pangikuik-pangikuik-Nyo nan lain , sambuah pulo urang nan bi tibo dari babagai-bagai kampuang , dari sadonyo nagari di Yudea , Yerusalem , sarato jo kota-kota di Tirus jo di Sidon nan di daerah pasisie .
42006018	Urang-urang tu bi tibo , untuak nak mandangakan pangajaran Isa Almasih , sarato nak mintak dicegakkan dari sakik panyakik . Urang-urang nan kamasuak-an roh jahek bi tibo pulo dicegakkan .
42006019	Kasadonyo urang bi ba usawo nak ka ma awai Isa Almasih , dek karano ado kuwaso nan kaluwa dari diri Baliau , nan dapek mancegakkan urang tu kasadonyo .
42006020	Isa Almasih mancaliak kabake pangikuik-pangikuik-Nyo , sudah tu Baliau bakato , " Babahagialah angku-angku , urang nan bansaik , dek karano angku-angkulah nan punyo Karajaan Allah !
42006021	Babahagialah angku-angku , nan kiniko baparuik litak ; angku-angku ka dikanyangkan ! Babahagialah angku-angku nan kiniko manangih ; isuak angku-angku ka bagadang ati !
42006022	Babahagialah angku-angku jikok dibanci-i , jikok ditulak-i , jikok dihino , sarato jikok dipitanah dek karano di Anak Manusia !
42006023	Nabi-nabi dijaman sa isuak , dipabuwek urang bakcando itu pulo . Jikok tajadi nan saroman itu , rancaklah angku-angku basanang ati , sarato manarilah basukocito , dek karano gadang upah nan lah tasadiyo untuak angku-angku di sarugo .
42006024	Tapi cilakolah angku-angku , jikok kiniko angku-angku kayo ; dek karano angku-angku lah mancuboi sagalo nan lamak-lamak !
42006025	Cilakolah angku-angku , nan kiniko lah maraso kanyang ; dek karano isuak angku-angku ka baparuik litak ! Cilakolah angku-angku , nan kiniko bagalak-galak bagadang ati ; dek karano isuak angku-angku ka ba ibo ati sarato jo ka manangih !
42006026	Cilakolah angku-angku , jikok kasadonyo urang bi mamuji angku-angku ; dek karano bakcando itu pulo niniak muyangnyo bi mamuji nabi-nabi palasu dijaman sa isuak . "
42006027	" Tapi kabake angku-angku , nan kiniko layi namuah mandangakan kato-kato Ambo , Ambo bapasan nan bakcando iko : kasiahilah musuah-musuah angkau , sarato babuwek baiaklah kabake urang nan jajok jo angkau .
42006028	Barakaik-ilah urang nan mangutuak-i angkau , sarato dowakanlah urang nan jahek kabake angkau .
42006029	Jikok ado urang nan manampa salah ciyek dari pipih angkau , mako padiyakan pulolah inyo manampa nan sabalah lai . Jikok ado urang nan nak marabuik jubah angkau , mako agiahkanlah baju angkau bagai .
42006030	Jikok ado urang nan mamintak sasuatu kabake angkau , agiahkanlah tu ka untuaknyo ; jikok hak miliak angkau dirabuik , janlah dimintak baliak .
42006031	Pabuweklah kabake urang lain , samo jo bakcando apo nan katuju di angkau , nan ka dipabuwek urang kabake angkau .
42006032	Jikok angku-angku hanyo mangasiahi urang nan mangasiahi angku-angku sajo , apo tu aratinyo ? Urang badoso pun mangasiahi urang-urang nan mangasiahinyo !
42006033	Atau jikok angku-angku hanyo babuwek baiak , kabake urang-urang nan babuwek baiak ka angku-angku sajo , dimanyo latak jaso angku-angku ? Urang-urang badoso pun mampabuwek nan saroman itu !
42006034	Jikok angku-angku mampasalangkan pitih , hanyo kabake urang-urang nan ka bisa mambayie baliak , dimanyo latak jaso angku-angku ? Urang badoso pun mampasalangkan pitih kabake urang badoso , sudah tu inyo mintak baliak !
42006035	Samustinyo indak baitu doh ! Angku-angku musti sabaliaknyo , angku-angku musti mangasiahi urang nan mamusuahi angku-angku sarato babuwek baiak kabake inyo . Angku-angku musti manjadi urang nan namuah mampasalangi , sarato jan maharokkan nan dipasalangkan tu ka babaliak baliak . Jikok angku-angku mampabuwek nan saroman itu , mako gadang lah upah nan ka angku-angku tarimo , nan angku-angku ka manjadi anak-anak Allah Nan Mahatinggi . Dek karano Allah elok ati kabake urang nan indak tawu batarimo kasih , baitu pulo kabake urang nan jahek .
42006036	Andaknyo angku-angku manjadi urang nan paibo , sarupo jo Bapak angkau , adolah nan paibo pulo ! "
42006037	" Janlah mahakimi urang lain , supayo angkau sandiri jan pulo dihakimi dek Allah . Janlah ma ukun urang lain , supayo angkau sandiri , jan pulo di ukun dek Allah . Ampunilah urang lain , supayo angku-angku di ampuni pulo dek Allah .
42006038	Agiahkanlah sasuatu kabake urang lain , supayo Allah ma agiahkan pulo sasuatu kabake angku-angku ; angku-angku ka manarimo pambarian nan balimpah-limpah , nan lah digantangi sapadek-padeknyo untuak angku-angku . Dek karano , ukuaran nan angkau pakai untuak pa ukua urang lain , ka dipakai pulo dek Allah untuak pa ukua angku-angku . "
42006039	Kudian Isa Almasih mancuritokan pulo kabake urang-urang tu parumpamoan nan sarupo iko , " Jikok urang buto nan mambimbiang urang buto , mako lah jaleh kaduwo-duwonyo ka balambin masuak banda .
42006040	Indak ado doh murik nan labiah santiang daripado gurunyo . Tapi jikok murik tu lah salasai baraja , mako inyo ka manjadi samo jo gurunyo .
42006041	Baa mangko sarabuak kayu di mato urang nampak di angku-angku , sadangkan balok di mato angkau sandiri , indak nampak doh di angku-angku ?
42006042	Dima pulo ka bisa angku-angku bakato kabake sudaro angku-angku , ' Oih sanak , kamarilah , buliah nak ambo kaluwakan sarabuak kayu nan di mato angkau tu . ' Sadangkan di mato angkau sandiri ado balok nan mambulintang . Oih urang munapiak ! Kaluwakanlah dawulu balok nan ado di mato angkau tu . Sudah tu , barulah angkau dapek maliyek sacaro jaleh , sarato bisa mangaluwakan sarabuak kayu nan di mato sudaro angkau tu . "
42006043	" Indak ado doh batang kayu rancak , nan ma asiekan buwah nan buruak . Baitu pulo , indak ado doh batang kayu buruak , nan ma asiekan buwah nan elok .
42006044	Satiyok batang kayu dapek dikatawui dari maliyek buwahnyo . Rimbo talawu baduri , indak ka ma asiekan buwah aro doh , baitu pulo samak baduri , indak ka ma asiekan buwah anggur doh .
42006045	Urang nan elok , mangarajokan karajo-karajo nan baiak , dek karano atinyo panuah jo kabaiakkan . Urang nan jahek , mangarajokan karajo-karajo nan jahek , dek karano atinyo panuah jo sagalo nan buruak . Dek karano , satiyok apo nan dikatokan dek muluik , itu adolah nan kaluwa dari ati . "
42006046	" Baa mangko angku-angku ma imbau Ambo , ' Tuhan , Tuhan , ' tapi angku-angku indak mangarajokan doh , apo nan Ambo katokan ?
42006047	Satiyok urang nan datang kabake Ambo , jikok inyo layi mandangakan kato-kato Ambo , sarato layi mangarajokannyo . Jo siyalah nan dapek kito samokan urang nan saroman itu ? -- Eloklah nak Ambo agiah tawu ka angku-angku urang nan bakcando itu -- .
42006048	Inyo tu , ibaraiknyo sarupo jo urang nan kutiko ka managakkan rumah , inyo manggali dalam-dalam sampai basuwo tanah nan kareh , sudah tu inyo buwek sandi di ateh batu . Kutiko ado ayie gadang tibo , ayie batang ayie malando rumah tu , mako nan rumah tu indak ka baa-baa doh , dek karano rumah tu ditagakkan di ateh batu sandi nan kuwaik .
42006049	Tapi ado pulo urang , nan hanyo mandangakan kato-kato Ambo , tapi indak dikarajokannyo , inyo tu adolah , ibaraiknyo sarupo jo urang nan managakkan rumahnyo indak basandi . Jikok ayie gadang tibo malando , mako rumahnyo tu ka runtuah ; rusak binaso ! "
42007001	Kutiko lah salasai mangatokan sagalo macam parkaro tu kabake urang nan banyak , mako payilah Isa Almasih ka Kapernaum .
42007002	Disinan ado surang parwira tantara Roma , inyo punyo surang pisuruah nan sangaik disayanginyo . Pisuruahnyo tu sakik , lah ampia ka mati bantuaknyo .
42007003	Dikutiko inyo mandanga kaba tantang Isa Almasih , mako disuruahnyolah babarapo urang pamimpin urang Yahudi , payi kabake Isa Almasih , untuak mamintak , kok dapek Baliau bamurah ati datang , untuak mancegakkan pisuruah nan sakik tu .
42007004	Kutiko lah tibo di tampaik Baliau , urang-urang tu bi mambana kabake Baliau , kok dapek Baliau niyo manolong parwira tantara tu . " Parwira tantara ko patuik bana Angkau tolong , " kecek urang-urang tu ka Isa Almasih ,
42007005	" dek karano , inyo sabana ibo kabake banso kito , inyo lah mambuwekkan rumah ibadaik untuak kami . "
42007006	Mako payilah Isa Almasih samo-samo jo urang-urang tu bagai . Kutiko Baliau lah ampia ka tibo di rumah tu , parwira tu manyuruah kanti-kantinyo manyonsongkan Baliau , untuak mangatokan , " Indak usah lai Angku basusah-susah datang ka rumah ambo . Ambo ko urang nan indak patuik manarimo Angku di rumah ambo .
42007007	Itulah sababnyo , mangko ambo sandiri indak barani untuak manamui Angku . Jadi , Angku agiah sajolah parentah , supayo palayan ambo tu cegak .
42007008	Dek karano , ambo sandiri pun tunduak kabake parentah kumandan ambo , di bawah ambo ado pulo parajurik-parajurik , nan musti tunduak ka parentah ambo . Jikok ambo manyuruah surang parajurik , ' Payi ! ' mako inyo pun payi ; baitu pulo jikok ambo mangatokan kabake nan lain , ' Kamarilah ! ' mako inyo pun datang . Jikok ambo mamarentahkan palayan ambo , ' Buweklah iko ! ' mako inyo pun mangarajokannyo . "
42007009	Isa Almasih tacangang mandangakan kecek urang itu . Baliau malengong sambia bakato kabake urang banyak nan manuruikkan Baliau tu , " Indak tangguang-tangguang doh urang ko . Di antaro sabanyak ko urang Israel , alun ado lai Ambo basuwo jo urang nan ba iman bakcando iko ! "
42007010	Kutiko urang-urang nan disuruah tu babaliak ka rumah parwira tu , palayan nan sakik tu lah cegak .
42007011	Indak lamo sasudah tu , Isa Almasih payi ka kota Nain . Pangikuik-Nyo sarato jo urang nan banyak , payi pulo samo-samo jo Baliau .
42007012	Kutiko Baliau tibo di dakek pintu kaporo , ka masuak kota , Baliau basobok jo urang nan ka ma antakan mayik kaluwa kota . Nan maningga tu adolah surang anak laki-laki , anak tungga dari surang urang marando . Sambuah panduduak kota nan bi payi ma iriangkan mandeh nan kamatian anak tu .
42007013	Kutiko Tuhan Isa Almasih maliyek padusi nan kamatian anak tu , Baliau maraso ibo , Baliau bakato , " Jan manangih lai amai ! "
42007014	Sudah tu Baliau mandakek-i osongan mayik tu , sambia ma awainyo . Mako urang-urang nan ma osong mayik tu baranti bajalan . Baliau bakato , " Oih anak mudo , jagolah angkau ! "
42007015	Mako jagolah anak mudo nan mati tu , inyo duduak sudah tu inyo muloi mangecek . Mako disarahkanlah anak tu dek Isa Almasih kabake mandehnyo .
42007016	Kasadonyo urang bi tabik takuik , sarato bi mamuji Allah . Inyo bi mangecek , " Surang nabi nan sangaik mulie lah tibo di tangah-tangah kito ! Allah lah datang untuak ka manyalamaikkan umaik-Nyo ! "
42007017	Lah pacah kaba tantang diri Isa Almasih di kasadonyo nagari di Yudea sarato jo di daerah sakuliliangnyo .
42007018	Pangikuik Nabi Yahya mancuritokan kabake inyo , kasadonyo kajadian-kajadian tu . Mako di imbaunyolah duwo urang pangikuiknyo ,
42007019	sudah tu , inyo suruah nan baduwo tu payi ka Tuhan Isa Almasih , untuak mananyokan nan bakcando iko , " Angku koh urangnyo nan ka datang manuruik janji Allah , atau musti koh kami manunggu urang nan lain ? "
42007020	Mako payilah pangikuik Nabi Yahya Pambaptis tu , untuak manamui Isa Almasih , sarato bakato , " Nabi Yahya manyuruah kami untuak batanyo kabake Angku , apokoh Angku urangnyo nan ka datang manuruik janji Allah , atau musti koh kami manunggu urang nan lain ? "
42007021	Dikutiko itu , sambuah urang nan dicegakkan dek Isa Almasih , sambuah Baliau ma usie roh jahek , sarato sambuah pulo mato urang nan buto dicegakkan .
42007022	Dek karano itu Baliau manjawab , " Babaliaklah kabake Nabi Yahya , sudah tu curitokanlah apo nan lah angku-angku danga sarato apo nan lah angku-angku caliak : urang buto bisa maliyek , urang lumpuah bisa bajalan , urang nan bapanyakik kulik nan manakuikkan cegak , urang pakak bisa mandanga , urang mati bisa iduik baliak , sarato Kaba Baiak dari Allah dibaritokan kabake urang-urang nan bansaik .
42007023	Babahagialah urang nan indak ado alasan , untuak indak manarimo Ambo . "
42007024	Sasudah utusan Nabi Yahya tu bajalan , Isa Almasih muloi mangecek kabake urang nan banyak tantang Nabi Yahya , Baliau mangatokan , " Angku-angku payi ka padang gurun , apo nan angku-angku liyek ? Apokoh nak maliyek salai rumpuik nan di ambuih ribuik ?
42007025	Angku-angku payi untuak maliyek apo ? Apokoh untuak maliyek urang nan babaju rancak ? Urang-urang nan bapakaian bakcando itu , sarato nan iduik mewah tingganyo di istana !
42007026	Jadi , jikok angku-angku kaluwa , untuak maliyek apo ? Apokoh untuak maliyek surang nabi ? Batua , malah labiah dari surang nabi .
42007027	Dek karano Nabi Yahya tu lah nan dimukasuikkan dek ayaik Alkitab nan tatulih bakcando iko , ' Ikolah pisuruah-Den , ' kato Allah , ' Aden ka manyuruah inyo labiah dawulu daripado Angkau , supayo inyo marambah jalan untuak Angkau ! ' "
42007028	" Kana-ilah apo nan Ambo katokan ko , " kecek Isa Almasih , " di ateh dunia ko , alun ado lai urang nan labiah basa daripado Nabi Yahya Pambaptis . Tapi , urang nan paliang ketek di dalam Karajaan Allah , labiah basa daripado Yahya Pambaptis . "
42007029	Kasadonyo urang -- tamasuak tukang-tukang mintak pajak -- mandangakan Isa Almasih mangatokan tantang parkaro itu ; mako inyolah urang-urang nan lah mamatuahi kahandak Allah , sarato namuah dipamandikan dek Nabi Yahya .
42007030	Tapi urang-urang Farisi sarato jo guru-guru agamo Yahudi indak namuah manarimo mukasuik Allah taradok dirinyo . Inyo indak namuah dipamandikan dek Nabi Yahya .
42007031	Sudah tu Isa Almasih bakato pulo , " Jo apolah samustinyo ka Ambo samokan urang-urang nan iduik dijaman kiniko ? Sarupo jo apolah urang-urang ko ?
42007032	Inyo ko sarupo jo paja-paja ketek nan duduak di tangah pasa ; nan sakalompok mangecek kabake nan lain , ' Kami lah mandendangkan lagu bagadang ati untuak kalian , tapi kalian indak namuah doh manari ! Kami lah mandendangkan lagu tando ba ibo ati , tapi indak ado doh kalian nan manangih ! '
42007033	Nabi Yahya Pambaptis datang -- inyo bapuwaso sarato indak maminun anggur -- angku-angku bi mangecekkan , ' Inyo kamasuak-an setan ! '
42007034	Anak Manusia datang -- Inyo makan sarato jo minun -- mako angku-angku bi mangatokan , ' Liyeklah urang tu ! Cangok , pamabuak , bakanti jo tukang mintak pajak , bakanti jo urang badoso . '
42007035	Biyapun baitu , kabijaksanoan Allah tabukti dari kasadonyo urang nan layi namuah manarimonyo . "
42007036	Ado surang urang Farisi , nan banamo si Simon , inyo mambawok singgah Isa Almasih makan ka rumahnyo . Mako payilah Baliau kasinan , duduak makan basamo-samo .
42007037	Di kota tu ado pulo surang padusi nan iduiknyo bagalimang doso . Kutiko inyo mandanga baraso Isa Almasih sadang makan di rumah urang Farisi tu , mako inyo payi pulo ka tampaik tu sambia mambawok sabuwah boto pualam barisi minyak arun .
42007038	Inyo tagak di balakang Isa Almasih , di dakek kaki Baliau , sambia manangih inyo mambasahi kaki Baliau jo ayie matonyo . Kudian kaki Baliau tu disekanyo jo abuaknyo , sudah tu di idunyo sarato dituwanginyo jo minyak arun .
42007039	Kutiko urang Farisi nan ma undang Isa Almasih , maliyek kajadian tu , inyo bakato dalam atinyo , " Jikok sakironyo Urang ko nabi , tantu Inyo tawu siya padusi nan manyintuah-Nyo tu , tantu Inyo musti tawu pulo , baraso padusi tu iduik bagalimang doso ! "
42007040	Sudah tu Baliau bakato kabake si Simon , " Angku Simon , ado sasuatu nan ka Ambo katokan kabake angku . " " Iyo Ngku Guru , " kecek si Simon , " katokan sajolah . "
42007041	Baliau bakato , " Ado duwo urang nan ba utang kabake urang nan mampasalangkan pitih . Nan surang ba utang limo ratuih pitih perak , nan surang lai ba utang limo puluah pitih perak .
42007042	Kaduwo-duwonyo samo-samo indak bisa mambayie utang tu , dek karano itu , utang-utangnyo tu di abihkan sajo . Nah , siya di antaro urang nan baduwo ko nan labiah mangasiahi urang nan mampasalangkan pitih tu ? "
42007043	" Ambo raso nan ka labiah mangasiahi , adolah urang nan utangnyo labiah banyak ! " kecek si Simon . " Pandapek angku tu batua , " kecek Isa Almasih .
42007044	Sudah tu Baliau mancaliak kabake padusi tu , sambia bakato kabake si Simon , " Angkau kan layi manampak urang padusi ko ? Ambo datang ka rumah angkau , tapi angkau indak manyadiyokan ayie doh , untuak pambasuah kaki Ambo ; tapi urang padusi ko , inyo lah mambasuah kaki Ambo jo ayie matonyo , sarato manyekanyo jo abuaknyo .
42007045	Angkau indak ado doh ma ibu Ambo , tando angkau manyambuik , kutiko Ambo tibo , tapi urang padusi ko , indak baranti doh sajak tadi ma ibui kaki Ambo .
42007046	Angkau indak ado doh maminyak-i kapalo Ambo , tapi urang padusi ko lah maminyak-i kaki Ambo jo minyak arun .
42007047	Jadi , nan sabananyo : kasiahnyo nan gadang tu , lah manunjuakkan , baraso dosonyo nan banyak tu , lah ba ampuni ! Jikok urang nan saketek di ampuni , mako inyo saketek pulo mangasiahi . "
42007048	Sudah tu Isa Almasih bakato kabake urang padusi tu , " Sagalo doso angkau lah di ampuni . "
42007049	Urang-urang lain nan duduak makan samo-samo jo Baliau bi mangecek sasamo inyo , " Siya Urang ko nan sabananyo , kok Inyo bisa ma ampuni doso urang ? "
42007050	Tapi Isa Almasih bakato kabake urang padusi tu , " Dek karano angkau ba iman kabake Ambo , mako angkau ka disalamaikkan . Payilah , pasananglah ati ! "
42008001	Indak lamo sasudah tu , Isa Almasih payi ka kota-kota sarato jo ka kampuang-kampuang , untuak mambaritokan Injil Karajaan Allah . Duwo baleh urang pangikuik-Nyo payi samo-samo jo Baliau .
42008002	Baitu pulo babarapo urang padusi nan lah dicegakkan dari kamasuak-an roh jahek , sarato dicegakkan dari panyakik . Nan padusi-padusi tu iyolah Maryam nan biaso pulo di imbau si Magdalena ( tujuah roh jahek nan lah dikaluwakan dari dirinyo ) ;
42008003	payi pulo si Yohana , urang rumah si Khuza , pagawai istana Rajo Herodes ; Susana , sarato sambuah lai padusi-padusi nan lain . Jo pitihnyo surang-surang , inyo bi mambantu Isa Almasih sarato jo pangikuik-Nyo .
42008004	Urang taruih juwo bi tibo kabake Isa Almasih , dari babagai-bagai kota . Kutiko lah banyak urang bakumpua , mako Baliau mancuritokan kabake urang-urang tu parumpamoan nan bakcando iko :
42008005	" Ado surang urang paladang , payi manyerakkan baniah . Kutiko inyo sadang manyerakkan baniah , ado baniah tu nan jatuah di jalan . Sabagian dilanyau dek urang lalu , sabagian lai dimakan dek buruang .
42008006	Ado pulo nan jatuah di tanah nan babatu-batu . Kutiko bijo tu lah tumbuah , muloi batuneh , tunehnyo tu lansuang layua , dek karano tanah tampaik tumbuahnyo kariang .
42008007	Ado pulo baniah nan jatuah di tangah samak baduri . Samak baduri tu tumbuah samo-samo jo baniah , samak tu malacik baniah tu sampai mati .
42008008	Tapi ado pulo baniah nan jatuah di tanah nan rancak , baniah tu tumbuah sarato ma asiekan buwah saratuih kali lipek . " Sasudah mancuritokan parumpamoan tu , Isa Almasih mangatokan , " Kok layi batalingo , dangakanlah kecek Ambo ! "
42008009	Pangikuik-pangikuik Isa Almasih mananyokan kabake Baliau , apo aratinyo parumpamoan tu .
42008010	Baliau manjawab , " Angku-angku lah dibari karunia untuak mangatawui tantang rasiyo Karajaan Allah . Tapi urang-urang nan lain di aja jo parumpamoan , supayo inyo mamparatikan , tapi indak tawu apo nan tajadi ; inyo mandanga , tapi indak mangarati . "
42008011	" Ikolah aratinyo parumpamoan cako : Baniah tu iyolah firman Allah .
42008012	Baniah nan jatuah di jalan , aratinyo adolah , sarupo jo urang nan inyo layi mandangakan firman Allah . Tapi tibolah ubilih untuak marabuik firman Allah tu dari dalam atinyo , supayo inyo jan manjadi urang nan ba iman , nan disalamaikkan .
42008013	Baniah nan jatuah di tanah nan babatu-batu , aratinyo adolah saroman jo urang , nan dikutiko mandangakan firman Allah tu , inyo manarimo jo sanang ati . Tapi firman Allah tu indak ba urek di dalam atinyo . Inyo ba iman hanyo sabanta sajo , dikutiko tibo cobaan inyolah marotaik pulo .
42008014	Baniah nan jatuah di tangah samak baduri , ibaraiknyo sarupo jo urang , nan dikutiko mandanga firman Allah tu inyo layi manarimo , tapi inyo cameh tantang iduiknyo , inyo niyo nak iduik bamewah-mewah , sarato jo basanang-sanang di dunia ko . Kasadonyo tu lah nan ma ambek inyo , sainggo iduiknyo indak ma asiekan buwah nan masak .
42008015	Baniah nan jatuah di tanah nan rancak , ibaraiknyo sarupo jo urang , nan dikutiko mandangakan firman Allah tu , inyo tarimo , inyo inok manuangkan dalam atinyo nan elok , sainggo inyo ka batahan sampai ma asiekan buwah . "
42008016	" Indak ado doh urang nan sudah ma iduikkan lampu , kudian inyo sawok-i jo embe , kok indak inyo latakkan di bawah tampaik tidua . Lah musti inyo malatakkan lampu tu di ateh rengkaknyo , supayo urang nan ka masuak rumah dapek maliyek cahayonyo .
42008017	Dek karano , indak ado doh nan ta andok , nan indak ka kanampak-an ; indak ado doh nan dirasiyokan , nan indak ka tabukak , lah musti urang ka tawu juwo .
42008018	Dek karano itu , paratikanlah elok-elok apo nan angku-angku dangakan ko . Satiyok urang nan lah mampunyoi , kabake inyo di agiahkan nan labiah banyak lai ; tapi bagi urang nan indak punyo , malah nan saketek nan ado di inyo tu pun , ka di ambiak pulo . "
42008019	Mandeh sarato jo dunsanak-dunsanak Isa Almasih , bi tibo kabake Baliau , tapi urang-urang tu indak dapek doh mandakek kabake Baliau , dek karano urang sangaik rami .
42008020	Mako ado surang urang nan mangecekkan kabake Baliau , " Ngku , rang gaek sarato jo dunsanak-dunsanak Angku ado diluwa . Inyo nak ka bi basuwo jo Angku . "
42008021	Tapi Baliau bakato kabake urang-urang tu , " Satiyok urang nan layi ma iyokan sarato nan layi mangarajokan firman Allah , mako inyo tu lah mandeh Ambo , inyolah sudaro-sudaro Ambo . "
42008022	Pado suatu ari Isa Almasih sarato jo pangikuik-Nyo nayiak ka ateh parawu . " Molah kito payi ka subarang danau , " kecek Baliau ka pangikuik-Nyo . Mako barangkeklah parawu tu .
42008023	Dikutiko parawu tu sadang balayie , Isa Almasih talalok . Indak disangko-sangko tibolah angin limbubu malando danau tu . Ayie lah muloi masuak ka parawu , mungkin sajo dapek mancilakokan urang tu kasadonyo .
42008024	Pangikuik Baliau payi manjagokan Baliau . Inyo bi bakato , " Ngku Guru , Ngku Guru , jagolah , lah cilako kito ! " Mako Baliau pun jago , Baliau ariak angin jo ombak nan sadang manggilo tu . Angin jo ombak tu pun baranti , danau tu manjadi tanang , satanang-tanangnyo .
42008025	Sudah tu Baliau bakato kabake pangikuik-Nyo , " Baa mangko angku-angku indak bi picayo kabake Ambo ? " Pangikuik Baliau bi tacangang sarato jo takuik . Bi mangeceklah inyo sasamo inyo , " Siya nan sabananyo Baliau ko , kok sampai angin jo ombak patuah ka parentah-Nyo ! "
42008026	Isa Almasih sarato jo pangikuik-Nyo taruih juwo balayie sampai ka daerah Gerasa di subarang danau Galilea .
42008027	Dikutiko Isa Almasih turun ka darek , Baliau didatangi dek surang laki-laki nan kamasuak-an roh jahek . Lah acok kali urang tu dikuwasoi dek roh jahek tu , sainggo , biyapun tangan sarato jo kakinyo lah dikabek jo rantai , inyo dijago arek , tapi inyo dapek juwo mamutuihi rantai tu . Inyo tu urang dari kota . Lah lamo inyo indak bakain , sarato indak namuah diam di rumah . Inyo hanyo suko tingga di guwo-guwo tampaik kubuaran di padang pasie , dek karano dibawok dek roh jahek tu . Kutiko Isa Almasih manampak urang tu , Baliau mamarentahkan roh jahek tu kaluwa dari urang tu . Sudah tu urang tu ma ariak sambia sujuik di adok-an Baliau , urang tu bakato jo suwaro nan kuwaik , " Isa Almasih , Anak Allah Nan Maha Tinggi ! Ka Angkau pangakan ambo ko ? Ambo sabana mambana , jan di ajab ambo ! "
42008028	
42008029	
42008030	Isa Almasih batanyo kabake urang tu , " Siya namo angkau ? " " Namo ambo ' Legiun ' , " kecek urang tu -- dek karano lah sambuah roh jahek nan lah masuak ka dalam dirinyo .
42008031	Roh-roh jahek tu iyo bana mambana , supayo Isa Almasih jan sampai ma usie inyo masuak Lubang Mauik .
42008032	Indak jauah dari tampaik tu , ado babi nan sangaik banyak , nan sadang mancari makan di lereng bukik . Roh-roh jahek tu , sabana mamintak kabake Isa Almasih , supayo inyo dibuliahkan masuak ka dalam babi nan banyak tu . Baliau layi mambuliahkannyo .
42008033	Mako kaluwalah roh-roh jahek tu dari urang tu , sudah tu inyo masuak ka babi tu . Kasadonyo babi tu bi lari , taruih tajun dari tapi tabiang masuak danau , abih bi karam kasadonyo .
42008034	Kutiko tukang gubalo babi tu maliyek apo nan lah tajadi . Mako inyo bi lari payi ma imbaukan kajadian tu ka kota , sarato jo ka kampuang-kampuang nan di sakuliliang tu .
42008035	Sudah tu urang bi ondoh-poroh kaluwa untuak maliyek apo nan lah tajadi . Inyo bi datang kabake Isa Almasih , tibo disinan inyo liyek urang nan lah lapeh dari roh jahek tu , sadang duduak dakek kaki Baliau . Inyo lah bakain baliak , nan pikierannyo lah elok . Urang-urang tu bi tabik takuik .
42008036	Urang-urang nan maliyek kajadian tu , bi mancuritokan kabake urang nan lain , baa caronyo urang tu dicegakkan .
42008037	Sudah tu kasadonyo panduduak daerah Gerasa tu sabana mamintak , supayo Baliau barangkek dari tampaik tu , dek karano kasadonyo urang lah mati katakuik-an . Mako nayiaklah Baliau ka parawu , untuak barangkek pulang .
42008038	Urang nan lah lapeh dari roh jahek tu , mamintak kabake Isa Almasih kok dapek inyo buliah payi jo Baliau . Tapi Baliau managah urang tu ,
42008039	" Jan payi lai , pulanglah , payilah curitokan , apo nan lah dipabuwek dek Allah kabake angkau . " Mako payilah urang tu kian kumari dalam kota tu , untuak mancuritokan sagalo apo nan lah dipabuwek dek Isa Almasih , kabake inyo .
42008040	Kutiko Isa Almasih babaliak ka subarang danau , Baliau disambuik jo gadang ati dek urang nan disinan , dek karano urang-urang tu sadang mananti-nanti Baliau bana .
42008041	Sudah tu , tibolah surang kapalo rumah ibadaik di tampaik tu . Namonyo Yairus . Inyo sujuik di adok-an Isa Almasih , sarato mambana kabake Baliau , kok dapek Baliau datang ka rumahnyo ,
42008042	dek karano , surang anaknyo nan padusi , nan ba umua duwo baleh tawun , lah bantuak ka mati nampaknyo . Samantaro Baliau dalam pajalanan ka rumah Yairus , sambuah urang nan basasak-sasak disakuliliang Baliau .
42008043	Di antaro urang nan sabanyak tu , ado surang padusi nan lah duwo baleh tawun sakik pandarahan , nan ba ubuangan jo haidnyo . Lah abih sagalo aratonyo untuak ba ubek ka dotor , tapi nan panyakiknyo indak juwo cegak .
42008044	Padusi tu mandakek-i Isa Almasih dari balakang , sudah tu inyo awai ujuang jubah Baliau . Sakutiko tu juwo pandarahan urang padusi tu lansuang baranti .
42008045	Baliau batanyo , " Siya tu urang nan ma awai Ambo ? " Kasadonyo urang indak ado nan mangaku . Sudah tu si Petrus bakato , " Ngku , sambuah urang nan bajalan ma iriangkan Angku ; kasadonyo bi manyasak-nyasakkan Angku ! "
42008046	Baliau bakato , " Mangkonyo Ambo tawu ado urang nan ma awai Ambo , dek karano Ambo ado marasokan kuwaso nan kaluwa dari diri Ambo . "
42008047	Urang padusi tu lah manyadari , baraso karajonyo lah katawuan . Dek karano itu inyo datang jo badan nan manggigia , sudah tu inyo sujuik di adok-an Isa Almasih . Mako inyo curitokanlah di adok-an kasadonyo urang , apo sababnyo mangko inyo ma awai Baliau , inyo curitokan pulo baraso panyakiknyo lansuang cegak , dikutiko inyo ma awai jubah Isa Almasih .
42008048	Isa Almasih bakato kabake urang padusi tu , " Oih anak-Den , dek karano angkau picayo kabake Ambo , angkau cegak . Payilah jo sanang salamaik . "
42008049	Samantaro Baliau sadang mangecek , tibolah surang pisuruah dari rumah Yairus . Inyo bakato kabake Yairus , " Ngku , anak angku lah maningga . Indak usah lai angku manyusah-nyusahkan Angku Guru , untuak datang ka rumah . "
42008050	Kutiko Baliau mandangakan kecek pisuruah tu , Baliau bakato kabake Yairus , " Jan cameh ngku . Picayo sajolah ka Ambo , anak angku tu layi ka cegak . "
42008051	Barulah tibo dirumah Yairus , Isa Almasih indak mambuliahkan surang juwo doh urang nan masuak samo jo Baliau , salain daripado si Petrus , si Yahya , si Yakobus , sarato jo bapak mandeh paja tu sajo .
42008052	Kasadonyo urang sadang manangih jo maratok , dek karano kamatian paja tu . Tapi Isa Almasih bakato kabake urang tu , " Jan manangih . Paja ko indak mati bagai doh ko , inyo hanyo lalok ! "
42008053	Urang-urang tu bi mampagalakkan Baliau , dek karano inyo lah bi tawu , baraso paja tu iyo lah mati .
42008054	Kudian Isa Almasih mamacikkan tangan paja tu , sambia bakato , " Oih nak , jagolah baliak ! "
42008055	Mako babaliaklah angok paja tu ka badannyo , sakutiko tu juwo inyo jago . Sudah tu Isa Almasih manyuruah urang-urang tu , untuak ma agiah makan paja tu .
42008056	Sangaik tacangangnyo urang gaek paja tu , maliyek kajadian tu . Tapi Isa Almasih managah urang-urang tu , supayo inyo jan mancuritokan kajadian tu ka siya-siyanyo .
42009001	Isa Almasih ma imbau kaduwo baleh urang pangikuik-Nyo , sudah tu Baliau mambarikan kuwaso kabake pangikuik-Nyo tu untuak ma usie roh jahek , sarato ma agiah kuwaso untuak mancegakkan panyakik urang .
42009002	Kudian Baliau manyuruah pangikuik-Nyo tu payi mancegakkan urang sakik , sarato malewakan barito tantang Injil Karajaan Allah .
42009003	Baliau bakato kabake pangikuik-Nyo tu , " Angku-angku jan mambawok apo-apo , dalam pajalanan mambaritokan Injil . Jan mambawok tungkek , atau kampia sidakah , atau makanan , atau pitih , baju cukuik sado nan lakek di badan .
42009004	Dima sajo angku-angku layi ditarimo dek urang , mako tinggalah disinan sampai angku-angku barangkek pulo dari kota tu .
42009005	Jikok dima angku-angku indak ditarimo dek urang , mako dikutiko angku-angku ka barangkek dari kota tu , kipehkanlah abu dari tapak kaki angku , sabagai paringatan kabake urang-urang nan disinan . "
42009006	Mako bi barangkeklah pangikuik-pangikuik Isa Almasih ka kampuang-kampuang , untuak mambaritokan Injil sarato jo untuak mancegakkan urang nan sakik , dibabagai-bagai tampaik .
42009007	Kutiko Herodes , nan mamarentah di Galilea , mandanga kaba tantang sadonyo kajadian tu , inyo mati kacamehan . Dek karano ado urang nan mangatokan , baraso Nabi Yahya Pambaptis lah iduik baliak .
42009008	Ado urang nan mangatokan baraso Nabi Elia nan lah tibo baliak . Urang nan lain bi mangatokan pulo , baraso surang nabi dari nabi-nabi jaman sa isuak , nan lah iduik baliak .
42009009	Herodes bakato , " Ambo lah manyuruah urang untuak mamancuang kapalo Yahya Pambaptis . Tapi , Urang nan kiniko sadang manjadi buwah muncuang dek masarakaik , siya Inyo tu nan sabananyo ? Lah sambuah kaba nan ambo danga tantang diri-Nyo . " Mako Herodes ba usawo bana supayo dapek basuwo jo Isa Almasih .
42009010	Rasul-rasul Isa Almasih lah babaliak dari pajalanannyo , mako inyo bi mancuritokan kabake Baliau sagalo apo nan lah inyo karajokan . Baliau ma ajak rasul-rasul-Nyo tu untuak payi ma asiangkan diri ka kota Betsaida .
42009011	Tapi , kutiko urang nan banyak mangatawui baraso Isa Almasih lah payi , mako inyopun bi payi pulo manuruikkan Baliau . Baliau pun layi niyo manarimo kadatangannyo , sudah tu Baliau mangecek kabake urang-urang tu tantang parkaro Karajaan Allah . Baliau pun mancegakkan pulo urang nan sakik di antaro urang nan banyak tu .
42009012	Kutiko matoari lah muloi tabanam , kaduwo baleh urang pangikuik Isa Almasih datang kabake Baliau , mangecekkan , " Ngku , tampaik ko tapancie . Labiah elok Angku suruah urang nan banyak ko payi , untuak mancari makanan sarato jo mancari tampaik bamalam di kampuang-kampuang , kok indak di jorong-jorong nan di sakuliliang ko . "
42009013	Tapi Baliau bakato , " Angku-angku sajolah nan ka mambari makan urang-urang tu . " Pangikuik-pangikuik Baliau tu bi manjawab , " Tapi nan ado di kami , hanyo roti limo buwahnyo Ngku , sudah tu ikan duwo ikua . Apokoh kami musti payi mambali makanan untuak kasadonyo urang ko ? "
42009014	( Kutiko tu ado kiro-kiro limo ribu urang laki-laki nan ado disinan . ) Isa Almasih bakato kabake pangikuik-pangikuik-Nyo , " Suruahlah urang-urang ko bi duduak ba umpuak-umpuak , kiro-kiro limo puluah urang sa umpuak . "
42009015	Pangikuik-pangikuik Isa Almasih tu mangarajokan sagalo apo nan dikatokan dek Baliau kabake inyo .
42009016	Sudah tu Baliau ma ambiak roti nan limo buwah , sarato jo ikan nan duwo ikua tu , kudian Baliau maningadah ka langik , sarato batarimo kasih kapado Allah . Sasudah tu Baliau mambalah-balah roti , sarato manguduang-nguduang ikan tu jo tangan-Nyo , kudian baru Baliau barikan kabake pangikuik-Nyo untuak dibagi-bagikan kabake urang nan banyak .
42009017	Urang tu bi makan sampai kanyang kasadonyo . Sudah tu pangikuik-pangikuik Baliau mangumpuakan makanan nan balabiah , sabanyak duwo baleh katidiang labiahnyo .
42009018	Pado suatu ari , kutiko Isa Almasih sadang badowa surang-Nyo , pangikuik-pangikuik-Nyo bi tibo kabake Baliau . Baliau batanyo kabake pangikuik-Nyo tu , " Jikok manuruik kecek urang , Ambo ko siya ? "
42009019	Pangikuik-Nyo tu bi manjawab , " Ado urang nan mangatokan , baraso Angku adolah Nabi Yahya Pambaptis . Ado pulo nan mangatokan Nabi Elia , nan lain bi mangatokan , salah surang dari nabi-nabi jaman sa isuak nan lah iduik baliak . "
42009020	" Tapi jikok manuruik pandapek angku-angku sandiri , Ambo ko siya ? " tanyo Isa Almasih . Si Petrus manjawab , " Angku adolah Rajo Panyalamaik nan lah dijanjikan dek Allah . "
42009021	Sudah tu Isa Almasih bakato ka pangikuik-pangikuik-Nyo , " Jan dicuritokan siya Ambo ko kabake siya-siyanyo . "
42009022	Baliau mangatokan pulo , " Anak Manusia iyo musti banyak ka manangguangkan sansaro , sarato ka dilawan dek pamimpin-pamimpin , dek imam-imam kapalo , sarato dek guru-guru agamo . Inyo ka dibunuah , tapi di ari nan katigo , Inyo ka di iduikkan baliak . "
42009023	Kudian Isa Almasih mangecek kabake sadonyo urang nan ado disinan , " Urang nan baniyaik nak ka manuruikkan Ambo , inyo musti malupokan sagalo kapantiangan dirinyo , namuah mamikua salib satiyok ari , sambia taruih juwo ma iriangkan Ambo .
42009024	Dek karano , urang nan bamukasuik nak mampatahankan nyawonyo , mako nyawonyo tu ka ilang . Tapi urang nan layi namuah mangarobankan nyawonyo untuak kaparaluan Ambo , ba arati inyo tu lah samo jo manyalamaikkan nyawonyo .
42009025	Apolah labonyo dek urang , biyapun kasadonyo isi dunia ko inyo nan punyo , tapi inyo binaso , sarato indak mandapek iduik nan sajati ?
42009026	Jikok ado urang nan maraso malu ma akui Ambo , sarato malu pulo jo pangajaran Ambo , mako Anak Manusia ka malu pulo ma akui urang tu isuak , dikutiko Inyo datang jo kuwaso-Nyo , sarato jo kuwaso Bapak , di iriangkan dek malekaik-malekaik-Nyo nan suci !
42009027	Katawuilah : di antaro angku-angku nan disiko ko , ado nan indak ka mati sabalun inyo maliyek Karajaan Allah . "
42009028	Kiro-kiro sapakan sasudah Isa Almasih ma ajakan sagalo pangajaran tu , mako Baliau mambawok si Petrus , si Yahya , sarato jo si Yakobus ka ateh sabuwah gunuang untuak badowa .
42009029	Samantaro Baliau sadang badowa disinan , rono muko Baliau barubah , sarato pakaian Baliau manjadi putiah sumarak bakilauan .
42009030	Indak disangko-sangko tibolah urang baduwo , urang tu iyolah Nabi Musa jo Nabi Elia manampakkan diri jo cahayo dari sarugo . Inyo mangecek jo Isa Almasih mambicarokan tantang kamatian Baliau , nan indak ka lamo lai ka dijalani dek Baliau di Yerusalem .
42009031	
42009032	Dikutiko itu si Petrus jo kanti-kantinyo sadang talalok , tapi tibo-tibo inyo tasintak , inyo maliyek Isa Almasih bacahayo , sarato urang nan baduwo tu tagak di dakek Baliau .
42009033	Dikutiko urang nan baduwo tu nak ka bajalan maninggakan Baliau , mako mangeceklah si Petrus kabake Isa Almasih , " Angku Guru , sajuak rasonyo pangana kito disiko . Eloklah nak kami tagakkan tigo buwah kemah disiko : ciyek untuak Angku , ciyek untuak Nabi Musa , nan ciyek lai untuak Nabi Elia . " ( Si Petrus mangecek bakcando itu , tapi inyo indak mangarati apo nan dikatokannyo . )
42009034	Samantaro si Petrus sadang mangecek , tibolah sagumpa awan , nan marawok-inyo , sainggo inyo mati katakuik-an .
42009035	Kudian dari dalam awan tu tadanga suwaro nan bakato , " Ikolah Anak-Den , nan Den-piliah . Picayolah kabake sagalo apo nan dikatokan-Nyo ! "
42009036	Sasudah suwaro tu baranti mangecek , mako urang-urang tu hanyo manampak Isa Almasih sajonyo disinan . Pangikuik-pangikuik Baliau marasiyokan sagalo kajadian-kajadian tu , inyo indak bi mancuritokan doh kabake siya-siyanyo , tantang sagalo apo nan lah inyo liyek .
42009037	Bisuak arinyo Isa Almasih sarato jo katigo urang pangikuik-Nyo turun dari ateh gunuang tu , mako bi tibolah urang nan banyak untuak manamui Baliau .
42009038	Ado surang laki-laki di antaro urang nan banyak tu , inyo bakato kabake Isa Almasih , jo suwaro nan agak kareh , " Ngku Guru , mintak tolonglah ambo kabake Angku , untuak maliyek anak ambo -- inyo tu anak tungga babeleng di ambo !
42009039	Jikok roh jahek tibo manggaduah inyo , mako sacaro mandabok inyo mamakiak , sudah tu badannyo tagang-tagang , sampai babuyieh muncuangnyo . Roh jahek tu acok manggaduahnyo , indak namuah kaluwa dari badannyo !
42009040	Lah mintak tolong ambo ka pangikuik-pangikuik Angku untuak ma usie roh jahek tu , tapi indak talok doh di pangikuik Angku tu . "
42009041	Isa Almasih bakato , " Oih angku-angku urang nan indak ba iman , urang nan sasek ! Sampai bara lamo lai Ambo musti ado samo-samo jo angku-angku , sampai pabilo Ambo dapek manahan saba taradok angku-angku ? Capeklah , bawoklah anak angkau tu kamari ! "
42009042	Samantaro paja tu bajalan manuju ka adok-an Isa Almasih , roh jahek tu ma ampehkannyo ka tanah , sampai tagang-tagang badannyo . Tapi Isa Almasih mamarentahkan roh jahek tu kaluwa , mako cegaklah paja tu . Mako disarahkanlah paja tu baliak kabake urang gaeknyo .
42009043	Kasadonyo urang bi tacangang maliyek kuwaik kuwaso Allah nan sangaik gadang . Dikutiko urang bi sadang tacangang-cangang , maliyek sagalo apo nan lah dipabuwek dek Isa Almasih , mako Baliau bakato kabake pangikuik-Nyo ,
42009044	" Paratikanlah elok-elok , jan sampai lupo jo kato-kato Ambo ko : Anak Manusia ka disarahkan kabake kuwaso manusia . "
42009045	Tapi pangikuik-pangikuik Baliau tu indak mangarati jo kato-kato Baliau tu . Parkaro tu dirasiyokan kabake pangikuik-Nyo supayo pangikuik-Nyo jan mangarati . Tapi pangikuik-Nyo takuik mananyokan parkaro tu kabake Isa Almasih .
42009046	Di antaro pangikuik-pangikuik Isa Almasih timbua patangkaran , inyo bi mampatangkakan , tantang siya di antaro inyo tu nan di anggap paliang takamuko .
42009047	Isa Almasih mangatawui apo nan dipikiekan dek pangikuik-Nyo tu , dek karano itu , Baliau ma imbau surang paja ketek , sarato manyuruah paja tu tagak disampiang Baliau .
42009048	Sudah tu Isa Almasih bakato kabake pangikuik-pangikuik-Nyo , " Urang nan lai niyo manarimo paja ketek ko , dek karano di Ambo , mako urang tu ba arati inyo lah manarimo Ambo . Baitu pulo , siya urang nan lai niyo manarimo Ambo , mako inyo tu lah ba arati manarimo Baliau nan ma utuih Ambo . Dek karano , urang nan disangko indak takamuko di antaro angku-angku , sabananyo inyolah urang nan paliang takamuko ! "
42009049	Si Yahya bakato kabake Isa Almasih , " Angku , kami ado manampak urang nan ma usie setan ateh namo Angku , kami managah inyo , dek karano inyo tu indak kuleka kito . "
42009050	" Jan ditagah pulo inyo lai , " kecek Baliau kabake Yahya , sarato jo kabake pangikuik-Nyo nan lain , " dek karano , urang nan indak balawan jo angku-angku , ba arati inyo bapihak kabake angku-angku . "
42009051	Kutiko lah dakek masonyo Isa Almasih di angkek ka sarugo , mako Baliau ma ambiak kaputusan untuak payi ka Yerusalem .
42009052	Baliau manyuruah urang untuak payi mandawului Baliau . Mako bi payilah urang nan disuruah-Nyo tu , masuak ka sabuwah kampuang di Samaria untuak manyadiyokan sagalo sasuatu untuak Isa Almasih .
42009053	Tapi urang-urang nan di kampuang tu indak basadiyo untuak manarimo Baliau , dek karano pajalanan Isa Almasih lah jaleh sadang manuju ka Yerusalem .
42009054	Mako dikutiko pangikuik Baliau , si Yakobus jo si Yahya mandanga tantang parkaro itu , mako inyo bi bakato , " Tuhan , apokoh Tuhan lai namuah , jikok kami mamintak api turun dari langik untuak mambinasokan urang-urang ko ? "
42009055	Isa Almasih malengah , Baliau bangihi nan baduwo tu .
42009056	Sasudah tu si Yahya jo si Yakobus payi ka kampuang nan lain .
42009057	Samantaro Isa Almasih jo pangikuik-Nyo sadang manaruihkan pajalanan , ado surang urang nan mangecek kabake Baliau , " Ngku , ambo lai namuah manuruikkan Angku kama-kamanyo ! "
42009058	Baliau manjawab , " Anjiang utan layi punyo lubang , unggeh layi punyo sarang , tapi Anak Manusia indak ado doh punyo tampaik untuak malalokkan badan-Nyo . "
42009059	Sudah tu Isa Almasih mangecek kabake surang urang nan lain , " Kamarilah , turuikkanlah Ambo . " Tapi urang tu bakato , " Ngku , ijinkanlah ambo pulang dulu , untuak payi mangubuakan bapak ambo . "
42009060	Baliau manjawab , " Padiyakan sajolah urang nan mati surangnyo , payi mangubuakan kantinyo nan mati . Tapi , nan angkau payilah mambaritokan Karajaan Allah di muko bumi ko . "
42009061	Ado pulo surang urang nan lain mangatokan , " Ngku , ambo iyo nak ka manuruikkan Angku pulo , tapi ijinkanlah ambo pulang dulu untuak mambaritawu kaluarga Ambo . "
42009062	Isa Almasih bakato kabake urang tu , " Urang nan lah muloi nak ka mambajak , tapi inyo ma engong juwo ka balakang , urang nan bakcando tu indak tapakai doh untuak Karajaan Allah . "
42010001	Sasudah tu Tuhan mamiliah pulo tujuah puluah urang lai pangikuik-Nyo , Baliau manyuruah pangikuik-pangikuik-Nyo tu payi baduwo-baduwo untuak mandawului-Nyo ka satiyok kota sarato jo ka satiyok tampaik nan ka dikunjuangi-Nyo .
42010002	" Sambuah asie nan ka dituwai , " kecek Isa Almasih kabake pangikuik-Nyo , " tapi urang nan ka manuwai hanyo saketek . Dek karano itu , mintaklah kabake Nan Punyo ladang , supayo Inyo buliah manyadiyokan urang untuak nan ka manuwai asie tanaman-Nyo .
42010003	Kiniko , bi barangkeklah ! Ambo ma utuih angku-angku , samo jo bancando manyuruah domba ka tangah-tangah anjiang utan .
42010004	Jan mambawok puro atau kampia sidakah , ataupun tarompa . Jan baranti di tangah jalan untuak mambari salam kabake siyapo pun juwo .
42010005	Jikok angku-angku masuak ka sabuwah rumah , katokanlah labiah dawulu , ' Assalamualaikum . '
42010006	Jikok disinan ado urang nan suko jo nan damai , mako salam angkau tu , tatap tingga untuak inyo ; jikok indak , mako elolah baliak salam angkau tu .
42010007	Manatap sajolah tingga disabuwah rumah . Janlah bapindah-pindah dari rumah nan ciyek ka rumah nan lain . Tarimolah apo nan di edangkan dek nan punyo rumah , dek karano urang nan bakarajo patuik manarimo upahnyo .
42010008	Baitu pulo , jikok angku-angku datang ka sabuwah kota , jikok angku-angku layi ditarimo sacaro elok , mako makanlah apo nan di edangkan .
42010009	Cegakkanlah urang-urang nan sakik di kota tu , sarato baritokanlah kabake urang-urang nan disinan , katokanlah kabake inyo , baraso ' Karajaan Allah lah dakek ka angku-angku . '
42010010	Tapi , jikok angku-angku datang ka sabuwah kota , tibo disinan angku-angku indak ditarimo , mako payilah ka labuah , sarato katokanlah nan bakcando iko ,
42010011	' Jo kabuik-kabuik tanah kota angkau ko , nan malakek di kaki kami , kami kipehkan sabagai tando mambari ingek kabake angku-angku . Tapi ingek-ingeklah angku-angku , baraso Karajaan Allah lah ampia ka tibo ! '
42010012	Kana-ilah apo nan Ambo katokan ko , isuak di ari kiamaik , labiah ringan lai ukunannyo urang Sodom , daripado urang nan di kota tu ! "
42010013	" Cilakolah angkau , Korazim ! Sarato cilakolah angkau , Betsaida ! Kok santano sagalo mukjizat nan lah dipabuwek di tangah-tangah angkau tu , dipaliyekkan di kota Tirus jo Sidon , mungkin lah sajak dek sari lai urang-urang tu bi batobaik dari doso-dosonyo , mako inyo kanakkanlah kain tando basadiah ati , sarato inyo tonggokkanlah abu di ateh kapalonyo .
42010014	Isuak di ari kiamaik , urang Tirus jo urang Sidon tu , labiah ringan lai ukunannyo daripado angkau .
42010015	Baitu pulo angkau , oih Kapernaum ! Angkau sangko , angkau ka ditinggikan sampai ka sarugo ? Indak ! Malah angkau ka di ambuangkan masuak narako ! "
42010016	Sudah tu Isa Almasih bakato kabake pangikuik-pangikuik-Nyo , " Urang nan lai namuah mandangakan kato angku-angku , ba arati inyo lai namuah mandangakan kato-kato Ambo . Urang nan indak niyo manarimo angku-angku , ba arati inyo indak niyo manarimo Ambo . Urang nan indak niyo manarimo Ambo , ba arati inyo indak niyo manarimo Baliau nan ma utuih Ambo . "
42010017	Katujuah puluah urang pangikuik Isa Almasih , lah babaliak jo bagadang ati . Inyo bi mangatokan , " Tuhan , roh-roh jahek pun tunduak kabake kami , jikok kami mamarentahkan inyo ateh namo Tuhan ! "
42010018	Baliau manjawab , " Ambo manampak ubilih jatuah dari langik saroman jo kilek .
42010019	Katawuilah ! Angku-angku lah Ambo agiah kuwaso supayo angku-angku dapek mamijakkan ula jo kalo , sarato jo mamatahkan sagalo kakuatan musuah , indak ado ciyek juwo doh nan ka dapek mancilakokan angku-angku .
42010020	Biyapun baitu , janlah bagadang ati dek karano roh-roh jahek tu patuah kabake angku-angku . Labiah elok lai angku-angku bagadang ati , dek karano namo angku-angku tacataik di sarugo . "
42010021	Dikutiko tu juwo , Isa Almasih basukocito dek karano kuwaso Roh Allah . Baliau bakato , " Bapak , Tuhan nan manguwasoi langik jo bumi ! Ambo batarimo kasih kapado Angkau , dek karano sagalo sasuatu Angkau rasiyokan , taradok urang-urang nan santiang , sarato taradok urang nan ba ilimu , tapi Angkau nyatokan taradok urang-urang nan indak basikola . Dek karano , itulah nan katuju dek Angkau Bapak .
42010022	Sagalo sasuatu lah disarahkan dek Bapak kabake Ambo . Indak surang juwo doh urang nan tawu , siapo Anak , salain daripado Bapak . Indak ado pulo doh urang nan tawu siapo Bapak , salain daripado Anak ; sarato jo urang-urang , nan kabake inyo Anak lah manunjuakkan , siyapo Bapak . "
42010023	Sudah tu Isa Almasih ma engong kabake pangikuik-pangikuik-Nyo , kudian Baliau mangecek sacaro tasandiri , " Baruntuanglah angku-angku , dek karano angku-angku lah maliyek , apo nan diliyek kiniko .
42010024	Kana-ilah nan Ambo katokan ko : Dek karano , sambuah nabi sarato jo rajo , nan baniyaik nak maliyek nan angku-angku liyek kiniko , tapi inyo indak dapek doh maliyek . Inyo niyo nak mandanga , apo nan lah angku-angku danga , tapi inyo indak dapek doh mandanga . "
42010025	Kudian ado surang guru agamo nan tagak ka muko , untuak manjarek Isa Almasih jo kato-kato . Inyo batanyo , " Angku Guru , apo nan musti ambo karajokan , supayo ambo mandapek iduik sajati nan kaka ? "
42010026	Baliau manjawab , " Apo nan tatulih di Alkitab ? Baa pandapek angkau tantang ayaik tu ? "
42010027	Urang tu manjawab , " ' Kasiahilah Tuhan Allah angkau , jo sapanuah ati angkau , jo saganok jiwa angkau , jo sagalo kakuatan angkau , sarato jo sadonyo aka pikieran angkau , ' sarato ' Kasiahilah urang nan sasamo angkau , samo jo bakcando angkau mangasiahi diri angkau sandiri . ' "
42010028	" Jawaban angku tu batua , " kecek Isa Almasih . " Karajokanlah kasadonyo tu , mako angku ka mandapek iduik nan kaka . "
42010029	Tapi dek karano guru agamo Yahudi tu , nak ka mangarehkan pandapeknyo juwo . Mako inyo batanyo , " Siya tu urangnyo nan sasamo jo ambo tu ? "
42010030	Isa Almasih manjawab , " Ado surang laki-laki nan turun dari Yerusalem ka Yerikho . Di tangah jalan inyo di ambek dek panyamun , sagalo aratonyo di ambiak , inyo ditangani sampai lajaik , sudah tu inyo ditinggakan sajo tatilantang di tangah jalan , badannyo lah bi luko sarato jo bangkak-bangkak .
42010031	Kabatualan pulo ado surang imam nan lalu di jalan tu . Kutiko inyo manampak urang nan kanai rampok tu , inyo ma inda ka subaliak jalan , sudah tu inyo taruih juwo bajalan .
42010032	Baitu pulo jo surang Lewi , nan lalu pulo disinan ; kutiko inyo manampak urang nan kanai rampok tu , inyo mandakek ka urang tu , untuak mancaliak siya bana urangnyo . Tapi inyo pun ma inda ka subaliak jalan , sudah tu inyo taruih juwo bajalan .
42010033	Tapi kudian ado pulo surang urang Samaria nan sadang dalam pajalanan , inyo lalu pulo disinan . Kutiko inyo manampak urang tu , sabana tasinayuang atinyo dek karano ibo .
42010034	Mako didakek-inyolah urang tu , sudah tu inyo barasiahkan luko-luko urang tu jo anggur , sarato ma ubek-inyo jo minyak , kudian dipaluiknyo luko-luko urang tu . Sasudah tu , inyo manayiakkan urang tu ka ateh kaladainyo , lansuang mambawok urang tu ka sabuwah tampaik bamalam sarato marawatnyo .
42010035	Bisuak arinyo , inyo barikan duwo buwah pitih perak kabake urang nan punyo panginapan tu , sarato ba umanaik , ' Ubek-ilah urang nan sakik tu , jikok ado ongkoih-ongkoih nan lain , isuak ambo bayie , jikok ambo lah babaliak kamari . ' "
42010036	Kamudian , Isa Almasih manyudahi curito-Nyo tu , jo sabuwah tanyo nan bakcando iko , " Dari urang nan batigo tu , nama urangnyo manuruik pandapek angku , nan mampabuwek sabagai sasamo manusia , kabake urang nan kanai rampok tu ? "
42010037	Guru agamo nan ditanyoi tu manjawab , " Tantu urang nan lah manolong , urang nan kanai rampok tu . " " Nah , payilah lai , karajokan pulolah nan bakcando itu ! " kecek Isa Almasih .
42010038	Kamudian Isa Almasih sarato jo pangikuik-Nyo , barangkek manaruihkan pajalanan , tibolah inyo di sabuwah kampuang . Disinan ado surang padusi nan banamo si Marta , inyo mambawok singgah Isa Almasih ka rumahnyo .
42010039	Si Marta ado punyo dunsanak padusi nan banamo si Maryam . Si Maryam ko duduak dakek Tuhan Isa Almasih untuak mandangakan pangajaran Baliau .
42010040	Tapi nan si Marta inyo sangaik sibuknyo jo karajo rumah tanggonyo . Inyo payi ka dakek Isa Almasih sarato bakato , " Tuhan , baa mangko Tuhan indak manyuruah si Maryam untuak manolong ambo ? Inyo padiyakan sajo ambo bakarajo surang ? Suruahlah inyo Tuhan , untuak manolong ambo ! "
42010041	Tuhan bakato , " Marta , Marta ! Angkau pancameh , sarato sibuk mamikiekan iko jo itu ;
42010042	padohal , nan paliang pantiang , hanyo ado ciyek . Nan si Maryam lah inyo piliah nan paliang baiak , nan ka tatap manjadi miliaknyo . "
42011001	Pado suatu ari Isa Almasih badowa disuatu tampaik . Kutiko Baliau lah salasai badowa , ado salah surang dari pangikuik-Nyo bakato kabake Baliau , " Tuhan , aja pulolah kami baa caro badowa , samo jo bakcando Nabi Yahya ma aja pangikuiknyo . "
42011002	Mako Isa Almasih bakato kabake pangikuik-Nyo tu , " Jikok angku-angku nak badowa , mako badowalah bakcando iko , ' Bapak , Angkaulah Allah nan indak babilang . Angkau sajolah nan disambah , sarato nan dimuliekan .
42011003	Agiahlah kami makanan satiyok ari , sabarapo nan kami paralukan .
42011004	Ampunilah doso-doso kami , dek karano , kami layi mamaohkan pulo , satiyok urang nan basalah kabake kami . Janlah dipadiyakan iman kami bakucak , dikutiko kami dapek cobaan . ' "
42011005	Isa Almasih bakato kabake pangikuik-pangikuik-Nyo , " Santano ado salah surang di antaro angku-angku , nan payi ka rumah kantinyo di tangah malam , untuak manyalang sasuatu , inyo mangatokan , ' Oih sanak , pasalangilah ambo roti agak tigo buwah ,
42011006	dek karano , ado sabanta ko , kanti ambo nan sadang dalam pajalanan , inyo singgah di rumah ambo , ambo indak ado doh punyo makanan , nan ka di edangkan ! '
42011007	Santano kanti nan angkau datangi tu , manjawab bakcando iko dari dalam rumahnyo , ' Jan manggaduah ambo ! Pintu lah bakunci , ambo jo paja-paja lah bi lalok . Ambo indak bisa doh jago , untuak mampasalangkan apo-aponyo untuak angkau . ' "
42011008	" Sudah tu baa lai ? " kecek Baliau salanjuiknyo . " Manuruik pandapek Ambo , iyo baitu ! Biyapun angkau adolah kantinyo , inyo indak ka namuah doh jago , untuak mampasalangkan sasuatu kabake angkau . Tapi , dek karano angkau nan indak maraso mariangik , basiansik kabake inyo , mako kasudahannyo , tapaso juwolah inyo jago , untuak mampasalangkan apo nan angkau paralukan .
42011009	Jadi , nak Ambo katokan bana lah ka angku-angku : Mintaklah , mako angku-angku ka di agiah ; carilah , mako angku-angku ka mandapek ; tokoklah pintu , mako pintu ka dibukakkan untuak angku-angku .
42011010	Dek karano satiyok urang nan mamintak , mako inyo ka manarimo ; satiyok urang nan mancari , mako inyo ka mandapek , baitu pulo satiyok urang nan manokok pintu , mako pintu ka dibukakkan untuaknyo .
42011011	Di antaro angku-angku nan sabanyak ko , apokoh ado surang bapak nan mambarikan ula kabake anaknyo , jikok anaknyo mamintak ikan ?
42011012	Kok indak mambarikan kalo , jikok anaknyo mamintak talua ?
42011013	Biyapun angku-angku urang jahek , tapi angku-angku layi tawu juwo ma agiahkan nan elok untuak anak angku-angku . Apo lai Bapak nan di sarugo ! Baliau ka mambarikan Roh-Nyo kabake urang-urang nan lai mamintak kabake Baliau ! "
42011014	Pado suatu ari , Isa Almasih ma usie roh jahek dari diri surang urang bisu . Sasudah roh jahek tu kaluwa , urang tu muloi bisa mangecek . Sambuah urang nan bi tacangang ,
42011015	tapi ado pulo urang nan mangatokan , " Inyo tu bisa ma usie roh jahek tu , dek karano jo kuwaso dari Beelzebul , induak angkang dari roh jahek tu . "
42011016	Ado pulo urang-urang nan lain , nan baniyaik nak manjarek Isa Almasih jo kato-kato , jadi , inyo bi mamintak kabake Baliau , supayo Baliau mampabuwek suatu mukjizat , sabagai tando baraso Baliau iyo datang dari Allah .
42011017	Tapi Isa Almasih mangatawui mukasuik urang-urang tu . Mako Baliau mangecek kabake urang tu , " Jikok suatu nagara tapacah-pacah dalam golongan-golongan nan bi bamusuahan , mako nagara tu indak ka batahan lamo doh . Baitu pulo sabuwah kaluarga nan indak saiyo sakato , nan bamusuah antaro nan surang jo nan lain , mako kaluarga tu ka rusak binaso .
42011018	Baitu pulo dalam karajaan ubilih ; jikok satu kalompok bacakak jo kalompok nan lain , mako karajaan tu ka runtuah . Angku-angku bi mangatokan baraso Ambo ma usie roh jahek jo kuwaso dari Beelzebul .
42011019	Jikok baitu , jo kuwaso siya pangikuik-pangikuik angkau ma usie roh jahek ? Pangikuik angkau tu sandirilah , nan lah mambuktikan baraso angku-angku salah !
42011020	Tapi , Ambo ma usie roh jahek jo kuwaso Allah , itu ba arati baraso Karajaan Allah , lah tibo ka tangah-tangah angku-angku .
42011021	Jikok surang urang nan kuwaik , sarato basinjato langkok , manjago rumahnyo sandiri , tantu kasadonyo aratonyo ka salamaik .
42011022	Tapi , jikok surang urang nan labiah kuwaik tibo manyarang , sarato jo mangalahkannyo , mako urang nan labiah kuwaik tu , ka ma ambiak kasadonyo sinjato nan dipakai dek nan punyo rumah tu , sudah tu inyo mambagi-bagi kasadonyo arato nan dirampoknyo tu .
42011023	Urang nan indak bapihak kabake Ambo , ba arati inyo malawan Ambo , urang nan indak manolong Ambo , inyo samo jo marusak apo nan lah Ambo pabuwek ! "
42011024	" Jikok roh jahek kaluwa dari diri surang urang , mako roh jahek tu payi bakuliliang ka tampaik-tampaik nan kariang , untuak mancari tampaik balapeh panek , tapi inyo indak mandapekkannyo . Dek karano itu , inyo mangatokan , ' Eloklah den babaliak ka rumah tampaik tingga den dulu ! '
42011025	Kutiko inyo tibo disinan , inyo dapati rumah tu lah segeh , sarato lah barasiah .
42011026	Sudah tu inyo payi , manjapuik tujuah roh lain nan labiah jahek dari inyo . Kamudian inyo masuak ka diri urang tu , untuak manatap tingga disinan . Kasudahannyo ka adaan urang tu manjadi labiah buruak , daripado nan samulo . "
42011027	Sasudah Isa Almasih mangecek bakcando itu , ado surang urang padusi di antaro urang nan banyak tu , bakato kabake Baliau , " Sabana babahagialah urang padusi nan lah malayiekan , sarato jo nan lah manyusukan Angkau ! "
42011028	Tapi Baliau manjawab , " Labiah babahagia lai urang nan lah mandangakan firman Allah , sarato layi ma amakan dalam iduiknyo ! "
42011029	Samantaro urang-urang bi mangarumuni Isa Almasih , Baliau taruih juwo mangecek , Baliau mangatokan , " Baralah ka jaheknyo urang-urang dijaman kiniko . Inyo bi mamintak supayo Ambo mampabuwek suatu mukjizat , buliah inyo bi picayo kabake Ambo , tapi indak ciyek juwo doh mukjizat nan ka dipaliyekkan kabake urang-urang ko , salain daripado mukjizat Nabi Yunus .
42011030	Bakcando kajadian nan tajadi didiri Nabi Yunus , itu marupokan suatu mukjizat bagi urang-urang di kota Niniwe , baitu pulo Anak Manusia ka manjadi suatu mukjizat bagi urang-urang nan iduik dijaman kiniko .
42011031	Di ari kiamaik isuak , Ratu dari nagari Salatan ka di iduikkan baliak samo-samo jo urang-urang nan iduik dijaman kiniko , mako di kutiko itu , inyo ka mampasalahkan urang-urang ko . Dek karano inyo sandiri lah manampuah pajalanan nan sangaik jauah , dari kampuangnyo di ujuang bumi , dek niyo nak mandanga pangajaran Nabi Suleman nan bijaksano . Tapi , nan ado disiko kiniko labiah bakuwaso , sarato labiah bijaksano daripado Nabi Suleman !
42011032	Di ari kiamaik isuak , panduduak kota Niniwe ka di iduikkan pulo baliak , samo-samo jo urang-urang nan iduik dijaman kiniko , mako di kutiko itu , urang-urang tu pun ka bi mampasalahkan urang-urang nan iduik dijaman kiniko , dek karano urang-urang kota Niniwe tu , layi niyo bi batobaik , di kutiko Nabi Yunus bakatubah di adok-annyo . Tapi , nan ado disiko kiniko , labiah bakuwaso daripado Nabi Yunus ! "
42011033	" Indak ado doh urang , nan sasudah ma iduik-i lampu , kudian inyo suruakkan , kok indak inyo sawok-i jo embe . Lah musti inyo tonggokkan di ateh rengkak lampu , buliah urang nan ka bi masuak ka dalam rumah , manampak tarang cahayonyo .
42011034	Mato adolah marupokan lampu untuak badan . Jikok mato angkau layi janiah , mako kasadonyo badan angkau tu ka bacahayo tarang . Tapi , jikok mato angkau tu bana nan kabua , mako kasadonyo badan angkau tu ka manjadi kalam bakapiciak .
42011035	Dek karano itu , ingek-ingeklah , jan sampai tarang nan ado di angku-angku tu manjadi kalam .
42011036	Jikok kasadonyo badan angkau tu bacahayo tarang , sarato indak saketek juwo doh nan kalam , mako kasadonyo badan angkau tu ka manjadi tarang bacahayo , samo jo bakcando ditarangi dek cahayo lampu . "
42011037	Kutiko Isa Almasih lah salasai mangecek , ado surang urang Farisi , nan mambawok singgah Baliau untuak makan ka rumahnyo . Mako payilah Baliau kasinan .
42011038	Urang Farisi tu tacangang maliyek Isa Almasih makan , dek karano Baliau indak mambasuah tangan labiah dawulu .
42011039	Dek karano itu , Tuhan bakato kabake urang Farisi tu , " Batua angku-angku urang Farisi tu , biasonyo mambarasiahkan mangkuak sarato jo piriang , hanyo nan sabalah kaluwanyo sajo , tapi di dalam diri angku-angku sandiri panuah jo sipaik-sipaik nan kasa , sarato jo karajo-karajo nan jahek .
42011040	Angku-angku pandia ! Indakkoh Allah nan lah mambuwek nan sabalah kaluwa tu , indakkoh Baliau pulo nan lah mambuwek nan sabalah ka dalamnyo ?
42011041	Nan ado di dalam mangkuak , sarato jo nan di dalam piriang angku-angku tu , itulah nan musti angku-angku agiahkan kabake urang-urang nan bansaik . Jo caro nan baitu , mako kasadonyo ka manjadi barasiah untuak angku-angku .
42011042	Cilakolah angku-angku , oih urang-urang Farisi ! Asie tanaman angku-angku , umpamonyo silasiah jo inggu , sarato jo rampah-rampah nan lainnyo bagai , layi angku-angku barikan saparsapuluahnyo kapado Allah , tapi ka adielan sarato jo kasiah kapado Allah , indak doh angku-angku iraukan . Padohal itulah nan samustinyo angku-angku karajokan , sarato indak buliah pulo malalaikan nan lain .
42011043	Cilakolah angku-angku , oih urang-urang Farisi ! Angku-angku suko jo tampaik-tampaik nan ta aromaik di dalam rumah ibadaik , sarato suko di aromaik-i urang di tangah balai .
42011044	Cilakolah angku-angku ! Angku-angku samo jo pusaro nan indak babatu mejan , nan dipijak-pijak-i dek urang-urang nan indak tawu . "
42011045	Salah surang dari guru agamo Yahudi tu , bakato kabake Isa Almasih , " Ngku Guru , jo kato-kato itu , Angku lah mahino kami pulo tu nampaknyo ! "
42011046	Baliau manjawab , " Cilako pulolah oih angku-angku , guru-guru agamo ! Angku-angku manuntuik parkaro-parkaro nan sulik , sarato mambari paratuaran-paratuaran nan barek kabake urang , tapi nan angku sandiri , indak saketek juwo namuah mangarajokan paratuaran tu .
42011047	Cilakolah angku-angku ! Angku-angku lah mambuwek pusaro untuak nabi-nabi , nan kabatualan bana , nabi-nabi tu pulo nan lah dibunuah dek niniak muyang angku-angku sandiri .
42011048	Jadi , ba arati angku-angku sandiri lah ma akui , baraso angku-angku satuju pulo jo apo nan lah dikarajokan dek niniak muyang angku-angku ; dek karano , iyo inyo nan lah mambunuah nabi-nabi tu , sarato angku-angku nan lah mambuwek pusaronyo .
42011049	Itulah sababnyo , mako Kabijaksanoan Allah mangatokan , ' Aden ka mangirin kabake urang-urang tu , nabi-nabi sarato jo pisuruah-pisuruah-Den ; sabagian ka dibunuah , nan sabagian lai ka di aniayo ! '
42011050	Allah mampabuwek nan bakcando itu , supayo urang-urang dijaman kiniko di ukun , dek karano lah sambuah darah nabi-nabi nan taserak sajak dunia takambang ,
42011051	muloi dari sajak pambunuahan Habel sampai ka pambunuahan Nabi Zakharia , nan tajadi di antaro mezbah jo Rumah Tuhan . Picayolah : Urang-urang nan dijaman kiniko lah jaleh ka di ukun dek karano di itu .
42011052	Cilakolah angku-angku , oih guru-guru agamo ! Kunci untuak pambukak pintu pangatawuan , ado di tangan angku-angku , tapi angku-angku sandiri indak namuah doh masuak ka dalam , untuak mancari pangatawuan tu . Malahan angku-angku , ma ambek-ambek urang nan ba usawo nak masuak ka dalam ! "
42011053	Kutiko Isa Almasih barangkek dari tampaik tu , mako guru-guru agamo jo urang-urang Farisi tu , mancacek Baliau sabana bakalabiahan . Inyo muloi pulo mamanciang-manciang Baliau , supayo Baliau namuah mambicarokan sagalo macam parkaro .
42011054	Samantaro itu , inyo tatap juwo mamparatikan Isa Almasih sacaro taliti , untuak mancari sasuatu nan salah , dari kato-kato Baliau .
42012001	Baribu-ribu urang nan basasak-sasak-an , sampai ado nan tapijak bagai kakinyo . Samantaro urang-urang tu bakarumun , Isa Almasih mangecek kabake pangikuik-pangikuik-Nyo , " Ingek-ingeklah taradok ragi urang Farisi , mukasuik Ambo , kamunapiak-annyo .
42012002	Indak ado doh nan ta andok , nan indak ka kanampak-an , baitu pulo , indak ado doh nan dirasiyokan , nan indak ka tabukak .
42012003	Nan angku-angku katokan dimalam ari , ka tadanga disiang ari ; baitu pulo , nan angku-angku bisiakkan di talingo urang di dalam biliak nan basawok , ka ditewak-tewakkan sampai kama-kamanyo . "
42012004	" Oih kanti-kanti Ambo , kana-ilah apo nan Ambo katokan ko ! Janlah takuik kabake urang nan bisa mambunuah tubuah , tapi indak dapek mampabuwek labiah dari itu .
42012005	Eloklah nak Ambo tunjuakkan bana kabake angku-angku , siya urang nan musti angku-angku takuik-i . Takuiklah kapado Allah ! Dek karano , sasudah mambunuah , Baliau bakuwaso pulo mamasuakkan angku-angku ka narako ! Picayolah , Baliaulah nan musti angku-angku takuik-i .
42012006	Limo ikua buruang pipik , jikok dijuwa , hanyo saharago duwo alai pitih nan paliang ketek . Tapi , biyapun baitu , indak sikua juwo doh nan dilupokan dek Allah .
42012007	Rambuik nan di kapalo angku-angku tu pun , lah di etong kasadonyo , dek karano itu , janlah takuik ; angku-angku jauah labiah ba arago daripado buruang pipik tu ! "
42012008	" Kana-ilah kecek Ambo ko elok-elok : Urang nan layi mangaku , baraso inyo pangikuik Ambo di adok-an urang nan banyak , isuak inyo ka di akui pulo dek Anak Manusia di adok-an malekaik-malekaik Allah .
42012009	Tapi jikok ado urang nan indak mangaku , baraso inyo pangikuik Ambo di adok-an urang nan banyak , mako isuak , inyo pun indak ka di akui pulo doh dek Anak Manusia di adok-an malekaik-malekaik Allah .
42012010	Jikok ado urang , nan mangatokan kato-kato nan malawan taradok Anak Manusia , inyo tu dapek diampuni ; tapi jikok inyo mahino Roh Allah , inyo tu indak dapek doh diampuni .
42012011	Jikok angku-angku dibawok ka rumah-rumah ibadaik , untuak ka disidangkan di adok-an pamarentah , atau panguwaso , janlah cameh , tantang baa caronyo angku-angku , untuak mambela diri , janlah ragu , tantang apo nan musti angku-angku katokan .
42012012	Dek karano sagalo kato-kato nan ka angku-angku katokan tu , sakutiko tu juwo ka di ajakan dek Roh Allah kabake angku-angku . "
42012013	Salah surang di antaro urang nan banyak tu bakato kabake Isa Almasih , " Angku Guru , tolonglah Angku suruah karek-an ambo untuak mambagi arato jo ambo , dari pusako paninggalan urang gaek kami . "
42012014	Baliau manjawab , " Oih sanak , siya urang nan lah ma angkek Ambo manjadi hakim atau manjadi pambagi arato pusako di antaro angku-angku baduwo ? "
42012015	Kudian kabake kasadonyo urang nan ado disinan , Baliau mangatokan , " Ati-atilah sarato ingek-ingeklah , jan sampai angku-angku manjadi urang nan cangok . Dek karano iduik manusia ko indak tagantuang jo kakayoannyo doh , biyapun inyo kayo balindak . "
42012016	Sudah tu , Isa Almasih mancuritokan parumpamoan , nan bakcando iko , " Adolah surang urang kayo . Inyo ado punyo tanah nan mandatangkan asie nan banyak untuaknyo .
42012017	Urang kayo tu muloi bapikie dalam atinyo , ' Lah indak ado lai tampaik untuak palatakkan asie tanah ambo ko . Baa lai aka ambo kiniko ? '
42012018	Sudah tu inyo bapikie pulo baliak , sarato mangecek ka dirinyo sorang , ' Nah , ambo dapek aka ; kasadonyo lumbuang nan punyo ambo , ka ambo pa elok-i , sudah tu ambo buwek nan labiah gadang . Disinanlah ka ambo latakkan kasadonyo gandun punyo ambo , sarato jo barang-barang ambo nan lain bagai .
42012019	Kudian ka ambo katokan ka diri ambo sorang : Wa-ang iyo sabana baruntuang ! Sagalo nan elok lah wa-ang punyoi , indak ka abih doh salamo batawun-tawun . Kiniko balapeh paneklah ! Makan minunlah , rasokan banalah lamak iduik dek wa-ang ! '
42012020	Tapi Allah bakato kabake inyo , ' Oih urang pandie ! Malam ko juwo angkau ka mati , sudah tu , siya urang nan ka mandapek sagalo arato nan lah angkau kumpuakan tu ? '
42012021	Bakcando itulah jadinyo satiyok urang nan mangaja arato untuak dirinyo sorang , tapi indak ba usawo untuak manjadi kayo di mato Allah . "
42012022	Sudah tu Isa Almasih mangecek kabake pangikuik-pangikuik-Nyo , " Itulah sababnyo , mako Ambo mangatokan , ' Janlah kuwatir tantang iduik angku-angku , apo nan ka angku-angku makan , atau apo nan ka angku-angku pakai . '
42012023	Iduik ko labiah ba arago daripado makanan , sarato badan labiah ba arago daripado pakaian .
42012024	Paratikanlah buruang-buruang gagak ! Inyo indak ado doh mananam , inyo indak ado doh manuwai , inyo indak ado pulo doh mampunyoi gudang atau lumbuang . Tapi Allah tatap mamaliaro inyo ! Angku-angku jauah labiah ba arago daripado buruang-buruang tu !
42012025	Siyakoh di antaro angku-angku ko , nan jo kakuwatirannyo tu , inyo dapek mampapanjang umuanyo agak saketek ?
42012026	Jikok parkaro nan ketek-ketek tu sajo , indak dapek doh angku-angku karajokan , baa mangko angku-angku cameh tantang parkaro-parkaro nan lain ?
42012027	Paratikanlah baa caro tumbuahnyo bungo bakuang ; bungo-bungo tu indak bi bakarajo doh , indak pulo doh bi mananun . Tapi Nabi Suleman nan sangaik kayo tu pun , indak ado doh mamakai pakaian nan sarancak bungo tu !
42012028	Ari ko tumbuah-tumbuahan iduik di tangah padang , isuak ka dibaka abih . Biyapun baitu Allah tatap juwo mamparancak tumbuah-tumbuahan tu . Apolai angku-angku ! Tapi angku-angku kurang picayo !
42012029	Dek karano itu , janlah cameh atau ilang aka , tantang apo nan ka angku-angku makan , tantang apo nan ka angku-angku minun .
42012030	Parkaro-parkaro nan sarupo itu , nan dikaja dek urang-urang nan indak ba Tuhan Allah . Padohal Bapak angku-angku tawu , baraso angku-angku mamaralukan sagalo sasuatu .
42012031	Tapi angku-angku musti ba usawo , supayo Allah sabana-bana mamarentah dalam iduik angku-angku , mako nan lain-lainnyo tu ka dibarikan pulo dek Allah kabake angku-angku . "
42012032	" Angku-angku nan indak bara urang bilangannyo ko , janlah takuik ! Dek karano Bapak angku-angku suko mambarikan barakaik kabake angku-angku dari asie Pamarentahan-Nyo .
42012033	Juwalah arato bando angku-angku , sudah tu , agiahkanlah pitihnyo untuak urang-urang nan bansaik . Buweklah untuak diri angku-angku puro nan indak bisa lapuak , iyolah arato nan di andokkan di sarugo . Arato tu indak ka bisa ilang , dek karano , urang maliang indak ka bisa doh manciloknyo , baitu pulo , anai-anai indak ka bisa doh mamakannyo .
42012034	Dek karano , dima arato angku-angku talatak , ati angku-angku lah disinan pulo ! "
42012035	" Bajago-jagolah untuak ma adok-i satiyok apo nan ka tajadi . Angku-angku musti tatap siyap sadiyo untuak bakarajo , sarato lampu tatap di iduikkan ,
42012036	saroman jo palayan-palayan nan sadang basiyap sadiyo , untuak mananti induak samangnyo babaliak dari alek kawin . Jikok induak samangnyo tu tibo , manokok pintu , mako palayan tu bagageh mambukakkan pintu .
42012037	Baralah ka baruntuangnyo palayan-palayan nan kadapatan sadang basiyap sadiyo dikutiko induak samangnyo tibo . Picayolah : induak samangnyo tu ka basiyap sadiyo pulo untuak manyuruah palayan-palayannyo tu duduak , sambia inyo nan malayani palayannyo tu .
42012038	Baralah ka baruntuangnyo palayan-palayan tu , jikok induak samangnyo tu mandapati inyo sadang siyap sadiyo mananti , biyapun induak samangnyo tibo di tangah malam atau pun labiah lambek dari itu !
42012039	Kana-ilah apo nan Ambo katokan ko ! Santano urang nan punyo rumah tawu , pukua bara urang maliang ka tibo , tantu inyo ka bajago-jago , supayo urang maliang tu jan sampai masuak ka rumahnyo .
42012040	Dek karano itu , angku-angku musti pulo basiyap sadiyo , dek kadatangan Anak Manusia diwakatu nan indak angku-angku sangko . "
42012041	" Tuhan , apokoh pangajaran tu Tuhan tujukan taradok kami , atau taradok kasadonyo urang ? " kecek si Petrus .
42012042	Tuhan manjawab , " Siya palayan nan satiya sarato nan bijaksano , mako inyo ka di angkek dek induak samangnyo manjadi kapalo dari palayan-palayan nan lain , supayo inyolah nan ka ma agiah makan palayan-palayan tu pado wakatunyo ?
42012043	Baralah ka bahagianyo palayan tu , dikutiko induak samangnyo tibo , inyo layi sadang mangarajokan tugehnyo !
42012044	Picayolah : Induak samangnyo tu ka mampicayokan sagalo aratonyo kabake palayan tu .
42012045	Tapi jikok palayan tu bakato dalam atinyo , ' Lamo lai ko induak samang ambo mangko ka babaliak , ' sudah tu , inyo tanganilah kasadonyo palayan nan lain , inyo bae makan jo minun sampai mabuak ,
42012046	mako induak samangnyo tu tibo diwakatu nan indak disangko-sangko . Mako palayan tu ka ditangani dek induak samangnyo sampai salajaik-lajaiknyo , sudah tu inyo dijadikan sanasib jo urang-urang nan indak patuah kapado Allah .
42012047	Palayan nan layi tawu jo apo nan katuju dek induak samangnyo , tapi inyo indak basiyap sadiyo , sarato indak mangarajokan kandak induak samangnyo tu , mako inyo ka dicambuik sakuwaik-kuwaiknyo .
42012048	Tapi , palayan nan indak tawu jo apo nan katuju di induak samangnyo , kudian inyo mangarajokan sasuatu nan salah , sainggo inyo musti dicambuik , inyo dicambuik juwo , tapi hanyo dicambuik saketek sajo . Dek karano , urang nan lah di agiah banyak , mako dari inyo banyak pulo nan ka dituntuik . Baitu pulo , kabake urang nan lah banyak dipicayokan sagalo sasuatu , mako kabake inyo banyak pulo nan ka dituntuik . "
42012049	" Ambo datang untuak manimbuakan kabakaran di bumi ko . Baralah ka eloknyo jikok apinyo lah iduik manyalo !
42012050	Ado juwo lai parasaiyan barek nan ka musti Ambo lalui . Sangaik rasahnyo ati Ambo sabalun basuwo jo baban barek tu .
42012051	Sangko ati angku-angku , Ambo ko datang ka dunia ko untuak mambawok padamaian ? Indak , indak padamaian doh , malahan patangkaran .
42012052	Muloi dari sajak kiniko , kaluarga nan balimo urang ka bi balawanan , nan batigo ka malawan nan baduwo , atau nan baduwo ka malawan nan batigo .
42012053	Si bapak ka batangka jo anaknyo nan laki-laki , anak laki-laki ka batangka jo bapaknyo . Si induak ka batangka jo anaknyo nan padusi , anak nan padusi ka batangka jo mandehnyo . Mintuwo nan padusi ka batangka jo minantunyo nan padusi , minantu nan padusi ka batangka jo mintuwonyo nan padusi . "
42012054	Isa Almasih bakato pulo kabake urang nan banyak , " Jikok angku-angku maliyek gabak di ulu , mako angku-angku ka bi mangatokan , ' Ari ka ujan . ' Iyo , batua ari sabana-bana ujan .
42012055	Jikok angku-angku maliyek cewang di langik , mako angku-angku ka bi mangatokan , ' Ari ka paneh . ' Iyo , batua ari sabana-bana paneh .
42012056	Angku-angku adolah urang nan suko baicak-icak ! Angku-angku bisa mamparetongkan udaro jo caro maliyek ka adaan langik jo bumi . Baa mangko tando-tando di jaman kiniko indak bisa angku-angku paretongkan ? "
42012057	" Baa mangko angku-angku indak ma ambiak kaputusan sandiri , tantang sagalo sasuatu nan bana ?
42012058	Jikok ado urang mangadukan angku-angku ka pangadielan , mako ba usawolah sakuwaik tanago untuak manyalasaikan parkaro tu jo inyo , samantaro angku-angku sadang di tangah jalan . Kok indak , mako inyo ka mambawok angku-angku ka adok-an hakim , hakim tu ka manyarahkan angku-angku kabake upeh , sudah tu upeh tu ka mamuruakkan angku-angku masuak pinjaro .
42012059	Picayolah ! Angku-angku indak ka kaluwa doh dari pinjaro tu , sabalun dando dibayie lansai . "
42013001	Dikutiko itu urang bi mancuritokan kabake Isa Almasih tantang urang-urang Galilea nan dibunuah dek Pilatus , kutiko urang-urang tu mampasambahkan karoban kapado Allah .
42013002	Sasudah mandanga curito nan baitu , mako Baliau bakato , " Dek karano urang-urang Galilea tu dibunuah bakcando itu , sangko ati angku-angku manandokan inyo tu labiah badoso daripado urang-urang Galilea nan lain ?
42013003	Nan sabananyo bana , indak ! Tapi kana-ilah apo nan Ambo katokan ko : jikok angku-angku indak batobaik dari doso angku-angku , mako kasadonyo angku-angku ka bi mati pulo , samo jo bakcando urang-urang tu .
42013004	Baa pulo jo urang nan salapan baleh , nan mati di impok manaro di Siloam ? Sangko ati angku-angku , itu manandokan urang tu labiah badoso , daripado urang-urang nan lain nan tingga di Yerusalem ?
42013005	Nan sabananyo bana , indak ! Sakali lai nak Ambo katokan : Jikok angku-angku indak batobaik dari doso angku-angku , mako kasadonyo angku-angku , ka bi mati pulo samo jo bakcando urang-urang tu . "
42013006	Sasudah itu Isa Almasih mancuritokan pulo parumpamoan nan bakcando iko , " Ado surang urang nan punyo sabatang kayu aro di parak anggurnyo . Pado suatu ari payilah inyo nak ma ambiak buwah kayu aro tu , tapi indak sa incek juwo doh nan dapek dek inyo .
42013007	Dek karano itu , mangeceklah inyo kabake urang nan bakarajo di paraknyo tu , ' Caliaklah , lah tigo tawun lamonyo ambo barulang kamari , bamukasuik nak ka ma ambiak buwah dari kayu aro ko , tapi , indak sa incek juwo doh buwah nan dapek di ambo . Tabang sajolah kayu aro ko ! Inyo ko , hanyo ma abihkan pupuak nan di tanah ko sajonyo ko ! '
42013008	Tapi urang nan bakarajo di parak tu manjawab , ' Padiyakanlah inyo tumbuah agak satawun ko lai angku . Ambo ka malabuak tanah nan di sakuliliangnyo sudah tu di agiah pupuak .
42013009	Untuang ka mujua ditawun nan ka tibo inyo babuwah . Tapi , jikok inyo indak babuwah juwo , barulah kito tabang . ' "
42013010	Ado sakali di ari Sabat , Isa Almasih ma aja dirumah ibadaik .
42013011	Disinan ado surang urang padusi nan lah salapan baleh tawun sakik , dek karano ado roh jahek di dalam dirinyo . Inyo tu lah bungkuak , indak bisa lai tagak luruih .
42013012	Kutiko Isa Almasih manampak urang padusi nan sakik tu , Baliau ma imbau sarato bakato ka inyo , " Amai , panyakik amai cegaknyo lai ! "
42013013	Sudah tu Baliau malatakkan tangan-Nyo ka badan urang gaek tu , sakutiko tu juwo urang gaek tu bisa tagak luruih , sudah tu inyo mamuji-muji Allah .
42013014	Kapalo rumah ibadaik tu bangih , dek karano Isa Almasih mancegakkan urang di ari Sabat , sudah tu inyo mangecek kabake urang-urang nan ado disinan , " Ado ari anam ari untuak bakarajo ; datanglah kamari di ari nan anam tu untuak di cegakkan , tapi jan di ari Sabat ko ! "
42013015	Tuhan manjawab , " Angku-angku ko urang munapiak ! Di ari Sabat kasadonyo urang bi mambawok-i jawinyo ka tangah padang , kok indak mambawok kaladainyo kaluwa dari kandang , untuak manyasokkannyo .
42013016	Nah , kiniko disiko ado surang urang padusi katurunan Nabi Ibrahim , nan lah salapan baleh tawun lamonyo dikabek dek ubilih . Apokoh inyo tu indak buliah dilapehkan , dari ubilih nan mangabeknyo tu di ari Sabat ko ? "
42013017	Sangaik malunyo urang-urang nan malawan Isa Almasih tu , kutiko mandanga jawaban Baliau ; tapi kasadonyo urang-urang nan lain bi basukocito , dek maliyek sagalo sasuatu nan ajaib , nan lah dipabuwek dek Baliau .
42013018	Isa Almasih batanyo , " Saumpamo apokoh Karajaan Allah tu , sarato baa koh ka adaannyo ? Jo apolah nan dapek Ambo ibaraikkan ?
42013019	Ka adaannyo sarupo jo parumpamoan nan bakcando iko . Sa incek bijo sasawi di ambiak dek surang urang , sudah tu inyo tanam di paraknyo . Bijo tu tumbuah , sudah tu manjadi sabatang kayu , unggeh jo buruang bi mambuwek-i sarangnyo disangkak-sangkak kayu tu . "
42013020	Sakali lai Isa Almasih batanyo , " Tantang parkaro Karajaan Allah , jo apolah nan dapek Ambo ibaraikkan ka adaannyo ?
42013021	Ka adaannyo sarupo jo ragi nan di ambiak dek surang padusi , sudah tu di aduaknyo jo ampek puluah liter tapuang , sampai tapuang tu kambang kasadonyo . "
42013022	Dalam pajalanan ka Yerusalem , Isa Almasih malalui kota-kota sarato jo kampuang-kampuang sambia ma aja .
42013023	Sudah tu ado urang nan batanyo kabake Baliau , " Ngku , apokoh hanyo saketek sajo urang nan ka disalamaikkan ? " Baliau manjawab ,
42013024	" Ba usawolah untuak masuak malalui pintu nan sampik . Dek karano itu , kana-ilah apo nan Ambo katokan ko ! Sambuah urang nan ba usawo nak masuak , tapi indak dapek .
42013025	Dikutiko urang nan punyo rumah tagak , nak ka manyawok pintu rumahnyo , angku-angku bi tagak diluwa manokok-nokok pintu sambia bakato , ' Angku , bukakkanlah pintu untuak kami ! ' Urang nan punyo rumah tu ka manjawab , ' Angku-angku ko datang dari ma , Ambo indak bakatawuan doh jo angku-angku ! '
42013026	Mako dikutiko itu , angku-angku ka bi manjawab , ' Kami lah bi makan minun samo-samo jo Angku , Angku lah ma agiah pangajaran bagai disatiyok suduik di kota kami ! '
42013027	Tapi urang nan punyo rumah tu ka mangatokan sakali lai , ' Ambo indak bakatawuan doh jo angku-angku , angku-angku ko bi datang dari ma ko ? Bi bakiroklah dari siko , oih kalian nan suko mampabuwek karajo nan jahek ! '
42013028	Dikutiko angku-angku maliyek Nabi Ibrahim , Nabi Ishak jo Nabi Yakub , sarato jo kasadonyo nabi-nabi nan lain , sadang basukocito di dalam Karajaan Sarugo , mako disinanlah baru angku-angku ka manangih , sarato jo manangguangkan sansaro , dek karano angku-angku sandiri di usie kaluwa !
42013029	Urang-urang ka bi tibo dari nagari matoari tabik , jo dari nagari matoari tabanam , dari ilie sarato jo mudiak , inyo ka bi basukocito di dalam Karajaan Sarugo .
42013030	Sabananyo bana , ado urang nan tibo kudian , tapi inyo ka manjadi urang nan tadawulu , urang nan tadawulu ka manjadi urang nan takudian . "
42013031	Dikutiko itu juwo , ado babarapo urang Farisi nan tibo kabake Isa Almasih , inyo bi mangatokan , " Jan disiko juwo Angku lai ! Payilah katampaik nan lain , dek karano rajo Herodes baniyaik nak ka mambunuah Angku . "
42013032	Baliau manjawab , " Payilah katokan kabake urang nan iduiknyo indak bapaidah tu , ' Ari ko jo ari bisuak , Ambo ka ma usie roh jahek sarato jo ka mancegakkan urang nan sakik , tapi di ari nan katigo , Ambo ka manyalasaikan sagalo karajo Ambo . '
42013033	Biyapun baitu , Ambo musti juwo manaruihkan pajalanan Ambo di ari iko , bisuak jo bisuak ciyek lai , dek karano indak elok , jikok surang nabi dibunuah diluwa kota Yerusalem .
42013034	Yerusalem , Yerusalem ! Nabi-nabi angkau bunuah ! Pisuruah-pisuruah Allah angkau pungkangi jo batu sampai mati ! Lah bara kali Ambo nak ka marangkuah kasadonyo panduduak angkau , bakcando induak ayam marokok-i anak-anaknyo di bawah sayoknyo , tapi angkau indak namuah !
42013035	Dek karano itu , Allah indak lai ka samo-samo jo angkau . Katawuilah , baraso muloi dari sajak kiniko angkau indak ka maliyek Ambo lai , sampai tibo masonyo isuak , angkau ka bi mangatokan , ' Dibarakaik-ilah Baliau nan datang ateh namo Tuhan . ' "
42014001	Ado sakali di ari Sabat , Isa Almasih payi makan ka rumah surang pamimpin urang Farisi . Tibo disinan urang-urang tu mamparatikan Baliau sacaro taliti .
42014002	Mako tibolah kabake Baliau surang urang nan sakik busuang , kaki sarato jo tangannyo lah bi sambok-sambok .
42014003	Sudah tu Baliau batanyo kabake guru-guru agamo sarato jo urang-urang Farisi nan ado disinan , " Manuruik paratuaran agamo kito , layi buliah atau indak , kito mancegakkan urang nan sakik di ari Sabat ? "
42014004	Guru-guru agamo jo urang-urang Farisi tu anok sajo . Sudah tu Isa Almasih ma imbau urang nan sakik tu untuak ka dicegakkan , kudian Baliau manyuruah urang tu payi .
42014005	Sasudah tu Baliau bakato kabake urang-urang tu , " Kok santano salah surang di antaro angku-angku , punyo surang paja , atau punyo sikua jawi nan jatuah ka dalam sumua di ari Sabat , apokoh inyo tu indak ka bagageh ma elokan paja tu kaluwa , atau ma elokan jawi nan jatuah tu , di ari tu juwo ? "
42014006	Tapi indak surang juwo doh , nan dapek manjawab tanyo Isa Almasih tantang parkaro itu .
42014007	Isa Almasih maliyek , ado tamu-tamu nan mamiliah tampaik-tampaik nan paliang rancak . Dek karano itu , Baliau mambari pangajaran nan bakcando iko kabake urang-urang tu kasadonyo .
42014008	" Jikok angku-angku diundang ka tampaik baralek kawin , janlah duduak ka tampaik nan ta aromaik . Dek karano , anta lah ado urang undangan lain , nan labiah paralu daripado angku , nan ka duduak di tampaik tu ,
42014009	jan sampai tajadi , urang si pangka dari alek tu , tapaso mangecek kabake angku bakcando iko , ' Maoh angku , tampaik ko lah disadiyokan untuak tamu nan itu . ' Mako jo parasaan nan sangaik mariangik , angku tapaso duduak ka tampaik nan paliang di balakang .
42014010	Dek karano itu , jikok angku-angku diundang , piliahlah tampaik nan paliang di balakang , supayo urang nan ma undang tu , tibo kabake angku mangatokan , ' Oih sanak , kamarilah duduak , di tampaik nan labiah rancak ko . ' Jo caro nan baitu angku-angku di aromaik-i di adok-an kasadonyo tamu-tamu nan lain .
42014011	Dek karano , satiyok urang nan nak maninggikan diri , mako inyo ka dirandahkan , tapi bagi urang nan lai niyo marandahkan diri , mako inyo ka ditinggikan . "
42014012	Sudah tu Isa Almasih bakato kabake urang nan punyo rumah , " Jikok angku ma undang urang untuak makan tangah ari , atau makan malam , janlah ma undang kanti atau dunsanak , atau sanak sudaro , ataupun urang-urang barampiang nan kayo . Dek karano baiko sasudah tu , mako inyo ka ma undang angku pulo , jo caro nan baitu angku manarimo baleh dari sagalo sasuatu nan angku pabuwek .
42014013	Jadi , jikok angku ma adokan alek , undanglah urang nan bansaik , urang nan bacacaik tubuah , urang nan lumpuah , sarato jo urang nan buto .
42014014	Angku ka dibarakaik-i dek Allah , dek karano urang-urang tu indak ka dapek doh mambaleh kabaiakkan angku . Kabaiakkan angku ka dibaleh dek Allah isuak , dikutiko urang-urang nan baiak di iduikkan baliak dari kamatiannyo . "
42014015	Dikutiko salah surang , dari urang-urang nan samo-samo makan disinan , mandanga kato-kato Isa Almasih tu , inyo sato pulo mangecek , " Sabana baruntuanglah urang nan ka dijamu dek Allah , dalam Karajaan Sarugo ! "
42014016	Tapi Baliau bakato kabake urang tu , " Pado satu kutiko ado surang urang nan ma adokan alek gadang , inyo sambuah ma undang urang .
42014017	Kutiko lah tibo masonyo untuak ka mamuloi alek , urang nan punyo alek manyuruah palayannyo payi kabake urang-urang nan di undang , untuak mangatokan , ' Bi tibolah ka rumah , sagalo sasuatunyo lah cukuik tasadiyo ! '
42014018	Tapi kasadonyo urang tu , bi mamintak maoh . Nan partamu mangatokan bakcando iko , ' Ambo baru mambali satumpak tanah , dek karano itu , ambo musti mamareso tanah tu dulu . Mintak maohlah ambo . '
42014019	Nan lain mangatokan , ' Ambo baru mambali jawi limo pasang , dek karano itu , ambo nak ka payi mancaliak jawi tu dulu . Mintak maohlah ambo . '
42014020	Ado pulo nan lain mangatokan , ' Ambo baru babini , dek karano itu , ambo indak dapek doh datang . '
42014021	Palayan tu babaliak ka rumah induak samangnyo , untuak mancuritokan kajadian tu . Tabik rabo induak samangnyo mandangakan tu , sudah tu inyo suruah palayannyo tu , ' Bagagehlah payi ka tapi-tapi labuah , ka lorong-lorong kota . Bawoklah kamari urang-urang nan bansaik , urang-urang nan bacacaik tubuah , urang-urang nan buto , sarato jo urang-urang nan lumpuah . '
42014022	Kudian palayan tu bakato , ' Angku , parentah angku alah ambo karajokankan , tapi banyak juwo lai tampaik nan balabiah . '
42014023	Sudah tu induak samangnyo tu mangatokan , ' Payilah ka labuah-labuah gadang sarato jo ka lorong-lorong diluwa kota , pasolah urang-urang nan basuwo disinan untuak datang kamari , buliah rumah ambo ko panuah .
42014024	Kana-ilah apo nan Ambo katokan ko ! Indak ka surang juwo doh di antaro tamu-tamu nan lah di undang tu , nan ka marasokan lamak makanan di alek Ambo ko ! ' "
42014025	Sambuah urang nan sato bajalan samo-samo jo Isa Almasih . Baliau ma engong sarato bakato kabake urang-urang tu ,
42014026	" Jikok ado urang nan tibo kabake Ambo , nan baniyaik nak ka mangikuik Ambo , tapi inyo labiah mangasiahi mandehnyo , bapaknyo , bininyo , anak-anaknyo , dunsanak-dunsanaknyo , malah inyo labiah mangasiahi dirinyo sandiri , mako urang tu indak ka bisa doh manjadi pangikuik Ambo .
42014027	Urang nan indak niyo mamikua salibnyo , sarato indak namuah manuruikkan Ambo , mako urang tu indak ka bisa doh manjadi pangikuik Ambo .
42014028	Jikok salah surang dari angku-angku ko , umpamonyo nak mambuwek sabuwah manaro , tantu inyo musti ma etong dawulu , bara pitih nan diparalukan , supayo inyo buliah tawu , layi ka sampaikoh pitihnyo untuak manyudahkan manaro tu , atau indak .
42014029	Dek karano , jikok tanyato pitihnyo indak cukuik untuak manyudahkan manaro tu , sadangkan sandinyo lah dipabuwek , tantu kasadonyo urang nan maliyek karajonyo tu ka mampagalakkan inyo .
42014030	Mako urang-urang nan maliyek , ka bi mangatokan , ' Liyeklah urang tu , inyo nak ka mambuwek manaro , tapi pitihnyo indak ado lai untuak ka panyudahkannyo ! '
42014031	Jikok surang rajo nan mampunyoi sapuluah ribu urang tantara , nak baparang jo rajo nan lain , nan mampunyoi duwo puluah ribu urang tantara , tantu rajo tu ka bapikie dawulu untuak mampatimbangkan , apokoh inyo cukuik kuwaik untuak malawan musuahnyo tu , atau indak .
42014032	Jikok inyo lah tawu baraso inyo indak kuwaik , tantu samantaro musuahnyo tu alun tibo , mako labiah dawulu inyo lah mangirin utusan , untuak mintak badamai . "
42014033	Akienyo Isa Almasih mangatokan , " Baitu juwo angku-angku ko . Indak surang juwo doh dari angku-angku ko , nan ka bisa manjadi pangikuik Ambo , jikok angku-angku indak namuah mangarobankan sagalo sasuatunyo . "
42014034	" Garam tu baiak , tapi jikok inyo lah manjadi amba , mungkinkoh inyo di asinkan baliak ?
42014035	Tantu indak , indak ka ado lai gunonyo , biya untuak di parak ataupun untuak ka pupuak . Jadi inyo ka dicampakkan sajo . Kok siya nan layi batalingo , dangakanlah kecek Ambo ko ! "
42015001	Pado suatu ari , sambuah tukang-tukang mintak pajak sarato jo urang-urang nan di anggap indak elok dek masarakaik , bi tibo untuak mandangakan pangajaran Isa Almasih .
42015002	Urang-urang Farisi jo guru-guru agamo muloi bi mancaruco . Inyo bi mangatokan , " Ndeh , urang ko niyo manarimo urang-urang nan indak elok , malah makan samo-samo jo inyo ! "
42015003	Dek karano itu Isa Almasih mancuritokan kabake urang-urang tu parumpamoan nan bakcando iko ,
42015004	" Santano ado dari angku-angku ko nan mampunyoi saratuih ikua domba , ruponyo ado sikua nan indak basuwo -- apokoh nan ka dipabuweknyo ? Tantu inyo ka maninggakan dombanyo nan sambilan puluah sambilan ikua tu di tangah padang , sudah tu inyo payi mancari nan ilang tu sampai basuwo .
42015005	Jikok dombanyo tu lah basuwo baliak , sangaik gadangnyo atinyo , sainggo dipikuanyo domba tu ka ateh bawunyo ,
42015006	sudah tu inyo bawok pulang . Tibo dirumah inyo imbau kanti-kantinyo sarato jo urang-urang nan di dakek rumahnyo sambia mangatokan , ' Molah kito bagadang ati . Domba ambo nan ilang lah basuwo baliak ! '
42015007	Nah , baitu pulolah ka adaannyo di sarugo , ado sukocito nan labiah gadang untuak surang urang badoso nan batobaik , daripado untuak sambilan puluah sambilan urang nan lah elok , nan indak paralu lai batobaik . "
42015008	" Santano ado surang urang padusi nan mampunyoi sapuluah pitih perak , sudah tu , ado nan ilang ciyek -- apokoh nan ka dipabuweknyo ? Tantu inyo ka ma iduikkan lampu , sudah tu inyo sapu rumahnyo sambia mancari kok dima-dimanyo , sampai basuwo pitihnyo tu baliak .
42015009	Kutiko pitihnyo tu lah basuwo baliak , inyo imbau kanti-kantinyo sarato jo urang-urang nan di dakek rumahnyo , sambia mangatokan , ' Angek bana ati ambo , pitih ambo nan ilang lah basuwo baliak . Molah kito basukocito ! '
42015010	Baitu pulolah ka adaannyo , jikok ado surang urang jahek nan batobaik dari doso-dosonyo , mako malekaik Allah ka bagadang ati . Picayolah ! "
42015011	Isa Almasih bakato sakali lai , " Adolah surang si bapak nan punyo duwo urang anak laki-laki .
42015012	Nan ketek mangecek kabake bapaknyo , ' Pak , agiahkanlah kabake ambo kiniko juwo , bagian ambo dari sagalo arato kito . ' Mako bapaknyo mambagi aratonyo tu , untuak anaknyo nan baduwo tu .
42015013	Babarapo ari sasudah tu , anak nan ketek tu , manjuwa abih arato bagiannyo , sudah tu inyo payi ka nagari nan jauah . Tibo disinan inyo ma abih-abihkan pitihnyo tu untuak iduik basanang-sanang .
42015014	Baru pitihnyo lah abih kasadonyo , tajadilah musin lapa nan sabana padiah di nagari tu , sainggo iduiknyo muloi mularaik .
42015015	Sudah tu inyo payi bakarajo jo surang urang kampuang disinan , inyo disuruah payi ka ladang untuak manjago babi .
42015016	Paruiknyo sabana litak , sainggo inyo nak sato pulo makan makanan babi tu . Biyapun lah bakcando itu bana litak paruiknyo , tapi indak surang juwo doh urang nan layi niyo ma agiah inyo makan .
42015017	Akienyo inyo takana dibana , inyo bakato dalam atinyo , ' Urang-urang nan bakarajo jo bapak ambo , balabiah-labiah nan ka dimakannyo , ambo disiko ampia mati dek kalitak-an !
42015018	Biyalah ambo babaliak baliak ka bapak ambo , baiko ambo mambana ka baliau , ambo katokan bakcando iko : Pak , ambo lah badoso kapado Allah , sarato lah badoso pulo kabake apak .
42015019	Indak patuik lai rasonyo ambo ko disabuik anak apak . Anggap sajolah ambo ko urang sarayoan apak . '
42015020	Mako barangkeklah inyo pulang , babaliak ka bapaknyo . Dari jauah inyo lah nampak dek bapaknyo . Jo ati nan sangaik tasinayuang apaknyo balari untuak manyonsongkan inyo , sudah tu apaknyo tu mamaguik inyo sarato ma ibui inyo .
42015021	' Apak , ' kecek anaknyo tu , ' ambo lah badoso kapado Allah sarato lah badoso pulo kabake apak . Indak patuik lai rasonyo ambo ko disabuik anak apak . '
42015022	Tapi apaknyo tu ma imbau palayan-palayannyo sarato bakato , ' Capeklah ! Ambiaklah baju nan paliang rancak , kanakkanlah kabake anak ambo ko . Lakekkanlah cincin di jarinyo , kanakkanlah sipatu di kakinyo .
42015023	Sasudah tu , bawoklah kamari sikua jawi nan gapuak untuak ka didabiah . Kito ka makan gadang sarato ka basukocito .
42015024	Dek karano anak ambo ko dawulu lah mati , tapi kiniko inyo lah iduik baliak ; dawulu inyo lah ilang , tapi kiniko inyo lah basuwo baliak . ' Sudah tu muloilah urang-urang tu baralek gadang .
42015025	Samantaro itu , anaknyo nan gadang sadang di ladang . Kutiko inyo pulang , lah tibo di dakek rumah , mako tadangalah dek inyo suwaro musik sarato jo tari-tarian .
42015026	Inyo ma imbau salah surang dari palayan-palayannyo , sudah tu inyo batanyo , ' Alek apo tu nan ado di rumah ? '
42015027	Palayan tu manjawab , ' Adiak angku lah pulang baliak ! Ranggaek angku lah manyuruah mandabiah jawi nan gapuak , untuak baralek , dek karano anak baliau nan ilang , lah basuwo baliak dalam ka adaan salamaik ! '
42015028	Sangaik bangihnyo ati anak nan gadang tu , sainggo inyo indak namuah masuak ka rumah . Sudah tu apaknyo kaluwa untuak mambujuak , supayo inyo namuah masuak .
42015029	Tapi inyo mangatokan , ' Batawun-tawun lamonyo ambo bakarajo mati-matian untuak apak . Indak sakali juwo doh ambo manyolang parentah apak . Apokoh nan lah apak agiahkan untuak ambo ? Sikua kambiang pun alun ado lai apak agiahkan untuak ambo , ka untuak makan gadang di ambo jo kanti-kanti ambo !
42015030	Anak apak tu lah ma abihkan arato apak jo padusi-padusi jahek , tapi baitu inyo pulang , apak mandabiahkan jawi nan gapuak untuak mamparalekkan inyo ! '
42015031	' Oih anak den , ' kecek apaknyo , ' wa-ang taruih ado disiko , samo-samo jo apak . Kasadonyo nan punyo apak , adolah punyo wa-ang juwo .
42015032	Tapi nan kiniko kito musti baralek jo basukocito , dek karano adiak-ang tu dawulu lah mati , tapi kiniko inyo lah iduik baliak ; dawulu inyo lah ilang , tapi kiniko inyo lah basuwo baliak . ' "
42016001	Isa Almasih mangecek kabake pangikuik-pangikuik-Nyo , " Adolah surang urang kayo . Inyo ado punyo surang pagawai tukang pacik pitih nan ma uruih aratonyo . Urang kayo tu mandapek kaba baraso pagawai tukang pacik pitih tu , ma abih-abihkan pitihnyo .
42016002	Dek karano itu , inyo imbaulah pagawai tukang pacik pitih tu , sambia batanyo , ' Apokoh iyo batua tu , nan ambo danga tantang ulah wa-ang tu ? Kiniko bawoklah kamari laporan nan langkok , tantang karajo wa-ang dalam ma uruih arato ambo . Wa-ang indak buliah lai manjadi pagawai tukang pacik pitih ambo . '
42016003	Mako pagawai tukang pacik pitih tu bapikie , ' Apo nan musti ambo karajokan kiniko ? Induak samang ambo nak mamparantikan ambo . Mamangkua , di ambo indak talok ; ka mintak sidakah ambo malu .
42016004	Ambo ado aka ; jikok ambo diparantikan , sabalunnyo ambo musti mancari kanti nan banyak , nan lai ka namuah mambawok tompang ambo di rumahnyo ! '
42016005	Dek karano itu , pagawai tukang pacik pitih tu mamanggie satiyok urang , nan ba utang kabake induak samangnyo . Kabake urang nan partamu inyo mangatokan , ' Bara utang angku kabake induak samang ambo ? '
42016006	Urang tu manjawab , ' Saratuih embe minyak zaitun . ' Pagawai tu bakato kabake inyo , ' Duduaklah , ikonyo surek utang angku , capeklah , surekkan sajolah limo puluah embe . '
42016007	Kudian inyo batanyo pulo kabake urang nan kaduwo , ' Angku , bara utang angku ? ' Urang tu manjawab , ' Saribu sumpik gandun . ' Pagawai tukang pacik pitih tu bakato kabake inyo , ' Ikonyo surek utang angku . Tulihkanlah sajolah : salapan ratuih . '
42016008	Mako induak samang dari pagawai nan indak luruih tu , mamuji pagawainyo tu , dek karano akanyo nan cadiak tu ; dek karano urang-urang dunia ko , labiah santiang ma atur sagalo karajonyo daripado urang-urang nan iduik dalam tarang . "
42016009	Sudah tu Isa Almasih bakato pulo baliak , kecek Baliau , " Dangakanlah kecek Ambo ko ! Pakailah arato dunia ko untuak pancari kanti , supayo jikok arato dunia ko lah indak ba arago lai , mako angku-angku ka ditarimo di tampaik tingga nan kaka .
42016010	Urang nan lai niyo ma aragoi parkaro-parkaro nan ketek , tantu inyo layi ma aragoi pulo parkaro-parkaro nan gadang . Tapi urang nan indak niyo ma aragoi parkaro-parkaro ketek , tantu inyo indak ka niyo pulo doh ma aragoi parkaro-parkaro nan gadang .
42016011	Jadi , jikok tantang parkaro arato dunia ko , angku-angku lah indak dapek dipicayoi , tantu , siya pulolah urang nan ka namuah mampicayokan arato rohani kabake angku ?
42016012	Jikok tantang arato urang lain , angku-angku lah tabukti indak dapek dipicayoi , tantu , siya pulolah urang nan ka niyo ma agiahkan arato nan samustinyo ka manjadi miliak angku ?
42016013	Indak ado doh urang nan bisa bakarajo untuak duwo urang induak samang ; dek karano inyo ka labiah mangasiahi nan surang ko daripado nan ciyek lai , kok indak inyo ka labiah satiya kabake induak samangnyo nan ciyek ko , daripado ka nan surang lai . Baitu pulolah ka adaannyo angku-angku . Angku-angku indak ka bisa doh bakarajo untuak Allah , sarato bakarajo pulo untuak arato bando . "
42016014	Urang-urang Farisi mandangakan kasadonyo , apo nan dikatokan dek Isa Almasih . Inyo bi mancimeehkan Baliau , dek karano urang Farisi tu cangok ka pitih .
42016015	Mako bakatolah Isa Almasih kabake urang Farisi tu , " Angku-angkulah urangnyo , jikok di adok-an urang , bakcando urang siyak , tapi Allah mangatawui isi ati angku-angku . Dek karano , apo nan disanjuang-sanjuang dek manusia , dibanci-i dek Allah .
42016016	Paratuaran agamo nan di ajakan dek Nabi Musa , sarato jo pangajaran nabi-nabi , tatap balaku sampai ka maso Nabi Yahya Pambaptis . Sajak dari wakatu itu , Kaba Baiak tantang baa caro Allah mamarentah , sabagai Rajo di muko bumi ko , taruih dibaritokan . Urang bi mamasokan diri untuak masuak Karajaan Allah tu .
42016017	Labiah mudah bumi jo langik ko ilang lanyok , daripado mambatakan ciyek uruih dalam Paratuaran Allah .
42016018	Siya nan mancaraikan bininyo , sudah tu inyo babini ka padusi nan lain , urang tu samo jo bajina . Baitu pulo urang nan babini ka padusi nan lah dicaraikan dek lakinyo , urang tu samo pulo tu jo bajina . "
42016019	" Adolah surang urang nan kayo . Bajunyo dari kain nan sangaik maha , baitu pulo iduiknyo dalam kamewahan satiyok ari .
42016020	Di adok-an pintu rumahnyo ado surang urang nan sangaik bansaik nan banamo si Lazarus . Badannyo panuah dek kada .
42016021	Inyo nak ma isi paruiknyo jo rimah-rimah nan jatuah dari meja urang kayo tu . Malah anjiang tibo manjilek-i kadanyo .
42016022	Kamudian urang nan bansaik tu maningga , sudah tu , inyo dibawok dek malekaik ka tampaik nan ta aromaik , di dakek Nabi Ibrahim di sarugo . Urang nan kayo tu pun maningga pulo , lansuang pulo dikubuakan .
42016023	Di dunia urang mati , urang nan kayo tu sangaik barek sansaronyo . Kutiko inyo maliyek dari sinan arah ka ateh , inyo manampak Nabi Ibrahim di tampaik nan jauah , si Lazarus tagak di dakek Nabi Ibrahim .
42016024	Urang nan kayo tu , ma ariak ma imbau Nabi Ibrahim . ' Oih angku Ibrahim , iboilah ambo ko . Suruahlah si Lazarus marandamkan jarinyo ka dalam ayie , sudah tu , suruahlah inyo kamari untuak mambasahi lidah ambo ko . Sangaik bana padiahnyo , ajab sansaro nan ambo tangguangkan dalam api ko ! '
42016025	Tapi Nabi Ibrahim manjawab , ' Oih anak den , kana-ilah iduik angkau salamo di dunie : dawulu angkau lah mandapek kasadonyo nan elok-elok , sadangkan si Lazarus kutiko itu , mandapek nan buruak-buruak . Kiniko inyo iduik sanang disiko , angkau sandiri sansaro .
42016026	Salain daripado itu , di antaro angkau jo kami , lah dibuwek ngarai pambateh nan sangaik dalam , supayo urang nan dari siko indak bisa payi kasinan , baitu pulo , urang nan disinan indak dapek doh datang kamari ! '
42016027	Urang kayo tu bakato , ' Jikok baitu ngku , ambo sabana mamintak tolong kabake angku , untuak manyuruah si Lazarus payi ka rumah urang gaek ambo .
42016028	Ado limo urang dunsanak ambo disinan . Suruahlah si Lazarus untuak mamparingekkan inyo , supayo inyo jan sampai masuak pulo ka tampaik nan sansaro ko . '
42016029	Nabi Ibrahim manjawab , ' Lah ado kitab-kitab Nabi Musa , sarato jo kitab nabi-nabi , di dunsanak angkau tu ! Padiyakan sajolah , buliah nak inyo turuikkan , sagalo apo nan tatulih di kitab tu ! '
42016030	Tapi urang kayo tu bakato pulo , ' Jikok bakcando itu sajo , rasonyo alun cukuik tu lai angku . Tapi , jikok ado urang nan lah mati , iduik baliak , sudah tu datang kabake dunsanak ambo , mako inyo ka bi batobaik dari doso-dosonyo . '
42016031	Mako Nabi Ibrahim bakato pulo , ' Jikok dunsanak-dunsanak angkau tu , indak ma acuahkan parentah Nabi Musa , sarato jo parentah nabi-nabi , mako indak ka mungkin doh dunsanak angkau tu , ka manjadi urang nan ba iman , biyapun , ado bana urang nan lah mati , iduik baliak . ' "
42017001	Isa Almasih bakato kabake pangikuik-pangikuik-Nyo , " Parkaro-parkaro nan ka manyababkan urang babuwek doso , lah jaleh ka tatap ado . Tapi cilakolah urang nan lah manyababkannyo !
42017002	Labiah elok lai di urang tu , jikok batu panggiliangan dikabekkan dimariahnyo , sudah tu inyo di ambuangkan masuak lauik , daripado inyo manyababkan salah surang , dari urang-urang nan lamah ko , babuwek doso .
42017003	Dek karano itu , ba ingek-ingeklah ! Jikok sudaro angku-angku babuwek doso , mako paringekkanlah inyo . Jikok inyo layi manyasa , mako maohkanlah inyo .
42017004	Jikok dalam sahari , inyo tujuah kali babuwek doso kabake angkau , sudah tu , disatiyok kali inyo tibo kabake angkau , sambia bakato , ' Mintak maohlah ambo , ' mako bari maohlah inyo . "
42017005	Rasul-rasul bi mangecek kabake Tuhan Isa Almasih , " Tuhan , kuwaikkanlah iman kami . "
42017006	Tuhan manjawab , " Jiko angku-angku layi punyo iman agak sagadang bijo sasawi , angku-angku bisa mangecek kabake batang kayu aro ko , ' Tabokeklah angkau dari tanah , sudah tu , tagaklah di dalam lauik , ' lah jaleh batang kayu aro tu , inyo ka patuah kabake parentah angkau tu . "
42017007	" Kok santano ado di antaro angku-angku ko , nan punyo surang budak , nan sadang mambajak di sawah , atau nan sadang manggubalokan taranak . Mako , jikok budak tu lah babaliak , adokoh angku-angku nan mangecekkan nan bakcando iko kabake inyo , ' Capeklah , kamarilah makan ! '
42017008	Tantu indak ! Malah sabaliaknyo , angku-angku ka mamarentahkan kabake budak tu , ' Sadiyokanlah nan ka ambo makan . Kanakkanlah baju nan barasiah , sudah tu duduaklah disiko samantaro ambo makan jo minun ; sasudah tu , baru wa-ang buliah makan . '
42017009	Budak tu indak paralu doh dipuji , kok mantang inyo lah mamatuahi parentah induak samangnyo , baa tu ndak ?
42017010	Baitu pulo jo angku-angku . Jikok angku-angku lah mangarajokan kasadonyo nan lah diparentahkan kabake angku-angku , mako angku-angku katokan sajolah nan bakcando iko , ' Kami ko hanyolah budak biaso ; kami hanyolah mangarajokan sagalo sasuatu nan lah dibabankan kabake kami . ' "
42017011	Dalam pajalanan ka Yerusalem , Isa Almasih malalui daerah pabatasan Samaria jo Galilea .
42017012	Kutiko Baliau mamasuak-i sabuwah kampuang , Baliau didatangi urang , sapuluah urang , urang tu bapanyakik kulik nan sangaik manakuikkan . Urang-urang tu , hanyo tagak sajo dari jauah ,
42017013	sambia ma imbau " Oih Angku Guru ! Iboilah kami ko ! "
42017014	Kutiko Baliau mancaliak kabake urang-urang tu , Baliau bakato , " Payilah kabake imam-imam , mintak tolonglah kabake inyo untuak mamareso panyakik angku-angku . " Samantaro urang-urang nan sakik tu dalam pajalanan , mako ilang lanyoklah sagalo panyakiknyo .
42017015	Kutiko salah surang dari urang-urang nan sakik tu tawu , baraso inyo lah cegak , mako inyo babaliak sambia basorak-sorak mamuji Allah .
42017016	Sudah tu , tibo di adok-an Isa Almasih , inyo sujuik sambia mangatokan tarimo kasih kabake Baliau . Urang tu adolah urang Samaria .
42017017	Kudian Isa Almasih batanyo , " Kan sapuluah urang cako , angku-angku nan lah dicegakkan ? Dima nyo nan sambilan urang lai ?
42017018	Baa mangko hanyo urang asiang ko sajo nan babaliak , untuak mangatokan tarimo kasih kapado Allah ? "
42017019	Sudah tu Baliau bakato kabake urang tu , " Tagaklah , pulanglah lai . Dek karano angkau picayo kabake Ambo , itu mangkonyo panyakik angkau cegak . "
42017020	Babarapo urang Farisi bi batanyo kabake Isa Almasih , pabilo masonyo Allah datang untuak mamarentah , sabagai Rajo di muko bumi ko . Baliau manjawab , " Pamarentahan Allah indak dimuloi jo tando-tando nan dapek diliyek dek urang doh ,
42017021	sainggo urang-urang tu dapek bi mangatokan , ' Caliaklah kamari , iko inyo ah ! ' kok indak inyo katokan , ' Inyo ado disinan ! ' Dek karano nan sabananyo , Allah lah muloi mamarentah sabagai Rajo di tangah-tangah angku-angku . "
42017022	Sasudah tu Isa Almasih bakato pulo kabake pangikuik-pangikuik-Nyo , " Isuak ka tibo masonyo , taragak angku-angku nak maliyek agak sahari , dari ari-Nyo Anak Manusia , tapi indak ka dapek doh angku-angku nak maliyeknyo .
42017023	Kudian urang ka bi mangecek kabake angku-angku , ' Caliaklah , disinan ! ' kok indak inyo mangatokan , ' Caliaklah , kamari ! ' Tapi biyapun baitu , janlah angku-angku payi kaluwa nak mancaliaknyo .
42017024	Bakcando kilek mamanca dari langik , bacahayo dari ujuang ka ujuang , baitu pulolah ka adaannyo isuak , dikutiko kadatangan Anak Manusia .
42017025	Tapi pado mulonyo , Inyo musti banyak manangguang sansaro , sarato indak ditarimo dek urang-urang dijaman kiniko .
42017026	Dikutiko ari Anak Manusia dinyatokan isuak , ka adaannyo sarupo jo bakcando dijaman Nabi Nuh sa isuak .
42017027	Urang ka bi makan jo minun , sarato jo barumah tanggo ; baitulah taruih manaruih , sampai tibo masonyo Nabi Nuh masuak ka dalam kapa , sudah tu , barulah tibo ayie gadang nan mangaramkan umaik mukaluak kasadonyo .
42017028	Sarupo pulo jo dijaman Nabi Lut . Urang bi makan jo minun , urang bajuwa bali , urang baparak baladang , sarato jo mambuwek rumah .
42017029	Tapi dikutiko Nabi Lut kaluwa dari nagari Sodom , di ari tu pulo api jo malerang turun dari langik , untuak pambinasokan umaik mukaluak di nagari tu .
42017030	Baitu pulolah ka adaannyo isuak , di ari Anak Manusia tibo manyatokan diri .
42017031	Jikok lah tibo ari nan bakcando itu , urang nan sadang di ateh atok paranginan rumahnyo , janlah inyo turun , untuak ma ambiak barang-barangnyo nan di dalam rumah . Baitu pulo urang nan sadang di parak janlah inyo pulang ka rumahnyo .
42017032	Kana-ilah apo nan lah tajadi didiri induak bareh Nabi Lut .
42017033	Urang nan ba usawo nak ka manyalamaikkan nyawonyo , mako inyo ka ka ilangan nyawonyo tu . Tapi bagi urang nan ka ilangan nyawonyo , ba arati inyo lah manyalamaikkan nyawonyo .
42017034	Picayolah : Kok umpamonyo dimalam itu , ado duwo urang nan sadang lalok satampaik tidua , mako nan surang ka dibawok , nan surang lai ka ditinggakan .
42017035	Kok umpamonyo ado duwo urang padusi , nan sadang manggiliang gandun , nan surang ka dibawok , nan surang lai ditinggakan . [
42017036	Kok umpamonyo ado duwo urang nan sadang bakarajo di parak , nan surang ka dibawok , nan surang lai ditinggakan . ] "
42017037	Pangikuik-pangikuik Isa Almasih bi batanyo , " Dima tu ka tajadi nan bakcando itu , Tuhan ? " Baliau manjawab , " Dima ado mayik jo bangkai , mako disinan ado pulo buruang pamakan bangkai . "
42018001	Sasudah tu Isa Almasih mancuritokan pulo ciyek lai parumpamoan , untuak ma aja pangikuik-pangikuik-Nyo , supayo pangikuik-Nyo tu tatap taruih badowa , jan sampai baputuih aso .
42018002	Baliau mangatokan , " Di sabuwah kota ado surang hakim nan indak maraso takuik kapado Allah , sarato indak paduli kabake siya-siyanyo .
42018003	Di kota tu ado pulo surang urang marando , nan lah acok kali payi mambana kabake hakim tu , untuak mamintak supayo parkaronyo dibela . ' Tolonglah ambo ko ngku , untuak ma adok-i lawan ambo , ' kecek urang marando tu .
42018004	Babarapo wakatu lamonyo , hakim tu indak namuah doh manolong urang marando tu . Tapi akienyo hakim tu bapikie , ' Biyapun ambo ko urang nan indak takuik kapado Allah , nan indak paduli kabake siya-siyanyo ,
42018005	tapi dek karano urang marando ko taruih juwo tibo manggaduah ambo , eloklah ambo bela sajo parkaronyo . Jikok indak , inyo ka taruih juwo tibo manyeso ambo . ' "
42018006	Sudah tu Tuhan mangatokan , " Paratikanlah apo nan dikatokan dek hakim nan indak adie tu !
42018007	Nah , apokoh Allah indak ka mambela parkaro umaik-Nyo sandiri , nan basaru kabake Baliau siang jo malam ? Apokoh Baliau ka mampalambek-lambek wakatu untuak manolong umaik-Nyo tu ?
42018008	Picayolah : Baliau lah jaleh ka bagageh untuak mambela parkaro umaik-Nyo tu ! Tapi jikok Anak Manusia tibo isuak , apokoh Inyo tu layi ka basuwo juwo , jo urang-urang nan ba-iman kabake Inyo di muko bumi ko ? "
42018009	Isa Almasih mancuritokan pulo parumpamoan nan bakcando iko , nan ditujukan-Nyo , kabake urang nan mamandang randah kabake urang lain , nan manyangko dirinyo urang baiak .
42018010	Isa Almasih bakato , " Adolah urang baduwo , nan payi ka Rumah Tuhan untuak badowa . Nan surang urang Farisi , nan surang lai tukang mintak pajak .
42018011	Urang Farisi tu tagak manyandiri sambia badowa , ' Ya Allah , ambo batarimo kasih bana kapado Angkau , dek karano ambo ko , indak samo doh jo urang lain , nan tamak , nan ciluah , atau nan pajina . Ambo basyukur , dek karano ambo layi indak samo jo tukang mintak pajak tu .
42018012	Ambo bapuwaso duwo kali sapakan , ambo mampasambahkan kapado Angkau , saparsapuluah dari sagalo pancarian ambo . '
42018013	Tapi , nan tukang mintak pajak tu , inyo tagak sajo jauah-jauah , malahan untuak maningadah ka langik sajo , indak talok doh dek inyo . Sambia manabuahi dadonyo , inyo bakato , ' Ya Allah , iboilah ambo ko , ambo ko adolah urang nan badoso ! ' "
42018014	" Picayolah , " kecek Isa Almasih , " dikutiko pulang ka rumahnyo surang-surang , nan tukang mintak pajak itulah nan ditarimo dowanyo dek Allah , indak urang Farisi tu doh . Dek karano , satiyok urang nan maninggikan diri , mako inyo ka dirandahkan ; baitu pulo satiyok urang nan lai niyo marandahkan diri , mako inyo ka ditinggikan . "
42018015	Ado urang nan bi mambawok-i paja-paja ketek kabake Isa Almasih , supayo paja-paja tu di awai dek Baliau untuak dibarakaik-i . Tapi , kutiko pangikuik-pangikuik Baliau maliyek urang-urang nan mambawok-i paja-paja tu , inyo mambangihi urang-urang tu .
42018016	Tapi Isa Almasih ma imbau paja-paja tu , sudah tu Baliau bakato kabake pangikuik-pangikuik-Nyo , " Padiyakan sajolah paja-paja tu datang kabake Ambo ! Jan ditagah pulo inyo , dek karano urang nan saroman ikolah nan ka manjadi pamiliak Karajaan Allah .
42018017	Kana-ilah apo nan Ambo katokan ko ! Urang nan nak mangadap Allah , jikok inyo indak bakcando surang paja ketek , mako inyo indak ka dapek doh masuak Karajaan Allah . "
42018018	Surang pamimpin Yahudi batanyo kabake Isa Almasih , " Ngku Guru nan elok , apo nan musti ambo karajokan , supayo ambo buliah mandapek iduik sajati nan kaka ? "
42018019	" Baa mangko angku katokan Ambo ko elok ? " tanyo Baliau kabake urang tu . " Indak ado doh nan elok , salain daripado Allah sandiri .
42018020	Angku kan lah tawu sagalo parentah-parentah Allah : ' Jan bajina , jan mambunuah , jan mancilok , jan bakato duto , sarato aromaik-ilah bapak jo mandeh . ' "
42018021	" Kasadonyo parentah tu lah ambo karajokan sajak dari mudo ambo , " kecek urang tu .
42018022	Baru mandanga kecek urang tu , Baliau bakato , " Ado juwo ciyek lai nan musti angku karajokan : Payilah juwa kasadonyo arato angku , agiahkan pitihnyo untuak urang-urang nan bansaik , isuak angku ka mandapek arato di sarugo . Sasudah tu babaliaklah kamari untuak manuruikkan ambo . "
42018023	Tapi kutiko urang tu mandangakan nan baitu , rusuah atinyo dek karano inyo sangaik kayo .
42018024	Isa Almasih mangatawui baa parasaan ati urang tu , dek karano itu Baliau bakato , " Sangaik suliknyo bagi urang-urang nan kayo untuak masuak Karajaan Allah !
42018025	Labiah mudah lai sikua unto masuak lubang pinjayik , daripado surang urang kayo masuak Karajaan Allah . "
42018026	Urang-urang nan bi mandangakan kecek Isa Almasih nan bakcando itu , bi batanyo , " Jikok baitu , siya sajonyo urangnyo nan layi ka bisa salamaik ? "
42018027	Baliau manjawab , " Apo nan indak mungkin bagi manusia , mungkin bagi Allah ! "
42018028	Sudah tu si Petrus mangecek pulo , " Liyeklah kami ko Ngku ! Kami lah maninggakan rumah tanggo kami , dek karano untuak manuruikkan Angku . "
42018029	" Picayolah ! " kecek Isa Almasih . " Urang nan lah maninggakan rumahnyo , atau bininyo , atau dunsanaknyo , atau bapak jo mandehnyo atau anak-anaknyo dek karano malayani Allah ,
42018030	mako urang tu ka manarimo balasan nan balipek gando dimaso kiniko , baitu pulo isuak , dijaman nan ka tibo , kabake inyo ka dibarikan iduik sajati nan kaka . "
42018031	Isa Almasih mambawok baganjua kaduwo baleh urang pangikuik-Nyo , sudah tu Baliau bakato , " Dangakanlah kecek Ambo ko ! Kiniko kito manuju ka Yerusalem . Tibo disinan , sagalo sasuatu nan lah disurekkan dek nabi-nabi sa isuak dalam kitabnyo , tantang Anak Manusia , ka tajadi .
42018032	Inyo ka disarahkan kabake urang-urang nan indak ba Tuhan Allah , urang-urang tu ka mampamain-mainkan Inyo , ka mahino Inyo , sarato ka maliyua-i Inyo .
42018033	Urang-urang tu ka ma ajab sarato ka mambunuah Inyo , tapi di ari nan katigo , Inyo ka iduik baliak , kaluwa dari kubua . "
42018034	Kasadonyo apo nan dikatokan dek Isa Almasih tu , indak saketek juwo doh nan dapek dipahami dek pangikuik-pangikuik Baliau . Arati dari kato-kato Baliau tu dirasiyokan kabake pangikuik-pangikuik-Nyo . Pangikuik Baliau indak tawu , tantang parkaro apo nan Baliau bicarokan .
42018035	Dikutiko Isa Almasih lah ampia ka tibo di Yerikho , ado surang urang buto nan sadang duduak di tapi jalan mintak sidakah .
42018036	Kutiko urang nan buto tu mandanga , urang nan banyak tu bi lalu , inyo batanyo , " Ado apo tu ? "
42018037	" Isa Almasih , urang Nazaret tu , Baliau nan lalu , " kecek urang kabake inyo .
42018038	Mako urang nan buto tu ba imbau sakuwaik suwaronyo , " Oih Isa Almasih , Anak Nabi Daud ! Iboilah ambo ko ! "
42018039	Urang-urang nan di adok-an , mambangih-i inyo , manyuruah inyo anok . Tapi , malah inyo ba imbau labiah kuwaik lai daripado nan cako , " Oih Anak Nabi Daud ! Iboilah ambo ko ! "
42018040	Isa Almasih baranti bajalan , Baliau manyuruah urang untuak mambawok urang buto tu kabake Baliau . Kutiko urang buto tu , lah tibo di adok-an Baliau , Baliau batanyo ,
42018041	" Apo nan katuju dek angkau , nan ka Ambo pabuwek untuak angkau ? " " Angku , " kecek urang buto tu , " ambo niyo , kok dapek , mato ambo ko , dapek maliyek . "
42018042	Sudah tu Isa Almasih bakato , " Jikok baitu , maliyeklah ! Dek karano angkau picayo kabake Ambo , itu mangkonyo angkau cegak . "
42018043	Kutiko tu juwo , urang nan buto tu dapek maliyek , sudah tu inyo payi pulo manuruikkan Isa Almasih , sarato jo batarimo kasih kapado Allah . Baitu urang nan banyak maliyek kajadian tu , kasadonyo bi mamuji-muji Allah .
42019001	Kutiko Isa Almasih lah tibo di Yerikho , Baliau taruih juwo bajalan malintehi kota tu .
42019002	Di kota tu ado surang kapalo tukang mintak pajak , nan kayo . Namonyo si Zakheus .
42019003	Inyo niyo pulo nak maliyek , roman muko Isa Almasih tu , tapi , dek karano urang nan sangaik rami , sadangkan inyo sandiri , badannyo randah , mako indak dapek doh inyo nak maliyek Isa Almasih .
42019004	Dek karano itu , inyo balari untuak mandawului urang nan rami tu , sudah tu inyo mamanjek ka batang kayu , supayo inyo dapek maliyek Isa Almasih , nan sabanta lai , Baliau ka lalu disinan .
42019005	Kutiko Isa Almasih lah tibo di dakek batang kayu tu , Baliau maliyek ka ateh sambia bakato , " Oih angku Zakheus , capeklah turun ! Dek karano Ambo musti singgah kiniko ka rumah angku . "
42019006	Zakheus bagageh turun , angek bana atinyo , inyo lansuang payi untuak manyalami Isa Almasih .
42019007	Kasadonyo urang nan bi maliyek kajadian tu , muloi mambirutok . Inyo bi mangatokan , " Ndeh ! Baa ko nan sabananyo , kok Baliau niyo singgah di rumah urang nan indak baiak ! "
42019008	Kamudian , satibo di rumahnyo , Zakheus tagak , inyo bakato kabake Isa Almasih , " Tuhan , sapaduwo dari arato bando ambo , ka ambo sidakahkan kabake urang nan bansaik ; baitu pulo , kok siya-siyanyo nan lah ambo kicuah , mako ambo ka mambayie baliak kabake inyo , sabanyak ampek kali lipek ! "
42019009	Sudah tu Isa Almasih bakato , " Di ari ko juwo , angkau sarato jo kasadonyo kaluarga angkau , disalamaikkan dek Allah , sarato dibarikan iduik nan baru , dek karano , angkau adolah katurunan Nabi Ibrahim pulo .
42019010	Anak Manusia datang ka dunie untuak mancari , sarato jo manyalamaikkan urang nan sasek . "
42019011	Samantaro urang sadang bi mandangakan Isa Almasih mangecek , Baliau mancuritokan pulo ciyek parumpamoan . Dek karano , dikutiko itu Baliau sadang barado di dakek kota Yerusalem , urang manyangko baraso Karajaan Allah ka sacapeknyo kaliyatan .
42019012	Isa Almasih bakato , " Adolah surang urang babanso , nan nak payi ka nagari nan jauah , untuak ka di angkek manjadi rajo , sasudah tu inyo babaliak ka kampuangnyo .
42019013	Sabalun inyo barangkek , inyo ma imbau sapuluah urang palayannyo , inyo ma agiahkan kabake satiyok palayannyo tu sakapiang pitih ameh . ' Manggalehlah jo pitih ko samantaro ambo sadang payi bajalan , ' keceknyo kabake palayan-palayannyo tu .
42019014	Tapi panduduak nagarinyo tu jajok kabake inyo . Dek karano itu , sasudah inyo barangkek , urang-urang tu mangirin utusan untuak payi mangatokan , ' Kami indak namuah doh , jikok urang ko nan ka manjadi rajo di nagari kami . '
42019015	Tapi urang babanso tu , jadi juwo di angkek manjadi rajo , indak lamo sasudah tu inyo babaliak ka nagarinyo . Basigageh inyo ma imbau kasadonyo palayannyo untuak manamuinyo , supayo inyo dapek mangatawui bara labo nan lah inyo padapek .
42019016	Palayan nan partamu tibo , sambia bakato , ' Angku , pitih ameh nan ciyek sari , nan angku agiahkan tu , lah ambo jadikan sapuluah . '
42019017	' Santiang wa-ang , ' kecek induak samangnyo tu , ' wa-ang adolah palayan nan elok ! Dek karano dalam parkaro-parkaro nan ketek wa-ang dapek dipicayoi , mako ambo ka manjadikan wa-ang panguwaso untuak sapuluah buwah kota . '
42019018	Palayan nan kaduwo tibo sambia bakato , ' Angku , pitih ameh nan ciyek sari , nan angku agiahkan tu , lah ambo jadikan limo . '
42019019	Kabake palayan tu rajo tu bakato , ' Wa-ang ka ambo jadikan panguwaso untuak limo buwah kota . '
42019020	Palayan nan lain bi tibo pulo , sambia bakato , ' Angku , ikonyo-ah pitih angku nan dulu ; ambo andokkan dalam salabeta .
42019021	Ambo takuik kabake angku , dek karano angku urangnyo sanga . Angku ma ambiak apo nan indak punyo angku , angku ma ambiak asie di tampaik nan indak angku mananaminyo . '
42019022	Rajo tu bakato kabake palayannyo , ' Wa-ang adolah palayan nan jahek ! Sasuwai jo kato-kato wa-ang sandiri , wa-ang ka den ukun . Layi mah wa-ang tawu , baraso aden urangnyo sanga : aden ma ambiak sasuatu nan indak punyo den , sarato ma ambiak asie di tampaik nan indak den tanami .
42019023	Jikok baitu , baa mangko indak wa-ang masuakkan sajo pitih den tu ka lumbuang pitih nagari , buliah pabilo aden lah pulang , aden dapek ma ambiak pitih den tu baliak sarato jo bungonyo ? '
42019024	Kudian rajo tu mangecek kabake urang-urang nan bi tagak disinan , ' Ambiaklah baliak pitih tu dari paja ko , sudah tu agiahkanlah kabake palayan nan lah mampunyoi sapuluah pitih ameh tu . '
42019025	Tapi urang-urang tu bi mangatokan , ' Angku , inyo lah mampunyoi sapuluah pitih ameh . '
42019026	Tapi rajo tu bakato , ' Kana-ilah apo nan ambo katokan ko : urang nan lah mampunyoi , kabake inyo ka dibarikan nan labiah banyak lai . Tapi kabake urang nan indak punyo sabuwah alah joh , malah , apo nan ado dinyo tu pun ka diambiak pulo .
42019027	Kiniko bawoklah kamari kasadonyo musuah-musuah den tu , urang-urang nan indak suko aden jadi rajonyo . Bunuahlah inyo kasadonyo di adok-an den ko ! ' "
42019028	Sasudah Isa Almasih mangatokan kasadonyo tu , Baliau bajalan di adok-an urang-urang nan banyak , manuju ka Yerusalem .
42019029	Kutiko lah tibo di dakek Betfage jo Betania di Bukik Zaitun , Baliau manyuruah duwo urang pangikuik-Nyo payi bajalan labiah dawulu .
42019030	" Payilah ka kampuang nan di adok-an tu , " kecek Baliau kabake nan baduwo tu , " jikok angku-angku lah tibo disinan , angku-angku ka manampak sikua anak kaladai sadang tapauik . Kaladai tu , alun sakali juwo lai diracak urang . Bukaklah pauiktannyo , sudah tu bawoklah kamari .
42019031	Jikok ado urang nan batanyo ka angku-angku , ' Baa mangko angku-angku bawok kaladai tu ? ' katokanlah kabake urang tu , ' Tuhan nan mamaralukannyo . ' "
42019032	Kaduwo urang pangikuik Baliau tu payi , inyo mandapati kasadonyo tu , tapek bana , samo jo bakcando nan dikatokan dek Isa Almasih .
42019033	Samantaro inyo mambukak tali anak kaladai tu , urang nan punyo kaladai tu bakato kabake inyo , " Oih , baa mangko angku-angku bukak pauiktan kaladai tu ? "
42019034	Inyo bi manjawab , " Tuhan nan mamaralukannyo . "
42019035	Sudah tu inyo mambawok anak kaladai tu kabake Isa Almasih . Kudian inyo bi mangambangkan jubahnyo dipungguang kaladai tu , sarato manolong Baliau untuak nayiak ka atehnyo .
42019036	Samantaro Baliau lalu maracak kaladai , urang-urang tu bi mangambangkan jubahnyo di tangah jalan .
42019037	Kutiko Baliau lah ampia ka tibo di Yerusalem , dakek labuah nan manurun di Bukik Zaitun , kasadonyo pangikuik-pangikuik Baliau nan sambuah tu muloi malagukan lagu puji-pujian kapado Allah , sarato mangucap syukur kapado Tuhan dek karano kasadonyo mukjizat nan lah inyo caliak .
42019038	Urang-urang tu bi manyorakkan , " Dibarakaik-ilah Rajo nan datang ateh namo Tuhan ! Aman santoso di sarugo , sarato kamuliaan bagi Allah ! "
42019039	Babarapo urang Farisi di antaro urang nan banyak tu , mangecek kabake Isa Almasih , " Angku Guru , suruahlah pangikuik-pangikuik Angku tu anok . "
42019040	Isa Almasih manjawab , " Picayolah ka kecek Ambo ! Jikok urang-urang tu anok , mako batu nan banyak ko nan ka basorak . "
42019041	Kutiko Isa Almasih lah batambah dakek ka Yerusalem , Baliau manangih , dek manampak kota tu .
42019042	Baliau mangatokan , " Ndeh ibonyo Ambo jo angkau , baralah ka eloknyo , jikok di ari ko angkau tawu , jo apo nan dapek mambawok padamaian untuak angkau ! Tapi kiniko angkau indak dapek doh maliyeknyo .
42019043	Isuak angkau ka marasokan suatu maso , kutiko tu musuah angkau ka mambuwek pilakuik di sakuliliang angkau ; inyo ka mangapuang angkau , sarato jo ka manyasakkan angkau dari sagalo suduik .
42019044	Inyo ka bi mancayiekan angkau samo-samo jo kasadonyo panduduak angkau ; indak ciyek juwo doh batu bangunan ko , nan ka inyo padiyakan talatak elok di tampaiknyo , dek karano angkau indak mamparatikan , di kutiko Allah datang untuak manyalamaikkan angkau ! "
42019045	Isa Almasih masuak ka dalam Rumah Tuhan , Baliau ma usie kasadonyo urang-urang nan manggaleh disinan .
42019046	Baliau bakato kabake urang-urang tu " Di dalam Alkitab , ado tatulih nan bakcando iko : Allah mangatokan , ' Rumah Den ka manjadi rumah tampaik badowa . ' Tapi di angku-angku bajadikan tampaik sarang panyamun ! "
42019047	Satiyok ari Isa Almasih ma aja di dalam Rumah Tuhan . Imam-imam kapalo , jo guru-guru agamo , sarato jo pamimpin-pamimpin Yahudi , baniyaik nak ka mambunuah Baliau ,
42019048	tapi urang-urang tu indak dapek jalan , untuak ka malansuangkan niyaik buruaknyo tu , dek karano kasadonyo urang sangaik sukonyo mandangakan pangajaran Isa Almasih , sarato sangaik pulo sukonyo jo sagalo kato-kato Baliau .
42020001	Pado suatu ari , Isa Almasih sadang ma aja , sarato mancuritokan tantang Injil nan dari Allah , kabake urang-urang nan di dalam Rumah Tuhan . Imam-imam kapalo , guru-guru agamo , samo-samo jo pamimpin-pamimpin Yahudi bagai , bi tibo
42020002	sambia bakato kabake Baliau , " Cubolah curitokan kabake kami , jo kuwaso apo Angkau mampabuwek sagalo sasuatunyo tu ? Siya nan mambarikan kuwaso tu kabake Angkau ? "
42020003	Isa Almasih manjawab , " Ambo iyo nak batanyo pulo kabake angku-angku . Cubo pulolah curitokan kabake Ambo ,
42020004	jo kuwaso dari siya tu , Nabi Yahya mampamandikan urang ? Jo kuwaso dari Allah atau jo kuwaso dari manusia ? "
42020005	Mako bi barundianglah urang-urang tu , " Jikok kito katokan , ' Jo kuwaso dari Allah , ' baiko ka Inyo tanyokan kabake kito , ' Jikok baitu , baa mangko angku-angku indak bi picayo ka Nabi Yahya ? '
42020006	Tapi jikok kito katokan , ' Jo kuwaso dari manusia , ' mako kasadonyo urang ka mambae kito jo batu , dek karano , urang nan banyak picayo , baraso Yahya adolah surang nabi . "
42020007	Akienyo urang-urang tu bi manjawab , " Iyo indak tantu di kami doh . "
42020008	Mako bakatolah Isa Almasih kabake urang-urang tu , " Jikok baitu , Ambo iyo indak ka mangatokan pulo doh kabake angku-angku , jo kuwaso siya Ambo mampabuwek sagalo sasuatu . "
42020009	Isa Almasih mancuritokan kabake urang-urang tu , parumpamoan nan bakcando iko , " Adolah surang urang nan mananami satumpak parak anggur . Inyo mampasewokan parak tu kabake babarapo urang pakarajo , sudah tu inyo barangkek ka nagari lain , cukuik lamo inyo tingga disinan .
42020010	Kutiko lah tibo masonyo untuak ka ma ambiak buwah anggur , mako nan punyo parak tu manyuruah palayannyo payi kabake urang-urang nan bakarajo tu , untuak mamintak pambagiannyo . Tapi , urang-urang nan bakarajo tu manangani palayan tu , sudah tu disuruahnyo babaliak pulang , indak mambawok sabuwah alah joh .
42020011	Sasudah tu , nan punyo parak tu manyuruah pulo surang lai palayannyo nan lain ; tapi , palayan nan itupun dilakak-i pulo , sarato dihino dek urang-urang nan bakarajo tu , sudah tu disuruah babaliak pulang , indak pulo doh mambawok apo-apo .
42020012	Kudian nan punyo parak tu , manyuruah palayannyo nan katigo . Tapi , palayan nan katigo ko pun dilakak-i pulo dek urang-urang nan bakarajo tu , sarato di ambuangkannyo kaluwa dari parak tu .
42020013	Akienyo nan punyo parak tu mangatokan , ' Apo lai nan musti ambo pabuwek ? Eloklah anak kanduang ambo bana nan ambo kasiahi , nan ka ambo suruah . Lah jaleh inyo ka di aromaik-i dek urang-urang nan bakarajo tu ! '
42020014	Tapi , dikutiko urang-urang nan bakarajo di parak tu , maliyek anak nan punyo parak tibo , mako inyo bi mangecek sasamo inyo , ' Suwarihnyo bana komah nan tibo . Rancak kito bunuah paja ko , buliah kito mandapek arato pusakonyo . '
42020015	Mako urang-urang tu manjaranjangkan anak nan punyo parak tu kaluwa , sudah tu dibunuahnyo . " Sudah tu Isa Almasih batanyo , " Nah , jikok nan punyo parak tu lah babaliak dari marantau , apo kiro-kiro nan ka dipabuweknyo kabake urang-urang pakarajo tu ?
42020016	Lah jaleh kasadonyo urang-urang pakarajo tu ka dibunuahnyo , sudah tu paraknyo , inyo sarahkan kabake urang pakarajo nan lain . " Dek mandangakan nan baitu , mako bi mangeceklah urang-urang tu kabake Isa Almasih , " Kok dapek janlai tajadi nan bakcando itu ! "
42020017	Isa Almasih mancaliak kabake urang-urang tu sambia bakato , " Jikok baitu , apo aratinyo ayaik Alkitab nan tatulih bakcando iko ? ' Batu nan indak tapakai dek urang tukang , lah manjadi batu pinjuru . '
42020018	Satiyok urang nan jatuah ka ateh batu tu , badannyo ka ramuak ; baitu pulo , satiyok urang nan di ampok dek batu tu , mako badannyo ka lumek manjadi abu . "
42020019	Guru-guru agamo jo imam-imam kapalo tu tawu , baraso parumpamoan tu ditujukan dek Isa Almasih kabake dirinyo . Dek karano itu , urang-urang tu nak ka manangkok Baliau sakutiko tu juwo , tapi inyo takuik kabake urang banyak .
42020020	Mako inyo ba usawo untuak mancari kutiko nan elok . Inyo ma agiah urang pitih , untuak mambuwek icak-icak bakcando urang nan luruih , sudah tu , inyo manyuruah urang-urang tu untuak manjarek Isa Almasih , jo sagalo macam tanyo nan mambalik , supayo inyo dapek caro untuak ka manyarahkan Isa Almasih kabake panguwaso , atau gubenur .
42020021	Mako urang-urang nan lah di agiah pitih tu , bi bakato kabake Isa Almasih , " Ngku Guru , kami tawu , baraso kasadonyo nan Angku katokan , sarato jo nan Angku ajakan tu batua . Kami tawu pulo , baraso Angku ma aja sacaro taruih tarang , tantang apo nan katuju dek Allah untuak manusia , dek karano , Angku indak niyo pa ambiak muko .
42020022	Dek karano itu , cubolah Angku katokan kabake kami , manuruik paratuaran agamo kito , layikoh buliah kito mambayie pajak kabake Kaisar , atau indak ? "
42020023	Tapi Isa Almasih mangatawui tanyo nan manjarek dari urang-urang tu . Dek karano itu Baliau mangatokan ,
42020024	" Cubolah paliyekkan pitih perak tu agak ciyek kabake Ambo . Gambar siya ko , namo siya ko nan ado di pitih ko ? " " Gambar Kaisar jo namo Kaisar ! " kecek urang-urang tu .
42020025	" Jikok baitu , " kecek Isa Almasih kabake urang-urang tu , " barikanlah kabake Kaisar , apo nan manjadi miliak Kaisar , baitu pulo , barikanlah kapado Allah , apo nan manjadi miliak Allah . "
42020026	Tanyato di adok-an urang nan banyak tu , urang-urang tu indak dapek ciyek juwo doh , mancari kasalahan Isa Almasih . Urang-urang tu bi anok sajo , sarato tacangang mandangakan jawaban dari Baliau .
42020027	Babarapo urang dari golongan urang Saduki , bi tibo kabake Isa Almasih . ( Urang-urang tu adolah golongan urang nan bapandapek , baraso urang-urang nan mati , indak ka di iduikkan doh baliak . ) Inyo bi batanyo kabake Baliau ,
42020028	" Angku Guru , Nabi Musa manulihkan paratuaran nan bakcando iko untuak kito : Jikok ado surang urang laki-laki nan mati , tapi inyo indak maninggakan anak , mako dunsanaknyo nan laki-laki , musti mampabini jandonyo tu , supayo untuak manyambuang katurunan dari urang nan mati tu .
42020029	Dawulu ado tajadi nan bakcando iko , ado tujuah urang laki-laki nan badunsanak . Nan paliang tuwo babini , sudah tu inyo mati , indak maninggakan anak .
42020030	Kudian dunsanaknyo nan kaduwo , mampabini jandonyo tu , tapi dunsanaknyo tu pun mati pulo , indak maninggakan anak .
42020031	Kajadian nan sarupo itu , tajadi pulo jo dunsanaknyo nan katigo , sampai jo dunsanaknyo nan katujuah .
42020032	Akienyo padusi tu pun mati pulo .
42020033	Isuak , di kutiko urang-urang nan mati di iduikkan baliak , jadi bini siyakoh urang padusi tu ? Dek karano lah katujuah-tujuahnyo laki-laki nan badunsanak tu lah samo-samo mampabini inyo . "
42020034	Isa Almasih manjawab , " Urang-urang nan iduik kiniko inyo bi barumah tanggo ,
42020035	tapi urang-urang nan patuik di iduikkan baliak sasudah mati , sarato jo urang-urang nan iduik dijaman sasudah kiyamaik , inyo indak ka bi barumah tanggo doh .
42020036	Ka adaan urang-urang tu sarupo jo malekaik , inyo indak ka mati-mati lai sampai salamo-lamonyo . Inyo adolah anak-anak Allah , dek karano inyo lah di iduikkan baliak dari kamatian .
42020037	Nabi Musa sandiri lah manyatokan sacaro jaleh , baraso satiyok urang nan mati ka di iduikkan baliak . Nan tatulih di kitab nan disurekkannyo , tantang rimbo talawu nan tarang manyalo , inyo mangatokan baraso Tuhan tu adolah sabagai ' Allah Nabi Ibrahim , Allah Nabi Ishak sarato Allah Nabi Yakub ' .
42020038	Nah , Allah tu indak Allah urang mati doh ! Tapi Baliau tu adolah Allah urang-urang nan iduik ! Dek karano di Allah , kasadonyo urang iduik . "
42020039	Babarapo urang guru agamo bi mangatokan , " Jawab Angku Guru tu , iyo sabana tapek . "
42020040	Dek karano itu , indak talok lai di urang-urang tu untuak mananyokan sagalo sasuatu kabake Isa Almasih .
42020041	Isa Almasih batanyo kabake urang-urang tu , " Baa pulo tu , kok urang bi mangatokan baraso Rajo Panyalamaik tu adolah katurunan Nabi Daud ?
42020042	Padohal Nabi Daud sandiri mangatokan di kitab Zabur , ' Tuhan bakato kabake Tuhan ambo : Duduaklah di sabalah suwok-Den ,
42020043	sampai Den pabuwek musuah-musuah Angkau manyarah kabake Angkau . '
42020044	Jadi , jikok Nabi Daud sandiri mangatokan baraso Rajo Panyalamaik tu adolah ' Tuhan ' , dima pulo tu ka mungkin Inyo katurunan Nabi Daud ? "
42020045	Samantaro urang bi mandangakan Isa Almasih mangecek , Baliau bakato kabake pangikuik-pangikuik-Nyo ,
42020046	" Ingek-ingeklah taradok ka guru-guru agamo . Inyo suko bajalan-jalan , jo mamakai jubah nan marewok tanah , suko di aromaik-i urang di tangah pasa . Inyo suko duduak di tampaik nan ta aromaik di dalam rumah ibadaik , baitu pulo di tampaik-tampaik urang baralek .
42020047	Guru-guru agamo tu , bi mangicuahi urang-urang marando , sarato ma ambiak-i rumahnyo . Sudah tu , untuak panyawok-i parangai buruaknyo tu , inyo bae badowa sapanjang tali baruak ! Isuak , barek ukunan nan ka ditarimonyo ! "
42021001	Di dalam Rumah Tuhan , Isa Almasih manampak urang-urang nan kayo bi mamasuakkan pitih ka dalam kotak pitih pasambahan .
42021002	Baliau manampak pulo surang urang marando nan sangaik bansaik , inyo mamasuakkan pulo duwo buwah pitih timbago .
42021003	Sudah tu Baliau bakato , " Dangakanlah nan Ambo katokan ko : urang gaek kito nan marando ko , labiah banyak mamasuakkan pitih , ka dalam kotak pitih pasambahan ko , daripado kasadonyo urang nan lain .
42021004	Dek karano kasadonyo urang-urang nan lain ko , mambarikan dari aratonyo nan balabiah . Tapi urang gaek kito ko , biyapun inyo sangaik bakakurangan , tapi inyo mambarikan kasadonyo , sagalo apo nan ado di inyo , iyolah sagalo sasuatu nan diparalukannyo bana untuak panyambuang iduik . "
42021005	Ado urang-urang nan bi mancuritokan tantang Rumah Tuhan nan sangaik rancak , nan ditatah jo batu-batu parmato nan ba arago , sarato jo barang-barang nan dipasambahkan kapado Allah . Mako Isa Almasih bakato kabake urang-urang tu ,
42021006	" Isuak ado ka tibo masonyo , kasadonyo nan angku-angku liyek kiniko , ka diruntuahkan ; indak ciyek juwo doh batu nan ado disiko ko , nan ka tatap talatak di tampaiknyo ! "
42021007	Urang-urang tu bi batanyo kabake Isa Almasih , " Angku Guru , pabilokoh ka tajadi nan Angku katokan tu ? Apokoh tandonyo , baraso lah tibo masonyo kajadian tu ka tajadi ? "
42021008	Baliau mangatokan , " Basiyap sadiyolah , jan sampai angku-angku takicuah . Sambuah urang nan ka bi tibo jo mamakai namo Ambo , inyo bi mangatokan , ' Ambolah Urang-Nyo ! ' , ' Alah tibo wakatunyo . ' Tapi janlah angku-angku payi manuruikkan urang tu .
42021009	Jan pulolah angku-angku takuik , jikok mandanga kaba tantang paparangan sarato jo pambarontakkan . Kasadonyo tu musti tajadi dawulu . Tapi itu alun lai tando baraso nagari ka kiamaik . "
42021010	Sudah tu Isa Almasih manaruihkan pulo pambicaroan-Nyo , Baliau mangatokan , " Banso nan ciyek ka baparang malawan banso nan lain , nagara nan ciyek ka manyarang nagara nan lain .
42021011	Dima-dimanyo ka tajadi gampo nan sangaik manakuikkan , sarato jo musin lapa jo bala panyakik . Ka tajadi kajadian-kajadian nan sangaik manakuikkan di ateh langik .
42021012	Tapi sabalun kasadonyo tu bi tajadi , angku-angku ka ditangkok sarato ka di aniayo . Angku-angku ka disidang di rumah-rumah ibadaik , sudah tu dipuruakkan masuak pinjaro . Angku-angku ka dibawok ka adok-an rajo-rajo , sarato jo ka adok-an panguwaso-panguwaso , dek karano angku-angku pangikuik Ambo .
42021013	Kutiko itulah masonyo di angku-angku , untuak mancuritokan Injil nan dari Allah .
42021014	Batekaiklah , baraso angku-angku indak ka cameh tantang apo nan musti angku-angku katokan untuak mambela diri .
42021015	Ambo sandiri nan ka mambarikan kabake angku-angku , kato-kato sarato jo pangatawuan nan ka dikatokan , sainggo indak surang juwo doh urang dari musuah angku-angku tu , nan ka bisa malawan atau manulak apo nan angku-angku katokan .
42021016	Angku-angku ka dikianaik-i dek urang gaek angku , dek dunsanak-dunsanak angku , dek sanak kaluarga angku sarato dek kanti-kanti angku sandiri . Sabagian dari angku-angku ka dibunuahnyo .
42021017	Angku-angku ka dibanci-i dek kasadonyo urang , dek karano angku-angku pangikuik Ambo .
42021018	Tapi agak salai dari rambuik angku-angku , indak ka ilang doh .
42021019	Jikok angku-angku layi batahan sarato jo saba , mako angku-angku ka salamaik . "
42021020	" Jikok angku-angku maliyek Yerusalem dikapuang dek tantara , mako kutiko itu angku-angku ka tawu , baraso kota tu indak ka lamo lai ka dibinasokan .
42021021	Dikutiko itu , mustilah urang-urang nan ado di Yudea , bi lari ka pagunuangan . Urang-urang nan di dalam kota , musti barangkek dari kota , urang-urang nan diluwa kota , jan masuak ka dalam kota .
42021022	Dek karano di ari tu , adolah ' Ari Ukunan Dijatuahkan ' , jo ka adaan nan baitu , mako basuwoanlah sagalo apo nan lah tasurek di Alkitab .
42021023	Baralah ka ngarinyo , ari nan bakcando itu di padusi nan sadang manganduang , sarato di induak-induak , nan anaknyo sadang arek manyusu ! Nagari ko ka mangalami kasusahan nan sangaik padiah , Tuhan ka ma ukun urang-urang ko .
42021024	Ado nan ka dibunuah jo padang , ado pulo nan ka dibawok sabagai tawanan ka nagari urang ; urang-urang nan indak ba Tuhan Allah ka malanyau Yerusalem , sampai abih wakatu nan lah ditantukan dek Tuhan untuak inyo . "
42021025	" Isuak di matoari , di bulan , sarato jo di bintang-bintang ka nampak tando-tando . Di bumi , banso-banso mati katakuik-an , sarato ilang aka mandangakan darun gamuruah lauik .
42021026	Urang ka bi kajek katakuik-an , ma adok-i apo nan ka tajadi di ateh dunia ko , dek karano panguwaso-panguwaso langik ka kalibuik .
42021027	Dikutiko itulah Anak Manusia datang di dalam awan , jo kuwaso , sarato jo sagalo kamuliaan-Nyo .
42021028	Jikok kajadian-kajadian tu lah muloi tajadi , jagolah , sudah tu mancingowaklah , dek karano sabanta lai angku-angku ka disalamaikkan . "
42021029	Sudah tu , Isa Almasih mancuritokan pulo parumpamoan nan bakcando iko kabake urang-urang tu , kecek Baliau , " Paratikanlah batang kayu aro sarato jo kasadonyo batang-batang kayu nan lain .
42021030	Jikok pucuak-pucuaknyo lah muloi nampak , angku-angku lah jaleh tawu , baraso lah ampia ka tibo musin paneh .
42021031	Baitu pulo jikok angku-angku manampak kajadian-kajadian tu , lah tajadi , mako angku-angku ka tawu pulo , baraso Karajaan Allah lah ampia ka tibo .
42021032	Katawuilah ! Baraso sagalo kajadian-kajadian tu , ka tajadi sabalun urang-urang nan iduik dijaman kiniko bi mati kasadonyo .
42021033	Langik jo bumi ko ka ilang lanyok , tapi kato-kato Ambo , tatap kaka untuak salamo-lamonyo . "
42021034	" Jagoilah diri angkau , jan sampai angku-angku talampau sibuk jo alek-alek nan indak bapaidah , sarato maminun minunan kareh , atau talampau mamikiekan parkaro-parkaro iduik di dunia ko , sainggo angku-angku indak basiyap sadiyo , kutiko Ari Tuhan tu tibo mandabok , sacaro indak disangko-sangko .
42021035	Dek karano Ari Tuhan tu , tibonyo bakcando parangkok kabake kasadonyo urang dimuko bumi ko .
42021036	Bajago-jagolah , sarato badowalah taruih , supayo angku-angku kuwaik untuak ma adok-i kasadonyo kajadian nan ka tajadi , supayo angku-angku indak maraso takuik tagak di adok-an Anak Manusia . "
42021037	Di siang ari Isa Almasih ma aja di Rumah Tuhan , dimalam arinyo Baliau payi ka Bukik Zaitun , Baliau bamalam disinan .
42021038	Satiyok pagi kasadonyo urang bi tibo ka Rumah Tuhan , untuak mandangakan pangajaran dari Isa Almasih .
42022001	Ari Rayo Roti Indak Baragi , nan dinamokan Paskah , arinyo lah ampia dakek .
42022002	Imam-imam kapalo , sarato jo guru-guru agamo , sadang mancari-cari aka , baa caronyo untuak ka mambunuah Isa Almasih , sacaro ba anok-anok , dek karano , urang-urang tu takuik kabake urang nan banyak .
42022003	Indak lamo sasudah tu , ubilih mamasuak-i diri si Yudas nan dinamokan juwo si Iskariot , iyolah salah surang dari pangikuik Isa Almasih nan duwo baleh .
42022004	Dek karano itu , mako payilah si Yudas kabake imam-imam kapalo , sarato kabake sagalo kapalo pangawal Rumah Tuhan , untuak barundiang tantang baa caronyo , supayo inyo buliah dapek manyarahkan Isa Almasih kabake urang-urang tu .
42022005	Sangaik gadangnyo ati urang-urang tu , mako inyo bajanji untuak ka ma agiah si Yudas pitih .
42022006	Si Yudas pun satuju , mako muloilah inyo mancari kutiko nan tapek , untuak ka manyarahkan Isa Almasih , sainggo indak ado urang nan tawu .
42022007	Tibolah wakatunyo dalam Ari Rayo Roti Indak Baragi , baraso domba untuak makanan Paskah musti didabiah .
42022008	Mako Isa Almasih manyuruah si Petrus jo si Yahya , " Payilah sadiyokan makanan Paskah untuak kito . "
42022009	" Dima nan katuju di Angku tampaiknyo , buliah nak kami sadiyokan ? " kecek si Petrus jo si Yahya .
42022010	Baliau manjawab , " Baiko , dikutiko angku-angku masuak ka kota , mako angku-angku ka basuwo jo surang laki-laki , nan sadang mambawok sabuwah kendi barisi ayie . Mako turuikkanlah inyo sampai ka rumah nama nan dimasuak-inyo .
42022011	Katokanlah kabake urang nan punyo rumah tu bakcando iko : Angku Guru batanyo , ' Dimakoh tampaiknyo , Ambo jo pangikuik-pangikuik Ambo , ka mamakan makanan Paskah ? '
42022012	Mako urang nan punyo rumah tu , ka manunjuakkan kabake angku-angku , sabuwah biliak gadang di ateh loteng , langkok sarato jo alaik paragaiknyo . Sadiyokanlah sagalo sasuatunyo disinan . "
42022013	Mako payilah si Petrus jo si Yahya ka kota , tibo disinan , inyo mandapati sagalo sasuatunyo , tapek bana samo jo bakcando nan dikatokan dek Isa Almasih . Inyopun bakarajo manyadiyokan makanan untuak Paskah tu .
42022014	Kutiko lah tibo wakatunyo untuak makan makanan Paskah , Isa Almasih duduak , samo-samo jo pangikuik-pangikuik-Nyo bagai , di tampaik pajamuan tu .
42022015	Sudah tu Baliau bakato kabake pangikuik-Nyo , " Ambo taragak bana makan makanan Paskah ko , samo-samo jo angku-angku sabalun Ambo manangguangkan sansaro !
42022016	Dek karano itu , picayolah jo kecek Ambo ko : Ambo indak ka makan iko lai , sampai , arati nan sabananyo dari pajamuan ko dinyatokan isuak di dalam Karajaan Allah . "
42022017	Sasudah tu Isa Almasih ma ambiak cawan nan barisi anggur , sarato badowa batarimo kasih kapado Allah , kamudian Baliau bakato , " Ambiaklah ko , sudah tu bagi-bagikanlah ;
42022018	dek karano itu , katawuilah : muloi dari sajak kiniko Ambo indak ka maminun anggur ko lai , sampai isuak , kutiko lah tibo Karajaan Allah . "
42022019	Sudah tu Baliau ma ambiak roti . Sasudah badowa batarimo kasih , Baliau mambalah-balah roti tu jo tangan-Nyo , sudah tu mambarikan roti tu kabake pangikuik-Nyo , sambia bakato , " Iko adolah tubuah Ambo , [ nan disarahkan untuak angku-angku . Pabuwek pulolah nan bakcando iko isuak , untuak mangana-ngana-i Ambo . "
42022020	Baitu pulo , sasudah mamakan roti , Baliau mambarikan cawan nan barisi anggur cako , kabake pangikuik-Nyo sambia bakato , " Cawan ko adolah pajanjian Allah , nan baru , nan disahkan jo darah Ambo -- darah nan dicurahkan untuak angku-angku . " ]
42022021	" Tapi liyeklah ! Urang nan ka mangkiyanaik-i Ambo , ado disiko samo-samo jo Ambo !
42022022	Anak Manusia , Inyo iyo lah jaleh ka mati , samo jo bakcando nan lah ditantukan dek Allah ; tapi cilakolah urang nan mangkiyanaik-i Inyo ! "
42022023	Mako pangikuik-pangikuik Isa Almasih , bi batanyo-tanyo sasamo inyo , siya di antaro inyo tu nan ka bakiyanaik .
42022024	Di antaro pangikuik-pangikuik Isa Almasih tu bi batangka , tantang siya di antaro inyo tu , nan musti di anggap paliang takamuko .
42022025	Baliau bakato kabake pangikuik-Nyo , " Rajo-rajo banso nan indak ba Tuhan Allah , manindeh rakyaiknyo , nan panguwaso-panguwasonyo dinamokan ' Palinduang Rakyaik ' .
42022026	Tapi angku-angku indak buliah doh baitu . Malah musti sabaliaknyo , urang nan paliang takamuko di antaro angku-angku , inyo musti manjadi urang nan paliang ketek , baitu pulo pamimpin , inyo musti sarupo jo palayan .
42022027	Siyakoh nan labiah ba arago : urang nan duduak makan di meja , atau urang nan malayani ? Tantu lah jaleh labiah ba arago urang nan duduak makan . Tapi Ambo ado disiko di antaro angku-angku , adolah sabagai palayan .
42022028	Dalam sagalo kasusahan Ambo , angku-angku tatap ado samo-samo jo Ambo .
42022029	Nan bakcando Bapak nan lah mambarikan kabake Ambo , sagalo kuwaso untuak mamarentah , baitu pulo Ambo , Ambo ka mambarikan pulo kabake angku-angku , kuwaso nan bakcando itu .
42022030	Jo caro nan baitu , angku-angku buliah sato pulo , basanang-sanang samo jo Ambo isuak , di kutiko Ambo datang manjadi Rajo . Angku-angku ka duduak di ateh duwo baleh buwah kurisi , untuak ka mamarentahi kaduwo baleh suku banso Israel . "
42022031	" Simon , oih Simon , dangakanlah ! Ubilih lah dibuliahkan untuak mancuboi angku-angku ; samo jo bakcando gandun dipasisiahkan dari kuliknyo , sainggo nan elok disisiahkan dari nan buruak .
42022032	Tapi Ambo lah badowa untuak angkau , supayo iman angkau jan bakucak . Jikok angkau lah babaliak tobaik kabake Ambo , mako angkau musti andaknyo manguwaikkan iman sudaro-sudaro angkau nan lain . "
42022033	Si Petrus manjawab , " Tuhan , ambo namuah masuak pinjaro , ambo namuah mati samo-samo jo Tuhan ! "
42022034	Isa Almasih bakato , " Picayolah jo kecek Ambo Petrus , di ari ko juwo , sabalun ayam bakukuak , angkau lah tigo kali ma engkari Ambo . "
42022035	Sasudah tu Isa Almasih bakato kabake pangikuik-Nyo , " Dawulu , kutiko Ambo ma utuih angku-angku , Ambo indak mambuliahkan doh angku-angku mambawok puro , kampia atau tarompa , apokoh angku-angku bakakurangan kutiko itu ? " " Indak ! " kecek pangikuik-Nyo
42022036	" Tapi kiniko , " kecek Baliau , " siya nan layi ba puro atau siya nan layi ba kampia , inyo musti mambawoknyo ; baitu pulo , siya nan indak ba padang , inyo musti manjuwa jubahnyo untuak pambali padang .
42022037	Dek karano itu , picayolah , ayaik Alkitab ado mangatokan nan bakcando iko , ' Inyo dianggap sabagai urang jahek , ' itu musti tajadi di diri Ambo . Dek karano , apo nan lah tatulih di Alkitab tantang diri Ambo , sadang tajadi kiniko . "
42022038	" Tuhan , " kecek pangikuik-pangikuik Baliau , " liyeklah , disiko ado padang duwo buwah . " " Alah , lah cukuik tu ! " kecek Baliau .
42022039	Isa Almasih barangkek dari kota , sudah tu Baliau payi bakcando nan biaso ka Bukik Zaitun , baitu pulo pangikuik-pangikuik-Nyo , payi pulo samo-samo jo Baliau .
42022040	Kutiko lah tibo disinan , Baliau mangecek kabake pangikuik-Nyo , " Badowalah supayo angku-angku tatap taguah dalam iman , jikok angku-angku dicuboi . "
42022041	Kamudian Baliau payi agak manjauah saketek dari pangikuik-Nyo , kiro-kiro sajarak sapambae-an batu , sudah tu Baliau badowa sambia tagak jo singantua .
42022042	" Bapak , " kecek Baliau , " jikok buliah , jauahkanlah dari Ambo , sagalo sansaro nan musti ka Ambo jalani ko . Tapi jan manuruik kahandak Ambo , malainkan manuruik kahandak Bapak . " [
42022043	Tibolah surang malekaik kabake Baliau untuak manguwaikkan .
42022044	Isa Almasih sangaik sansaro sacaro batin , sainggo Baliau samakin baiyo bana badowa . Paluah Baliau bakcando darah titiak ka tanah . ]
42022045	Barulah salasai badowa , Baliau babaliak ka tampaik pangikuik-pangikuik-Nyo . Baliau dapati pangikuik-Nyo sadang bi talalok dek karano atinyo sangaik sadiah .
42022046	Sudah tu Baliau bakato kabake pangikuik-pangikuik-Nyo , " Baa mangko angku-angku bi talalok ? Bi jagolah , bi badowalah supayo angku-angku jan kanai cobaan . "
42022047	Samantaro Isa Almasih sadang mangecek , mako tibolah sarombongan urang . Rombongan tu dipimpin dek si Yudas , inyo adolah salah surang dari pangikuik Isa Almasih . Kudian si Yudas payi mandakek kabake Baliau , sudah tu Baliau di ibunyo .
42022048	Tapi Baliau bakato kabake si Yudas , " Yudas , apokoh jo caro ma ibu tu , angkau nak mangkiyanaik-i Anak Manusia ? "
42022049	Kutiko pangikuik-pangikuik Baliau nan ado disinan , maliyek apo nan ka tajadi , mako inyo bi mangecek , " Tuhan , padiyakan sajolah , buliah nak kami rambah urang nan tibo ko jo padang ! "
42022050	Sudah tu , salah surang dari pangikuik Baliau marambah pisuruah imam basa jo padang , sainggo putuih talingonyo nan suwok .
42022051	Tapi Isa Almasih bakato , " Alah tu ! " Sudah tu Baliau ma awai talingo urang tu , untuak mancegakkan .
42022052	Kudian Baliau bakato kabake imam-imam kapalo , sarato kabake kumandan-kumandan pangawal Rumah Tuhan , baitu pulo kabake pamimpin-pamimpin Yahudi , nan bi tibo kasinan untuak ka manangkok Baliau , " Apokoh Ambo ko urang jahek , mangko angku-angku bi tibo jo padang , sarato jo palakak untuak ka manangkok Ambo ?
42022053	Satiyok ari , Ambo ado samo-samo jo angku-angku di Rumah Tuhan , angku-angku indak bi manangkok Ambo doh . Tapi , kinikolah masonyo angku-angku batindak , di kutiko kuwaso ubilih nan manguwasoi diri angku-angku . "
42022054	Urang nan banyak tu manangkok Isa Almasih , sudah tu Baliau inyo bawok ka rumah imam basa . Si Petrus ma iriangkan dari jauah .
42022055	Di tangah-tangah alaman rumah tu , api unggun lah di iduikkan , si Petrus payi pulo duduak samo-samo , jo urang nan basangai di sakuliliang unggun tu .
42022056	Ado surang palayan nan padusi , manampak si Petrus duduak di dakek unggun tu ; inyo mamparatikan si Petrus , kudian inyo mangecek , " Urang ko cako , inyo samo-samo pulo ko jo si Isa tu ! "
42022057	Tapi si Petrus indak mangaku . Inyo mangatokan , " Ambo indak bakatawuan bagai doh jo Urang tu ! "
42022058	Indak lamo doh sasudah tu , ado pulo urang nan lain nan manampak si Petrus , inyo mangatokan , " Angkau kan iyo tamasuak pulo , dari salah surang pangikuik Urang tu ! " Tapi si Petrus tatap indak mangaku , " Indak , indak ambo doh tu urangnyo ! "
42022059	Kiro-kiro sa jam sasudah tu , ado pulo surang urang nan lain , nan bakato jo suwaro nan kareh , " Iyo , urang ko iyo pangikuik si Isa ko , inyo ko iyo urang Galilea pulo ko ! "
42022060	Tapi si Petrus manjawab , " Apo tu mukasuik angku , ambo sandiri indak tawu doh ! " Sakutiko tu juwo , samantaro si Petrus sadang mangecek juwo lai , mako bakukuaklah ayam .
42022061	Isa Almasih pun ma engong , sambia mancaliak ka si Petrus . Sudah tu , barulah takana dek si Petrus , baraso Tuhan lah mangecekkan kabake inyo , " Sabalun ayam bakukuak di ari iko , angkau lah tigo kali ma engkari Ambo . "
42022062	Mako kaluwalah si Petrus dari tampaik tu , sambia manangih tasadu-sadu .
42022063	Urang-urang nan sadang manjago Isa Almasih , mampamainkan sarato jo manangani Baliau .
42022064	Urang-urang tu manyawok-i mato Baliau , sudah tu urang tu batanyo kabake Baliau , " Cubolah takok , siya urangnyo nan manangani Wa-ang ? "
42022065	Sambuah lai kato-kato nan mahino nan dikatokan dek urang-urang tu kabake Isa Almasih .
42022066	Bisuak arinyo , pamimpin-pamimpin Yahudi , imam-imam kapalo , sarato jo guru-guru agamo bi bakumpua , sudah tu Isa Almasih dibawok ka adok-an Mahkamah Agamo Yahudi .
42022067	" Agiah tawulah kabake kami , " kecek urang-urang tu kabake Isa Almasih , " apokoh iyo , Angkau ko Rajo Panyalamaik ? " Baliau manjawab , " Jikok Ambo agiah tawu bana kabake angku-angku , nan angku-angku indak ka bi picayo juwo doh .
42022068	Jikok Ambo batanyo kabake angku-angku , angku-angku indak ka bi manjawab pulo doh .
42022069	Tapi muloi dari sajak kiniko , Anak Manusia ka duduak di sabalah suwok Allah Nan Mahakuwaso . "
42022070	Kasadonyo urang tu bi mangecek , " Jikok baitu , Angkau ko Anak Allah ? " Isa Almasih manjawab , " Angku-angku lah mangatokannyo . "
42022071	Mako urang-urang tu bi mangatokan , " Indak paralu lai di kito sasi ! Kito lah mandangakan dari muluik-Nyo sandiri ! "
42023001	Kasadonyo urang nan di dalam sidang tu bi tagak , sudah tu inyo mambawok Isa Almasih ka adok-an Pilatus .
42023002	Tibo disinan inyo muloi bi manuduah Baliau . Urang-urang tu bi mangatokan , " Kadapatan di kami , Urang ko mambawok rakyaik ka nan sasek . Inyo managah urang mambayie pajak kabake Kaisar , dek karano Inyo mangatokan , baraso Inyo adolah Almasih , nan adolah surang Rajo . "
42023003	Sudah tu Pilatus batanyo kabake Isa Almasih , " Iyokoh Angkau Rajo urang Yahudi ? " Baliau manjawab , " Angkau sandiri nan lah mangatokan . "
42023004	Mako kecek Pilatus kabake imam-imam kapalo , sarato jo kabake urang banyak nan ado disinan , " Indak ciyek juwo doh nan tasuwo di ambo kasalahan didiri Urang ko , nan dapek untuak ka pa ukun Inyo . "
42023005	Tapi urang-urang tu taruih juwo basiyansik , " Jo pangajaran-Nyo , Inyo ma asuang kasadonyo urang di Yudea ko ; mulonyo di Galilea , sudah tu kiniko lah sampai pulo kamari . "
42023006	Kutiko Pilatus mandangakan nan baitu , inyo batanyo , " Apokoh Urang ko Inyo urang Galilea ? "
42023007	Sasudah di agiah tawu , baraso Isa Almasih barasa dari daerah nan dikuwasoi dek Herodes , mako Pilatus mangirin Baliau kabake Herodes , nan kutiko itu inyo sadang ado pulo di Yerusalem .
42023008	Sangaik sanangnyo ati Herodes , kutiko manampak Isa Almasih , dek karano , lah lamo inyo mandanga kaba tantang Baliau , niyo sangaik atinyo nak basuwo jo Baliau . Inyo ma arokkan , kok dapek bisa mancaliak Isa Almasih mampabuwek mukjizat .
42023009	Dek karano itu , sambuah nan ditanyokan dek Herodes kabake Isa Almasih , tapi indak ciyek juwo doh tanyo Herodes tu nan dijawab dek Baliau .
42023010	Imam-imam kapalo , sarato jo guru-guru agamo , sato pulo tagak ka muko , inyo labiah kareh pulo lai manuduah Baliau .
42023011	Herodes , sarato jo anggota-anggota saradadunyo , mampamain-mainkan sarato jo mahino Isa Almasih , sudah tu , inyo kanakkan pakaian kabasaran kabake Baliau , sudah tu , inyo kirin Baliau baliak ka Pilatus .
42023012	Di ari tu juwo , Herodes jo Pilatus , nan salamo ko bamusuahan , kini lah ba elok-an baliak .
42023013	Pilatus mangumpuakan imam-imam kapalo , pamimpin-pamimpin , sarato jo rakyaik nan banyak ,
42023014	sudah tu inyo bakato kabake urang-urang tu , " Angku-angku lah mambawok Urang ko kabake ambo , angku-angku mangatokan baraso Inyo lah manyasekkan urang nan banyak . Kiniko , di adok-an angku-angku sandiri , lah ambo pareso Inyo , tapi indak ciyek juwo doh nan tasuwo di ambo , sasuatu nan jahek , nan angku-angku tuduahkan kabake Inyo .
42023015	Baitu pulo pandapek Herodes , itu mangko inyo kirin si Isa ko baliak ka kami . Indak ado doh sasuatu karajo nan dipabuwek-Nyo , nan manyababkan Inyo patuik di ukun jo ukunan mati .
42023016	Dek karano itu , Inyo ka ambo cambuik sajo , sudah tu Inyo ambo lapehkan baliak . " [
42023017	Disatiyok ari rayo Paskah , Pilatus musti malapehkan surang urang tahanan untuak rakyaik . ]
42023018	Kasadonyo urang nan bakumpua disinan bi ma ariakkan , " Bunuah sajo Inyo ! Lapehkanlah si Barabas untuak kami ! " (
42023019	Si Barabas dipinjarokan dek karano pambarontakkan nan tajadi di kota , sarato dek karano pambunuahan . )
42023020	Pilatus baniyaik nak ka malapehkan Isa Almasih , dek karano itu inyo bakato sakali lai kabake urang nan banyak tu .
42023021	Tapi urang-urang tu bi ma ariakkan , " Salibkan sajolah Inyo ! Salibkan sajolah Inyo ! "
42023022	Sudah tu , lah untuak nan katigo kalinyo Pilatus bakato kabake urang nan banyak tu , " Tapi , apokoh kasalahan-Nyo ? Manuruik pandapek ambo , indak ciyek juwo doh kasalahan didiri-Nyo , nan mamungkinkan Inyo untuak di ukun jo ukunan mati ! Inyo ka ambo cambuik sajo , sudah tu ambo lapehkan baliak . "
42023023	Tapi urang-urang tu taruih juwo ma ariakkan sakuwaik-kuwaiknyo , baraso Isa Almasih musti disalibkan . Akienyo balaku juwo kandak urang-urang nan banyak tu .
42023024	Mako Pilatus manjatuahkan ukunan mati untuak Isa Almasih , sasuwai jo kandak urang-urang tu ,
42023025	inyopun malapehkan urang nan dimintak dek urang nan banyak tu , iyolah si Barabas nan dipinjarokan dek karano pambarontakkan sarato jo pambunuahan . Kamudian Isa Almasih disarahkannyo kabake urang nan banyak tu , untuak ka dipabuweknyo sasuko atinyo .
42023026	Mako Isa Almasih pun dibawoklah dek urang nan banyak . Di tangah jalan , urang tu basuwo jo surang urang nan banamo si Simon , nan barasa dari Kirene , nan sadang dalam pajalanan masuak ka kota . Urang-urang tu manangkok si Simon , sudah tu inyo paso untuak mamikua kayu salib , sambia ma iriangkan Isa Almasih .
42023027	Sambuah urang nan payi ma iriangkan Isa Almasih -- di antaronyo ado pulo babarapo urang padusi . Urang-urang padusi tu manangihi sarato maratok-i Baliau .
42023028	Mako ma engonglah Isa Almasih kabake urang-urang nan ma iriangkan Baliau tu , sambia bakato , " Oih , puti-puti Yerusalem ! Janlah di tangihi Ambo . Tapi ratok-ilah diri angkau sandiri , ratok-ilah anak-anak angkau .
42023029	Dek karano , isuak ka tibo masonyo urang bi mangatokan , ' Baralah ka baruntuangnyo , padusi-padusi nan indak ado mancubo manganduang , nan indak ado mancubo punyo anak , nan indak ado mancubo manyusukan paja ! '
42023030	Dikutiko itulah urang ka bi bakato kabake gunuang-gunuang , ' Timpolah kami ! ' Inyo ka bakato pulo kabake bukik-bukik , ' Timbunilah kami ! '
42023031	Dek karano , jikok taradok kayu nan iduik , urang lah mampabuwek nan bakcando iko , antah apo pulo lai nan ka dipabuweknyo taradok kayu nan lah kariang ! "
42023032	Ado pulo duwo urang , urang nan lain -- kaduwo-duwonyo adolah urang jahek -- nan dibawok dek urang-urang tu , untuak ka di ukun mati samo-samo jo Isa Almasih .
42023033	Kutiko lah tibo di tampaik nan banamo " Tangkurak " , urang-urang tu manyalibkan Isa Almasih , sarato jo urang jahek nan baduwo tu -- surang disabalah suwok , nan surang lai disabalah kida Baliau .
42023034	Sudah tu Isa Almasih badowa , " Oih Bapak , ampunilah urang-urang ko ! Indak tantu doh dek inyo ko , apo nan dikarajokannyo ko . " Pakaian Baliau dibagi-bagi dek urang-urang tu disinan , jo sacaro ba undi .
42023035	Sambuah urang bi tagak disinan sambia maliyek , samantaro itu pamimpin-pamimpin Yahudi mancimeehkan Isa Almasih , sambia bakato , " Inyo lah manyalamaikkan urang lain ; kiniko cubo pulolah nak Inyo salamaikkan diri-Nyo surang , jikok iyo Inyo sabana-bana Rajo Panyalamaik nan dipiliah dek Allah ! "
42023036	Parajurik-parajurik sato pulo mancimeehkan Baliau . Inyo bi tibo ma agiahkan anggur masam kabake Baliau
42023037	sambia bakato , " Jikok iyo Angkau adolah rajo urang Yahudi , cubolah salamaikkan diri Angkau ! "
42023038	Di ujuang tunggak kayu salib nan di ateh , ado tatulih kato-kato nan bakcando iko : " Ikolah Rajo urang Yahudi . "
42023039	Salah surang dari urang jahek nan disalibkan tu , mahino Isa Almasih . Inyo mangatokan , " Angku kan Rajo Panyalamaik , iyo indak ? Nah , apo juwo lai , salamaikkanlah diri Angku sarato jo kami bagai ! "
42023040	Tapi urang jahek nan surang lai mambangihi kantinyo tu , inyo katokan , " Apokoh wa-ang indak takuik kapado Allah ? Wa-ang samo-samo di ukun mati bakcando Baliau .
42023041	Hanyo sajo , ukunan kito baduwo , iyo lah sasuwai bana jo kasalahan nan kito pabuwek . Tapi Baliau ko , indak ciyek juwo doh kasalahan-Nyo ! "
42023042	Sudah tu , inyo bakato kabake Isa Almasih , " Angku , isuak , jikok Angku datang sabagai Rajo , kana juwolah diri ambo ! "
42023043	" Picayolah jo kecek Ambo , " kecek Isa Almasih , " di ari ko juwo , angkau ka samo-samo jo Ambo di Firdaus . "
42023044	Kiro-kiro pukua duwo baleh tangah ari , matoari indak bacahayo lai , kasadonyo nagari tu manjadi kalam bakapiciak sampai pukua tigo sanjo .
42023045	Tabie nan tagantuang di dalam Rumah Tuhan , cabiak tabalah duwo .
42023046	Sudah tu , Isa Almasih mamakiak jo suwaro nan kuwaik , " Bapak ! Ka dalam tangan Angkau Ambo sarahkan diri Ambo ! " Sasudah bakato nan bakcando itu , Baliau pun maningga .
42023047	Kutiko kumandan pasukan maliyek , sagalo apo nan lah tajadi , mako inyo mamuji Allah . Sudah tu inyo bakato , " Batua , Baliau ko sabana-bana indak basalah ! "
42023048	Sambuah urang nan bi tibo ka tampaik tu untuak mancaliak , inyo lah bi maliyek sagalo apo nan tajadi . Kasadonyo babaliak pulang jo ati nan sangaik manyasa .
42023049	Sabarapo urang-urang nan bakatawuan jo Isa Almasih , tamasuak jo urang-urang padusi nan manuruikkan Baliau sajak dari Galilea , tagak maliyek dari jauah , inyo manampak sagalo kajadian tu .
42023050	Adolah surang urang nan banamo si Yusuf , nan barasa dari kota Arimatea di nagari Yudea . Inyo adolah surang urang nan elok , nan di aromaik-i dek urang , inyo adolah tamasuak urang-urang nan sadang mananti-nantikan Karajaan Allah . Biyapun inyo adolah anggota Mahkamah Agamo , tapi inyo indak satuju doh jo kaputusan sarato jo tindakkan mahkamah tu .
42023051	
42023052	Mako payilah urang nan banamo Yusuf tu mangadap ka Pilatus , inyo mamintak supayo mayik Isa Almasih , disarahkan kabake inyo .
42023053	Kudian payilah inyo manurunkan mayik Isa Almasih tu , dari ateh kayu salib , sudah tu inyo bungkuih jo kain kapan nan dari lenan . Mako inyo antakanlah mayik Baliau tu ka dalam kubuaran , nan lah dibuwek di dalam bukik batu -- kubuaran tu alun panah lai di isi jo mayik sabalunnyo .
42023054	Ari tu adolah ari Jumaik ; ari Sabat lah ampia ka tibo .
42023055	Urang-urang padusi nan samo-samo datang jo Isa Almasih dari Galilea , inyo bi payi pulo manuruikkan Yusuf , untuak maliyek kubuaran tu . Inyo maliyek pulo baa caronyo mayik Isa Almasih dilatakkan dalam kubuaran .
42023056	Kudian inyo bi pulang , sudah tu inyo manyadiyokan sagalo ramuan-ramuan , sarato jo minyak arun untuak paminyak-i mayik Isa Almasih . Di ari Sabat , urang-urang tu bi baranti bakarajo , untuak mamatuahi paratuaran agamo Yahudi .
42024001	Di ari Akaik , subuah-subuah sangaik , urang-urang padusi tu payi ka kubuaran , mambawok sagalo ramuan nan lah inyo sadiyokan .
42024002	Tibo di kubuaran , inyo liyek batu panyawok pintu kubua tu lah tagolek .
42024003	Sudah tu inyo bi masuak ka dalam kubuaran tu , tapi mayik Tuhan Isa Almasih indak ado lai disinan .
42024004	Samantaro inyo bi tagak disinan , inyo bi tapana mamikiakan kajadian tu , indak disangko-sangko mako tibolah urang , duwo urang nan bapakaian bakilau-kilauan tagak di dakek inyo .
42024005	Inyo bi mati katakuik-an , sudah tu inyo bi sujuik sampai ka tanah , samantaro itu urang nan baduwo tu mangecek kabake inyo , " Baa mangko kalian mancari urang nan iduik di antaro urang nan mati ?
42024006	Baliau indak ado lai disiko . Baliau lah iduik baliak ! Layi takana di kalian , apo nan lah dikatokan dek Baliau kabake kalian , dikutiko Baliau di Galilea ,
42024007	nan baraso , ' Anak Manusia musti disarahkan kabake urang nan badoso , sudah tu disalibkan , di ari nan katigo Baliau ka iduik baliak . ' "
42024008	Mako bi takanalah di urang-urang padusi tu , kato-kato Isa Almasih nan dawulu .
42024009	Sasudah babaliak dari kubuaran tu , inyo mancuritokan kasadonyo kajadian tu kabake rasul nan sabaleh , sarato kabake kasadonyo pangikuik Baliau nan lain .
42024010	Padusi-padusi nan mancuritokan kasadonyo tu , iyolah : Si Maryam Magdalena , si Yohana , Maryam mandeh si Yakobus , sarato jo padusi-padusi nan lain , nan samo-samo jo inyo .
42024011	Tapi rasul-rasul tu manyangko , urang-urang padusi tu hanyo mancuritokan kaba nan indak-indak . Inyo indak bi picayo doh jo curito induak-induak tu .
42024012	Tapi , nan si Petrus inyo bae tagak , sudah tu inyo balari payi ka kubuaran tu . Sambia mambungkuak inyo maliyek ka dalam , tapi kain kapan sajonyo nan ado disinan . Inyo sabana tacangang , sudah tu inyo babaliak pulang , inyo batanyo-tanyo di dalam atinyo , apo sabananyo nan lah tajadi .
42024013	Di ari tu juwo , ado duwo urang pangikuik Isa Almasih , nan sadang dalam pajalanan ka sabuwah kampuang nan banamo Emaus , kiro-kiro sabaleh kilo jaraknyo dari Yerusalem .
42024014	Sambia bajalan inyo ma ota-ota tantang sagalo kajadian nan lah tajadi tu .
42024015	Samantaro inyo ma ota-ota , sarato jo batuka pandapek , tibolah Isa Almasih dari balakang , Baliau bajalan pulo samo-samo jo inyo .
42024016	Pangikuik nan baduwo tu layi manampak Baliau , tapi ado sasuatu nan manyababkan inyo indak tawu , baraso Urang tu adolah Isa Almasih .
42024017	Mako batanyolah Isa Almasih , " Apo tu nan angku-angku pakecekkan sadang bajalan ko ? " Pangikuik Baliau tu baranti bajalan , roman mukonyo sarupo jo urang sadiah .
42024018	Salah surang dari nan baduwo tu , nan banamo si Kleopas , batanyo kabake Isa Almasih , " Mungkin Angku sajolah urang asiang di Yerusalem nan indak tawu , tantang kajadian nan tajadi disinan babarapo ari nan lapeh ? "
42024019	" Kajadian apo tu ? " tanyo Baliau . " Kajadian nan tajadi didiri Isa Almasih , urang dari Nazaret tu , " jawab pangikuik-Nyo tu . " Baliau tu adolah Nabi . Kato-kato sarato jo pabuatan-pabuatan-Nyo , sabana manganduang kuwaso nampaknyo -- baiak manuruik pandangan Allah , baitu pulo manuruik pandangan kasadonyo urang .
42024020	Imam-imam kapalo , sarato jo pamimpin-pamimpin banso kito manyarahkan Baliau untuak ka di ukun mati , mako urang-urang tu manyalibkan Baliau !
42024021	Padohal kami sangaik ma arokkan bana , baraso Baliaulah nan ka mambebaskan banso Israel ! Ari ko adolah ari nan katigo sajak kajadian tu .
42024022	Ado pulo babarapo urang padusi , dari kalompok kami juwo , nan lah mambuwek kami bi takajuik . Subuah-subuah buto inyo lah bi payi ka pakubuaran ,
42024023	tapi tibo disinan , mayik Isa Almasih indak ado lai dalam kubua . Sudah tu inyo babaliak pulang , inyo bi mangatokan baraso inyo lah manampak malekaik , malekaik tu mangatokan baraso Isa Almasih lah iduik baliak .
42024024	Sasudah mandanga kaba tu , babarapo urang dari kalompok kami , bi payi pulo ka pakubuaran , tibo disinan , iyo basuwoanlah sarupo jo apo nan lah dikatokan dek urang-urang padusi tu , tapi inyo indak ado doh manampak Isa Almasih . "
42024025	Sudah tu Isa Almasih bakato kabake pangikuik-Nyo tu , " Angku-angku iyo sabana pandie ! Iyo sabana sulik ati angku-angku untuak dapek mampicayoi , sagalo sasuatu nan lah dikatokan dek nabi-nabi !
42024026	Indakkoh Rajo Panyalamaik tu musti manangguangkan sansaro talabiah dawulu , sudah tu , barulah Inyo mancapai kamuliyaan ? "
42024027	Kudian , barulah Isa Almasih manarangkan kabake pangikuik-Nyo tu , apo nan tatulih tantang diri-Nyo di Alkitab , muloi dari kitab Nabi Musa sarato jo kitab nabi-nabi nan lain .
42024028	Samantaro itu , urang-urang tu lah ampia tibo di kampuang nan ditujunyo . Isa Almasih icak-icak bakcando urang nan ka taruih bajalan ,
42024029	tapi pangikuik-Nyo tu manahani Baliau . " Bamalam sajolah Angku di tampaik kami , " kecek pangikuik-Nyo tu kabake Baliau , " kiniko ari lah ampia malam , lah muloi kalam pulo nampaknyo . " Mako masuaklah Baliau ka tampaik pangikuik-Nyo tu untuak bamalam .
42024030	Dikutiko Isa Almasih sadang duduak makan , samo-samo jo pangikuik-Nyo tu , Baliau ma ambiak roti , sarato jo badowa batarimo kasih kapado Allah , Baliau mambalah-balah roti tu jo tangan-Nyo , sudah tu Baliau barikan kabake pangikuik-Nyo .
42024031	Kudian barulah takana dek pangikuik-Nyo tu , baraso Urang tu adolah Isa Almasih . Tapi Baliau lah ma ilang , indak nampak lai dek urang-urang tu .
42024032	Mako bi mangeceklah urang-urang tu sasamo inyo , " Kan sangaik gabuaknyo ati kito , kutiko Baliau mangecek jo kito kapatang di tangah jalan , baitu pulo kutiko Baliau manarangkan isi Alkitab kabake kito , iyo ndak ? "
42024033	Sakutiko tu juwo inyo bi tagak , inyo bi babaliak ka Yerusalem . Tibo disinan inyo mandapek-i pangikuik Isa Almasih nan sabaleh , sadang bi bakumpua jo pangikuik-pangikuik nan lain bagai .
42024034	Urang-urang tu bi mangatokan , " Iyo batua , Tuhan kito lah iduik baliak ! Baliau lah mampanampakkan diri kabake si Simon ! "
42024035	Kaduwo urang pangikuik Isa Almasih nan baru tibo tu , inyo mancuritokan pangalamannyo dalam pajalanan , inyo mancuritokan pulo , baa caronyo mangko inyo sampai tawu , baraso Urang tu adolah Tuhan , dikutiko Baliau mambalah-balah roti .
42024036	Samantaro urang-urang tu sadang bi bacurito , sacaro indak disangko-sangko , Isa Almasih lah tagak di adok-annyo sambia mangucapkan , " Assalamualaikum ! "
42024037	Urang-urang tu bi takajuik , mati katakuik-an , dek karano inyo manyangko , nan tibo tu antu .
42024038	Tapi Isa Almasih bakato , " Baa mangko angku-angku bi tabik takuik ? Baa mangko timbua ragu di ati angku-angku ?
42024039	Liyeklah tangan Ambo ko , sarato liyeklah kaki Ambo . Katawuilah , baraso iyo sabana-bananyo Ambo ko ! Awailah , paratikanlah , dek karano , antu indak badagiang , indak batulang doh , bakcando nan angku-angku liyek di Ambo ko . "
42024040	Baliau bakato bakcando itu , sambia mampaliyekkan tangan-Nyo , sarato jo kaki-Nyo kabake urang-urang tu .
42024041	Samantaro itu , urang-urang tu alun juwo lai bi picayo , dek karano kagadangan ati , dek karano bi sangaik tacangang , mako batanyolah Isa Almasih kabake urang-urang tu , " Layi adokoh angku-angku manyadiyokan makanan disiko ? "
42024042	Urang-urang tu mambarikan kabake Baliau sakarek ikan bagoreang .
42024043	Baliau ma ambiak ikan tu , sudah tu Baliau makan di adok-an urang-urang tu .
42024044	Sasudah tu Baliau bakato kabake urang-urang tu , " Ikolah kajadian-kajadian nan lah Ambo agiah tawu kabake angku-angku , kutiko Ambo samo-samo jo angku-angku dulu : baraso , satiyok apo nan lah tatulih tantang diri Ambo , di kitab Nabi Musa , di kitab nabi-nabi , sarato jo di kitab Zabur , kasadonyo tu musti tajadi . "
42024045	Kamudian Isa Almasih mambukakkan pangana urang-urang tu , supayo inyo buliah mangarati apo mukasuik isi Alkitab .
42024046	Sudah tu Baliau bakato , " Di Alkitab ado tatulih , baraso Rajo Panyalamaik tu musti manangguang sansaro , sarato musti iduik baliak di ari nan katigo , sasudah kamatian-Nyo .
42024047	Baitu pulo , baraso ateh namo Rajo Panyalamaik tu , mustilah dibaritokan kabake sagalo banso , baraso manusia musti batobaik , nan baraso Allah ka ma ampuni doso . Kaba tu musti dibaritokan muloi dari Yerusalem .
42024048	Angku-angku adolah sasi dari kasadonyo tu .
42024049	Ambo sandiri ka mangirin kabake angku-angku , apo nan lah dijanjikan dek Allah Bapak . Tapi angku-angku musti tatap mananti di kota ko , sampai kuwaso nan dari Allah marawok-i angku-angku . "
42024050	Sasudah tu Isa Almasih mambawok pangikuik-pangikuik-Nyo kaluwa kota , sampai ka Betania . Tibo disinan Baliau ma angkek tangan-Nyo , sarato mambarakaik-i pangikuik-Nyo tu .
42024051	Samantaro Baliau mampabuwek nan bakcando itu , Baliau ta angkek ka sarugo , tapisah dari kasadonyo urang-urang tu .
42024052	Urang-urang tu bi sujuik manyambah Isa Almasih , kudian bi babaliak ka Yerusalem , inyo bi sangaik bagadang ati ,
42024053	sarato taruih manaruih mamuji-muji Allah di Rumah Tuhan .
43001001	Pado mulonyo , sabalun dunia ko dijadikan , nan Firman lah ado juwo . Firman barado samo-samo jo Allah , nan Firman tu , adolah Allah .
43001002	Sajak samulo Inyo samo-samo jo Allah .
43001003	Sagalo sasuatu dijadikan malalui Inyo , sagalo apo pun juwo nan ado , indak ciyek juwo doh nan dipabuwek , jikok indak dek Inyo .
43001004	Firman tu , tampaik asa sagalo mukaluak nan iduik , baitu pulo , iduik tu mambari tarang kabake manusia .
43001005	Tarang tu bacahayo di nan kalam , nan galok kalam indak ka dapek doh nak mamudua-inyo
43001006	Tibolah urang nan di utuih dek Allah , Yahya namonyo .
43001007	Inyo di utuih untuak mambaritokan tarang tu , supayo kasadonyo urang , buliah bi picayo .
43001008	Indak inyo doh , nan tarang tu , inyo hanyo sakadar mambaritokan .
43001009	Tarang nan sabana tarang , nan manarangi kasadonyo urang , lah turun ka dunia .
43001010	Kiniko Firman tu lah ado di dunia , dunia dijadikan malalui Inyo , tapi dunia ko , indak tawu doh jo Firman tu .
43001011	Baliau datang ka nagari-Nyo sandiri tapi banso-Nyo , indak niyo doh manarimo Baliau .
43001012	Biyapun baitu , ado juwo urang nan lai niyo manarimo Baliau , sarato picayo kabake Baliau ; urang-urang tu di agiah dek Baliau kuwaso , untuak manjadi anak Allah ,
43001013	nan indak dilayiekan dari manusia , dek karano , iduik nan baru tu , dari Allah asanyo .
43001014	Firman tu lah manjadi manusia , Baliau tingga di antaro kito , kito lah maliyek kamuliaan-Nyo . Kamuliaan tu ditarimo dek Baliau , sabagai Anak Tungga Allah Bapak . Malalui Baliau kito dapek maliyek Allah , sarato dapek marasokan kasiah-Nyo kabake kito .
43001015	Nabi Yahya datang sabagai sasi Baliau , inyo mambaritokan : " Ikolah Baliau nan ambo katokan tu : Baliau labiah kudian tibo daripado ambo , tapi Baliau labiah mulie daripado ambo , dek karano , sabalun ambo ado , Baliau lah ado juwo . "
43001016	Baliau sangaik paibo ; Baliau mambarakaik-i kito .
43001017	Paratuaran agamo lah kito tarimo malalui Nabi Musa . Tapi , kasiah satiya Allah , dinyatokan malalui Isa Almasih .
43001018	Indak ado doh urang , nan lah maliyek Allah , salain daripado Anak Tungga Allah Bapak , nan sahakikaik jo Allah Bapak , nan sabana arek jo Baliau . Baliaulah nan manyatokan Allah Bapak kabake kito .
43001019	Panguwaso-panguwaso Yahudi di Yerusalem , manyuruah imam-imam , sarato jo urang-urang Lewi , payi ka Nabi Yahya untuak mananyokan ka inyo , " Angkau ko siya nan sabananyo ? "
43001020	Nabi Yahya mangaku sacaro taruih tarang , " Ambo ko nan sabananyo indak Rajo Panyalamaik doh . "
43001021	" Jikok baitu , angkau ko siya ? " tanyo urang-urang tu . " Apokoh angkau Nabi Elia ? " " Indak , " kecek Nabi Yahya . " Apokoh angkau nabi ? " tanyo urang-urang tu sakali lai . " Indak , " keceknyo .
43001022	" Jikok baitu , katokanlah kabake kami , angkau ko siya nan sabananyo , " kecek urang-urang tu , " buliah kami dapek pulo mambari jawaban , kabake urang-urang nan manyuruah kami . Apo jawab angkau tantang diri angkau sandiri ? "
43001023	Nabi Yahya manjawab , " Ambolah urangnyo nan dikatokan dek Nabi Yesaya : ' Urang nan ma imbau-imbau di padang pasie : Ratokanlah jalan untuak Tuhan . ' "
43001024	Urang-urang nan di utuih dek urang Farisi tu
43001025	bi batanyo , " Jikok angkau indak Rajo Panyalamaik , indak Nabi Elia , indak pulo sabagai surang nabi , baa mangkonyo angkau mampamandikan urang ? "
43001026	Nabi Yahya manjawab , " Ambo mampamandikan urang jo ayie . Tapi di tangah-tangah angku-angku , ado Baliau nan indak angku-angku katawui .
43001027	Baliau tibo labiah kudian daripado ambo , tapi , untuak ka mambukak tali tarompa-Nyo sajo , ambo ko urang nan indak patuik . "
43001028	Kasadonyo tu tajadi di Betania , sabalah ka matoari tabik dari Sungai Yordan , tampaik Nabi Yahya mampamandikan urang .
43001029	Bisuak arinyo , Nabi Yahya maliyek Isa Almasih datang kabake inyo . Sudah tu inyo mangatokan , " Caliaklah Baliau nan tibo tu , itulah Anak Domba Allah nan ka ma apuih doso dunia .
43001030	Baliau tu lah nan ambo katokan , nan tibo labiah kudian daripado ambo , tapi Baliau labiah mulie daripado ambo , dek karano , sabalun ambo layie ka dunie , nan Baliau tu lah ado juwo .
43001031	Sabalunnyo ambo indak tawu pulo doh , siya Baliau tu . Padohal , ambo datang mampamandikan urang jo ayie , supayo banso Israel buliah tawu jo Baliau . "
43001032	Nabi Yahya mancuritokan pulo pangakuannyo nan sarupo iko , " Ambo manampak Roh Allah turun dari langik , bakcando buruang marpati , inggok di Baliau .
43001033	Kutiko itu , ambo alun tawu pulo lai , siya Baliau tu nan sabananyo . Tapi , Allah nan manyuruahkan ambo untuak mampamandikan urang jo ayie , lah mangatokan kabake ambo , ' Jikok angkau manampak Roh Allah turun , sudah tu inggok didiri surang urang , mako Inyo tu lah nan ka mampamandikan urang jo Roh Allah . '
43001034	Ambo lah maliyek-Nyo jo mato kapalo ambo sandiri , " kecek Nabi Yahya , " tantang parkaro itu , ambo manyatokan pangakuan ambo , nan baraso Baliau tu , adolah Anak Allah . "
43001035	Bisuak arinyo , Nabi Yahya sarato jo duwo urang pangikuiknyo , lah tibo pulo baliak di tampaik nan itu .
43001036	Kutiko inyo manampak Isa Almasih lalu , mako inyo mangatokan , " Caliaklah Urang nan lalu tu ! Baliau tu lah Anak Domba Allah . "
43001037	Kaduwo urang pangikuik Nabi Yahya mandanga kato-kato tu , mako inyopun bi payi pulo manuruikkan Isa Almasih .
43001038	Isa Almasih malengah ka balakang , Baliau manampak urang nan baduwo tu sadang ma iriangkan-Nyo . Baliau batanyo , " Apo nan angku-angku cari ? " Urang-urang tu bi manjawab , " Rabi , dima Rabi tingga ? " ( Kato ' Rabi ' tu , aratinyo adolah guru . )
43001039	" Kamarilah , caliak sandirilah , " kecek Baliau . Urang-urang tu bi payi jo Baliau , untuak maliyek tampaik tingga Baliau . Kutiko itu ari lah pukua ampek sanjo . Di ari tu urang nan baduwo tu bamalam samo-samo jo Baliau .
43001040	Salah surang dari urang nan baduwo tu , nan lah mandanga apo nan dikatokan dek Nabi Yahya , nan akienyo inyo payi manuruikkan Isa Almasih , adolah si Andreas , dunsanak si Simon Petrus .
43001041	Bagageh-gageh si Andreas payi mancari si Simon dunsanaknyo tu , inyo bakato kabake si Simon , " Kami lah basuwo jo Isa Almasih ( Mesias ) ! " ( Mesias samo aratinyo jo Kristus , nan aratinyo adolah : Rajo Panyalamaik . )
43001042	Si Andreas payi ma antakan si Simon kabake Isa Almasih . Baliau mancaliak ka si Simon , sudah tu Baliau bakato , " Angkau Simon , anak Yona . Angkau ka dinamokan si Kefas . " ( Kefas samo aratinyo jo Petrus , aratinyo adolah : gunuang batu . )
43001043	Bisuak arinyo , Isa Almasih lah mamutuihkan untuak payi ka Galilea . Baliau basuwo jo si Filipus , Baliau bakato kabake inyo , " Kamarilah , molah payi jo Ambo ! "
43001044	Si Filipus barasa dari Betsaida , iyolah , nagari tampaik tingga si Andreas jo si Petrus .
43001045	Si Filipus basuwo jo si Natanael , inyo mangatokan , " Kami lah basuwo jo Urang nan dikatokan dek Nabi Musa dalam Kitab Taurat , nan lah dibaritokan dek nabi-nabi . Baliau tu adolah Isa Almasih dari Nazaret , anak Yusuf . "
43001046	Tapi si Natanael manjawab , " Mungkinkoh sasuatu nan baiak datangnyo dari Nazaret ? " " Kamarilah , caliak sandiri lah dek angku , " kecek si Filipus .
43001047	Isa Almasih manampak si Natanael tibo , sudah tu Baliau bakato , " Caliaklah , ikolah urang Israel nan sabananyo . Indak ado doh nan palasu didirinyo . "
43001048	" Baa tu caronyo , mangkonyo Angkau tawu jo ambo ? " kecek si Natanael kabake Baliau . Baliau manjawab , " Sabalun Filipus ma imbau angkau , Ambo lah manampak angkau di bawah batang kayu aro tu . "
43001049	" Angku Guru , " kecek si Natanael , " Angkau adolah Anak Allah ! Angkau adolah Rajo banso Israel ! "
43001050	Isa Almasih bakato , " Dek karano Ambo mangatokan baraso Ambo lah manampak angkau , di bawah batang kayu aro tu , itu mangkonyo angkau picayo , iyo ndak ? Isuak , parkaro-parkaro nan jauah labiah gadang daripado itu , buliah nak angkau liyek pulo ! "
43001051	Baliau bakato pulo , " Nan sabananyolah nan Ambo katokan ko , picayolah , angkau ka maliyek langik tabukak , sarato ka maliyek malekaik-malekaik Allah turun nayiak manamui Anak Manusia . "
43002001	Duwo ari sasudah itu , ado alek kawin di kota Kana di Galilea , nan mandeh Isa Almasih ado pulo disinan .
43002002	Isa Almasih sarato jo pangikuik-pangikuik-Nyo , diundang pulo ka alek tu .
43002003	Kutiko anggur lah abih , mandeh Isa Almasih bakato ka Baliau , " Urang nan baralek ko , anggurnyo lah abih . "
43002004	Baliau manjawab , " Biyai , jan disuruah pulo Ambo lai , untuak mampabuwek sasuatu . Alun tibo lai masonyo Ambo untuak manyatokan diri . "
43002005	Tapi urang gaek Baliau bakato kabake palayan-palayan , " Karajokan sajolah apo nan dikatokan dek Isa Almasih kabake kalian . "
43002006	Di tampaik baralek tu , ado anam buwah tampaik ayie , nan disadiyokan untuak kaparaluan pambasuahan , manuruik adaik Yahudi . Satiyok tampaik ayie tu , isinyo ado kiro-kiro saratuih liter .
43002007	Isa Almasih bakato kabake palayan-palayan tu , " Isilah kasadonyo tampaik ayie tu , jo ayie matah . " Palayan-palayan tu bi ma isinyo sampai panuah .
43002008	Sudah tu Baliau bakato kabake urang-urang tu , " Kiniko , cubolah ambiak ayie tu agak saketek , paliyekkanlah kabake juwaro alek . " Mako dipaliyekkanlah ayie tu kabake juwaro alek ,
43002009	inyo mancubo mangicok ayie nan lah barubah manjadi anggur . ( Inyo indak tawu doh dari ma datangnyo anggur tu , hanyo palayan-palayan nan ma isikan ayie tu sajolah nan tawu . ) Mako payilah juwaro alek tu mandakek ka marapulai ,
43002010	inyo bakato bakcando iko , " Biasonyo urang ma idangkan anggur nan lamak labiah dawulu , sudah tu , jikok tamu-tamu lah bi puweh minun , barulah di idangkan anggur nan biaso . Tapi , angku iyo balain dari nan biaso , sampai kiniko , ado juwo lai manyadiyokan anggur nan paliang lamak ! "
43002011	Itulah mukjizat nan partamu sakali , nan dipabuwek dek Isa Almasih . Baliau mampabuwek nan bakcando itu , di nagari Kana di Galilea . Jo mukjizat nan bakcando itu , Baliau mampanampakkan kamuliaan-Nyo . Mako bi picayolah kasadonyo pangikuik Baliau .
43002012	Sasudah tu Isa Almasih payi ka Kapernaum , samo-samo jo ranggaek Baliau bagai , jo dunsanak-dunsanak-Nyo sarato jo pangikuik-pangikuik-Nyo . Urang-urang tu manatap disinan , ado babarapo ari lamonyo .
43002013	Kutiko lah ka dakek Ari Rayo Paskah urang Yahudi , Isa Almasih payi ka Yerusalem .
43002014	Tibo di Rumah Tuhan di Yerusalem , tasuwolah dek Baliau urang panggaleh jawi , urang panggaleh domba , sarato jo urang panggaleh buruang marpati ; ado pulo urang tukang tuka-i pitih , sadang bi duduak disinan .
43002015	Baliau buweklah cambuik dari tali , sudah tu , Baliau usielah kasadonyo binatang taranak tu dari dalam Rumah Tuhan , biya domba , biyapun jawi . Meja-meja tukang tuka-i pitih , Baliau tunggang baliakkan sainggo pitihnyo baserak kian kumari .
43002016	Sudah tu , Isa Almasih bakato kabake urang panggaleh buruang marpati , " Angkeklah kasadonyo dari siko . Jan dijadikan Rumah Bapak Ambo untuak tampaik manggaleh ! "
43002017	Mako bi takanalah dek pangikuik-pangikuik Baliau , ayaik Alkitab nan mangatokan bakcando iko , " Cinto Ambo ka Rumah Angkau ya Allah , itu nan mambaka ati Ambo . "
43002018	Panguwaso-panguwaso Yahudi bi malawan kabake Isa Almasih , inyo bi mangatokan , " Cubolah buwek mukjizat , sabagai tando di kami , baraso Angkau iyo punyo hak , untuak batindak sarupo iko . "
43002019	Baliau manjawab , " Cubolah runtuahi Rumah Tuhan ko dek angku-angku , sudah tu , dalam maso tigo ari Ambo ka managakkannyo baliak . "
43002020	Mako bi bakatolah urang-urang tu , " Ampek puluah anam tawun lamonyo , urang mambuwek Rumah Tuhan ko . Apokoh iyo Angkau ka managakkannyo baliak dalam maso tigo ari ? "
43002021	Tapi Rumah Tuhan nan dimukasuikkan dek Isa Almasih , adolah tubuah-Nyo sandiri .
43002022	Jadi kudian , kutiko Isa Almasih lah di iduikkan baliak sasudah mati , mako bi takanalah dek pangikuik-pangikuik Baliau , baraso apo nan tajadi tu , lah ado juwo dikatokan dek Baliau . Mako sabana bi picayolah pangikuik Baliau kabake apo nan tatulih di dalam Alkitab , sarato batambah yakin kabake apo nan dikatokan dek Isa Almasih .
43002023	Samantaro Isa Almasih sadang di Yerusalem , di kutiko Ari Rayo Paskah , sambuah urang nan bi picayo kabake Baliau , dek karano maliyek sagalo mukjizat nan dipabuwek dek Baliau .
43002024	Tapi Baliau sandiri indak picayo doh kabake urang-urang tu , dek karano Baliau dapek mangatawui isi ati kasadonyo urang .
43002025	Indak paralu doh urang ma agiah tawu kabake Baliau , tantang siyapo pun juwo , dek karano Baliau sandiri tawu , apo nan ado di dalam ati satiyok urang .
43003001	Ado surang urang malin , dari lingkuangan urang Farisi , nan banamo Nikodemus .
43003002	Pado suatu malam , inyo datang kabake Isa Almasih , inyo bakato , " Angku Guru , kami tawu , baraso Angkau di utuih dek Allah . Dek karano , indak surang juwo doh urang nan ka dapek mampabuwek mukjizat , bakcando nan Angkau pabuwek , jikok Allah indak manyaratoinyo . "
43003003	Baliau manjawab , " Picayolah jo kecek Ambo , indak surang juwo doh urang nan ka dapek manjadi anggota Karajaan Allah , jikok inyo indak dilayiekan baliak . "
43003004	" Dima pulo ka mungkin urang nan lah gadang dapek dilayiekan baliak ? " kecek Nikodemus kabake Baliau . " Apokoh inyo dapek masuak baliak ka dalam kanduangan biyainyo , untuak dilayiekan baliak ? "
43003005	Isa Almasih manjawab , " Nan bana nan Ambo katokan ko : jikok urang indak dilayiekan dari ayie , sarato indak dilayiekan dari Roh Allah , mako urang tu indak ka dapek doh masuak Karajaan Allah .
43003006	Manusia ko sacaro dagiang dilayiekan dek biyainyo , tapi sacaro rohani inyo dilayiekan dek Roh Allah .
43003007	Itulah mangkonyo jan tacangang jikok Ambo mangatokan : kasadonyo angku-angku ko musti dilayiekan baliak .
43003008	Angin barambuih sakandak atinyo ; bunyinyo layi tadanga dek kito , tapi kito indak tawu dari ma datangnyo , sarato kama payinyo . Baitu pulolah ka adaannyo urang nan dilayiekan dek Roh Allah . "
43003009	" Baa tu caronyo , supayo dapek tajadi nan bakcando itu ? " tanyo Nikodemus .
43003010	Isa Almasih manjawab , " Angku kan guru dek urang Israel ; dima pulo angku indak ka tawu ?
43003011	Picayolah jo kecek Ambo : kami hanyo mancuritokan tantang apo nan kami katawui , kami hanyo mambarikan pangakuan tantang apo nan lah kami liyek ; tapi angku-angku indak namuah picayo jo apo nan kami katokan .
43003012	Jikok Ambo mancuritokan kabake angku-angku , tantang parkaro-parkaro nan di dunia ko , angku-angku indak picayo doh ; baitu pulo , jikok Ambo mancuritokan kabake angku-angku , tantang parkaro-parkaro nan di sarugo , tantu angku-angku indak ka picayo pulo doh ?
43003013	Indak surang juwo doh urang nan lah nayiak ka sarugo , salain daripado Anak Manusia , nan lah turun ka dunie .
43003014	Sarupo jo nan dikarajokan dek Nabi Musa , inyo maninggikan ula timbago di ateh tunggak kayu di padang gurun , baitu pulo Anak Manusia , Inyo musti ditinggikan ,
43003015	supayo kasadonyo urang nan picayo kabake Inyo , buliah mandapek iduik sajati nan kaka . "
43003016	Dek karano Allah sabana mangasiahi manusia di dunie ko , sainggo Baliau mambarikan Anak-Nyo nan tungga , supayo satiyok urang nan picayo kabake Baliau indak binaso , malainkan mandapek iduik sajati nan kaka .
43003017	Dek karano , Allah manyuruah Anak-Nyo indak untuak mahakimi dunia ko doh , tapi untuak manyalamaikkannyo .
43003018	Urang nan layi picayo kabake Inyo , indak ka di ukun doh . Tapi bagi urang nan indak picayo , ba arati urang tu lah barado di bawah ukunan Allah , dek karano inyo indak picayo kapado Anak Allah nan tungga .
43003019	Urang tu dituntuik basabab dek karano : Tarang lah datang ka dalam dunia ko , tapi manusia labiah manyukoi iduik di nan kalam daripado di nan tarang , dek karano kalakuannyo jahek .
43003020	Satiyok urang nan babuwek jahek , inyo indak suko jo nan tarang ; inyo indak namuah datang kabake nan tarang , supayo kalakuannyo nan jahek jan kaliyatan .
43003021	Tapi urang nan layi mangarajokan kahandak Allah , inyo datang kabake nan tarang tu , supayo manjadi nyato , baraso apo nan dikarajokannyo tu adolah sasuwai jo kahandak Allah .
43003022	Sasudah tu , Isa Almasih jo pangikuik-pangikuik-Nyo payi ka Yudea . Baliau manatap disinan babarapo ari lamonyo jo pangikuik-Nyo bagai , sarato mampamandikan urang .
43003023	Dikutiko itu , Nabi Yahya alun masuak pinjaro lai . Inyo mampamandikan urang di Ainon , indak bara jauah dari Salim , dek karano disinan banyak ayie . Urang bi tibo kabake inyo , untuak dipamandikan .
43003024	
43003025	Babarapo urang pangikuik Nabi Yahya , muloi bi batangka jo urang Yahudi , tantang parkaro pambarasiahan .
43003026	Mako bi payilah inyo kabake Nabi Yahya , untuak batanyo , " Ngku guru , layi takana juwo lai di angku , Urang nan samo-samo jo angku di subarang sungai Yordan dek sari , nan angku tunjuakkan kabake kami dulu ? Baliau kiniko mampamandikan urang pulo , kasadonyo urang bi tibo kabake Baliau ! "
43003027	Nabi Yahya manjawab , " Indak ciyek juwo doh nan ka dipadapek dek manusia , jikok indak dibarikan dek Allah kabake inyo .
43003028	Angku-angku sandiri lah mandanga , apo nan ambo katokan , ' Ambo ko , indak Rajo Panyalamaik doh . Ambo ko di utuih untuak mandawului Baliau . '
43003029	Anak daro adolah marapulai nan punyo . Kanti marapulai tu hanyo tagak mangawani sajo , sarato mandangakan , inyo suko bana jikok mandanga suwaro marapulai . Baitu pulo jo ambo . Kiniko sanang bana ati ambo .
43003030	Baliaulah nan musti samakin dimuliekan , nan ambo ko , biyalah indak masuak etongan . "
43003031	Nan datang dari ateh malabiahi dari sagalo sasuatu . Nan datang dari dunia tamasuak urang dunia , apo nan dikatokannyo pun tantang parkaro-parkaro dunia . Baliau nan datang dari ateh malabiahi dari kasadonyo tu .
43003032	Baliau mangatokan tantang apo nan lah diliyek-Nyo , sarato apo nan lah didangakan-Nyo , tapi indak surang juwo doh urang , nan picayo kabake kato-kato Baliau .
43003033	Urang nan layi picayo kabake kato-kato Baliau tu , ma akui baraso Allah lah nan bana .
43003034	Baliau nan di utuih dek Allah tu , manyampaikan kato-kato dari Allah , dek karano Roh Allah lah dibarikan kabake Baliau sapanuahnyo .
43003035	Bapak mangasiahi Anak-Nyo , sarato lah manyarahkan sagalo kuwaso kabake Anak-Nyo tu .
43003036	Urang nan layi picayo kabake Anak tu , ka mandapek iduik sajati nan kaka . Tapi urang nan indak patuah kabake Anak tu , inyo indak ka mandapek doh iduik sajati nan kaka . Urang tu ka di ukun dek Allah untuak salamo-lamonyo .
43004001	Urang-urang Farisi mandanga kaba , baraso Isa Almasih labiah banyak mandapek pangikuik , labiah banyak pulo mampamandikan urang daripado Nabi Yahya . (
43004002	Sabananyo , Baliau sandiri indak ado doh mampamandikan urang , hanyo pangikuik-pangikuik-Nyo sajo . )
43004003	Kutiko Baliau tawu , baraso urang-urang Farisi lah mandanga tantang kajadian tu , mako barangkeklah Baliau dari Yudea babaliak ka Galilea .
43004004	Dalam pajalanan Baliau tu , Baliau tapaso malaluwi Samaria .
43004005	Mako sampailah Baliau disabuwah kota di Samaria , nan banamo Sikhar , indak jauah dari tanah nan di agiahkan dek Nabi Yakub sa isuak untuak anaknyo Nabi Yusuf .
43004006	Disinan ado sumua Nabi Yakub . Isa Almasih sangaik latiahnyo , dek karano jauah bajalan , mako duduaklah Baliau di tapi sumua . Kutiko itu ari kiro-kiro pukua duwo baleh tangah ari ,
43004007	pangikuik-pangikuik Baliau lah bi payi ka kota , untuak mambali nan ka dimakan . Kudian tibolah surang urang padusi urang Samaria , ka ma ambiak ayie . Baliau bakato ka urang padusi tu , " Amai , layi buliah Ambo mamintak ayie minun ? "
43004008	
43004009	Urang Samaria tu manjawab , " Angku urang Yahudi , ambo urang Samaria ; baa mangko Angku mamintak ayie minun kabake ambo ? " ( Dek karano urang-urang Yahudi indak ba emaiyan jo urang Samaria . )
43004010	Isa Almasih manjawab , " Santano amai tawu jo pambarian Allah , layi tawu pulo jo Urang nan mamintak ayie minun kabake amai , mako lah musti , amai sandirilah nan ka mamintak ayie minun kabake Inyo , mako Inyo ka mambarikan kabake amai ayie , untuak iduik , nan sabana iduik . "
43004011	Urang padusi tu bakato , " Angku indak ado doh punyo timbo , sumua ko sangaik dalamnyo . Dari ma Angku ka mandapekkan ayie nan ka untuak iduik tu ?
43004012	Nabi Yakub niniak muyang kami , inyo nan mambarikan sumua ko ka kami . Inyo sandiri ma ambiak ayie minunnyo dari siko ; baitu pulo anak-anaknyo sarato jo binatang taranaknyo . Apokoh Angku manyangko Angku labiah basa daripado Nabi Yakub ? "
43004013	Isa Almasih manjawab , " Urang nan maminun ayie ko , inyo ka batambah auih , "
43004014	" tapi , urang nan maminun ayie nan ka Ambo barikan , inyo indak ka auih lai untuak salamo-lamonyo . Dek karano ayie nan ka Ambo agiahkan tu , ka manjadi mato ayie di dalam dirinyo , nan ka mamanca kaluwa , sarato mambawok dirinyo kabake iduik sajati nan kaka . "
43004015	Mako bakatolah urang padusi tu , " Jikok baitu Angku , agiahlah ambo ayie tu , supayo ambo indak auih lai ; mako indak paralu lai ambo babaliak kamari untuak ma ambiak ayie . "
43004016	Isa Almasih bakato , " Payilah , imbaulah apak paja amai , sudah tu babaliaklah kamari . "
43004017	" Ambo indak punyo apak paja doh , " kecek urang padusi tu . " Iyo , batua tu nan amai katokan tu , " kecek Isa Almasih .
43004018	" Dek karano , amai lah limo kali balaki , urang nan sapayi jo amai kiniko , inyo tu indak laki amai tu doh . "
43004019	" Kiniko barulah ambo tawu , baraso Angku ko adolah surang Nabi , " kecek urang padusi tu .
43004020	" Niniak muyang kami manyambah Allah di ateh bukik ko , tapi banso Angku mangatokan , baraso , hanyo di Yerusalem sajolah tampaiknyo urang manyambah Allah . "
43004021	" Picayolah , " kecek Isa Almasih kabake urang padusi tu , " ka tibo masonyo isuak , urang ka manyambah Bapak indak di bukik ko lai , indak pulo di Yerusalem doh .
43004022	Amai , sarato jo urang-urang Samaria , manyambah sasuatu nan indak amai katawui , sadangkan kami urang Yahudi , manyambah Baliau nan kami katawui , dek karano kasalamatan datangnyo dari urang Yahudi .
43004023	Tapi ka tibo masonyo , malahan lah tibo , baraso jo kuwaso Roh Allah urang ka bi manyambah Bapak , sabagai Allah nan sabana Allah , jo caro manyambah nan dikandak-i dek Bapak .
43004024	Dek karano Allah tu , adolah Roh , hanyo jo kuwaso Roh Allah lah urang-urang ko dapek manyambah Bapak dalam ka adaan Baliau nan sasungguahnyo . "
43004025	Urang padusi tu bakato kabake Isa Almasih , " Ambo tawu , baraso Rajo Panyalamaik , ( nan dinamokan Almasih ) Baliau ka datang . Jikok Baliau lah tibo , Baliau ka mambaritawukan sagalo sasuatu kabake kito . "
43004026	" Ambolah Urang-Nyo , " kecek Isa Almasih , " nan kiniko sadang mangecek jo amai ko . "
43004027	Kutiko itu pangikuik-pangikuik Baliau lah babaliak . Inyo bi tacangang , maliyek Baliau sadang mangecek jo surang urang padusi . Tapi indak surang juwo doh dari pangikuik Baliau tu , nan batanyo kabake urang padusi tu , " Apo nan paralu di amai ? " atau nan batanyo kabake Baliau , " Baa mangko Angku namuah mangecek jo urang padusi tu ? "
43004028	Mako payilah urang padusi tu , inyo tinggakan tampaik ayienyo disinan , sudah tu inyo lari ka kota , untuak mancuritokan kabake urang-urang nan ado disinan ,
43004029	" Caliaklah kamari , ado Urang nan dapek manakok tantang sagalo sasuatu , apo nan lah ambo pabuwek . Mungkinkoh Baliau tu nan Rajo Panyalamaik ? "
43004030	Mako urang-urang tu bi maninggakan kota , inyo bi payi ka tampaik Isa Almasih .
43004031	Samantaro itu , pangikuik-pangikuik Baliau ma ajak Baliau makan . " Angku Guru , " kecek pangikuik-Nyo , " makanlah Angku lai . "
43004032	Tapi Baliau manjawab , " Layi ado di Ambo nan ka Ambo makan , nan indak angku-angku katawui . "
43004033	Mako pangikuik-pangikuik Baliau , bi batanyo sasamo inyo , " Apokoh ado urang nan lah mambawok makanan untuak Baliau ? "
43004034	Mako bakatolah Isa Almasih , " Makanan Ambo adolah , mangarajokan apo nan katuju dek Baliau nan ma utuih Ambo , sarato manyudahkan sagalo karajo nan lah disarahkan dek Baliau kabake Ambo .
43004035	Angku-angku bi mangatokan , ' Baraso ampek bulan lai tibo musin manuwai . ' Tapi Ambo mangatokan kabake angku-angku : Liyeklah ladang-ladang nan lah manguniang , lah patuik untuak dituwai !
43004036	Urang nan manuwai lah muloi manarimo upahnyo , sarato lah mangumpuakan asienyo untuak manuju iduik sajati nan kaka . Mako urang nan mananam , sarato jo urang nan manuwai , buliah samo-samo basukocito .
43004037	Batua juwo bak kato-kato pitatah , ' Nan surang mananam , nan surang lai manuwai . '
43004038	Ambo manyuruah angku-angku payi manuwai , ka ladang nan indak angku-angku doh nan mananaminyo ; urang lain nan lah bakarajo disinan , tapi kiniko angku-angku nan manarimo ka untuangan dari asie karajo urang-urang tu . "
43004039	Sambuah urang Samaria panduduak kota tu , nan picayo kabake Isa Almasih , dek karano , urang padusi nan basuwo jo Baliau di sumua tu , mancuritokan kian kumari bakcando iko , " Urang nan basuwo di ambo di sumua tu , Baliau bisa mancuritokan kabake ambo tantang sagalo sasuatu , apo nan lah ambo pabuwek dulu . "
43004040	Mako kutiko urang-urang Samaria tu , basuwo jo Isa Almasih , inyo bi sabana mamintak , supayo Baliau namuah tingga jo inyo disinan . Akienyo Baliau tingga disinan salamo duwo ari .
43004041	Kudian batambah sambuah lai urang nan picayo , kabake Isa Almasih , dek karano di pangajaran nan Baliau ajakan kabake urang-urang tu .
43004042	Urang-urang tu bi bakato kabake urang padusi tu , " Kiniko kami lah picayo , indak dek karano , apo nan amai curitokan kabake kami doh lai , tapi dek karano kami sandiri lah mandanga dari Baliau , kami lah tawu , baraso Baliau tu adolah Panyalamaik dunia . "
43004043	Sasudah duwo ari Isa Almasih tingga di Sikhar , mako payilah Baliau ka Galilea .
43004044	Baliau sandiri lah mangatokan , baraso , " Nabi indak ka di aromaik-i doh di nagarinyo sandiri . "
43004045	Tapi kutiko Baliau tibo di Galilea , urang-urang nan disinan manyambuik Baliau jo sanang ati , dek karano urang-urang tu sadang ado di Yerusalem , kutiko Ari Rayo Paskah , inyo lah bi maliyek kasadonyo apo nan lah di pabuwek dek Isa Almasih .
43004046	Kudian Baliau babaliak ka Kana di Galilea , disinan dulu panah Baliau ma ubah ayie manjadi anggur . Di kota tu ado surang pagawai pamarentah , anaknyo sadang sakik di Kapernaum .
43004047	Kutiko inyo mandanga kaba , baraso Isa Almasih lah tibo di Galilea dari Yudea , inyo payi kabake Baliau sarato mamintak Baliau , datang ka Kapernaum , untuak mancegakkan anaknyo nan lah ka ampia mati .
43004048	Baliau bakato kabake pagawai tu , " Jikok angku indak maliyek mukjizat-mukjizat nan Ambo pabuwek , tantu angku indak ka picayo doh kabake Ambo . "
43004049	" Ndeh Angku , " kecek pagawai tu , " Kok dapek pintak ambo , maringanilah Angku datang , sabalun anak ambo tu mati . "
43004050	Bakatolah Isa Almasih kabake inyo , " Pulanglah , anak angku tu lah cegak . " Urang tu sabana yakin jo kato-kato Baliau , mako payilah inyo pulang .
43004051	Di tangah jalan , basoboklah inyo jo palayan-palayannyo , nan tibo manyonsongkannyo untuak ma agiah kaba , palayannyo bi mangatokan , " Anak angku lah cegak . "
43004052	Mako batanyolah inyo kabake palayan-palayannyo tu , pukua bara anaknyo tu cegak . Palayannyo tu bi manjawab , " Kapatang , kiro-kiro pukua satu tangah ari , panyakiknyo lah cegak . "
43004053	Mako takanalah dek inyo , baraso di kutiko nan bakcando itu pulolah , Isa Almasih mangatokan kabake inyo , " Anak angku lah cegak . " Dek karano itu , inyo sarato jo kasadonyo kaluarganyo picayo kabake Isa Almasih .
43004054	Itulah mukjizat nan kaduwo , nan dipabuwek dek Isa Almasih di Galilea , sajak sasudah Baliau tibo dari Yudea .
43005001	Sasudah tu ado ari rayo urang Yahudi , mako payilah Isa Almasih ka Yerusalem .
43005002	Di Yerusalem dakek " Pintu Domba " ado sabuwah kolam , nan dalam bahaso Ibrani dinamokan Betesda . Disinan ado limo buwah barando .
43005003	Di barando-barando tu banyak urang sakik nan bi lalok ; ado nan buto , ado nan pincang , sarato ado nan lumpuah . [ Kasadonyo urang tu bi manantikan ayie kolam tu ka baguncang .
43005004	Dek karano ado wakatunyo malekaik Tuhan turun ka kolam tu , untuak mangguncangkan ayienyo . Satiyok urang sakik nan dawulu masuak ka kolam tu , dikutiko ayienyo baguncang , mako urang tu ka cegak dari sagalo sakik panyakik nan di idokkannyo . ]
43005005	Disinan ado surang laki-laki , nan lah tigo puluah lapan tawun lamonyo sakik .
43005006	Isa Almasih manampak urang tu sadang lalok disinan , Baliau tawu baraso urang tu lah lamo sangaik sakik ; mako batanyolah Baliau kabake urang tu , " Layi namuah angku cegak ? "
43005007	Urang nan sakik tu manjawab , " layi Angku , tapi indak ado urang disiko nan ka manolong mamasuakkan ambo ka dalam kolam ko , dikutiko ayienyo baguncang . Samantaro ambo ba si insuik ka kolam , urang lain lah masuak labiah dawulu . "
43005008	Mako bakatolah Isa Almasih kabake urang tu , " Jagolah , guluanglah lapiak katiduaran angku , sudah tu bajalanlah . "
43005009	Sakutiko itu juwo urang tu cegak . Mako inyo angkeklah lapiak katiduarannyo , sudah tu inyo bajalan . Kajadian tu tajadi di ari Sabat .
43005010	Dek karano itu , panguwaso-panguwaso urang Yahudi mangecek kabake urang nan baru cegak tu , " Ari ko adolah ari Sabat . Angkau indak buliah doh ma angkek lapiak katiduaran angkau . "
43005011	Tapi urang tu manjawab , " Urang nan mancegakkan ambo cako , itu nan manyuruah ambo , ma angkek lapiak katiduaran ambo , Baliau nan manyuruah ambo bajalan . "
43005012	Panguwaso-panguwaso urang Yahudi tu , bi batanyo , " Siya tu urangnyo , nan manyuruah angkau ma angkek lapiak katiduaran , sarato nan manyuruah angkau bajalan ? "
43005013	Tapi urang nan lah cegak tu , indak tawu doh jo urang nan mancegakkannyo , dek karano , Isa Almasih lah ma ilang di antaro urang nan banyak tu .
43005014	Indak lamo sasudah tu , Isa Almasih basuwo jo urang tu di dalam Rumah Tuhan , Baliau bakato kabake urang tu , " Kiniko angku lah cegak . Jan mampabuwek doso juwo lai , supayo jan tibo pulo masalah nan labiah buruak . "
43005015	Mako payilah urang tu , sudah tu inyo curitokanlah kabake panguwaso-panguwaso urang Yahudi , baraso Isa Almasih lah nan mancegakkan inyo .
43005016	Dek karano itu , urang-urang Yahudi muloilah manggaduah Isa Almasih , dek karano Baliau mancegakkan urang di ari Sabat .
43005017	Tapi Isa Almasih mangatokan kabake urang-urang tu , " Bapak Ambo tatap bakarajo sampai kiniko , Ambo pun baitu pulo . "
43005018	Mandanga kato-kato Baliau tu , panguwaso-panguwaso urang Yahudi samakin ba usawo nak ka mambunuah Baliau . Urang-urang tu bamukasuik bakcando itu , indak hanyo dek karano , Baliau malangga paratuaran agamo tantang ari Sabat sajo doh , tapi iyo pulo dek karano , Baliau mangatokan , baraso Allah tu adolah Bapak Baliau ; ba arati Baliau manyamokan diri Baliau jo Allah .
43005019	Isa Almasih manjawab kecek urang-urang tu , bakcando iko , " Picayolah jo kecek Ambo , Anak indak ka dapek doh mangarajokan sagalo sasuatu jo kuwaso-Nyo sandiri . Inyo hanyo mangarajokan apo nan lah Inyo liyek , nan dikarajokan dek Bapak-Nyo . Dek karano , apo nan dikarajokan dek Bapak , itu pulo lah nan dikarajokan dek Anak .
43005020	Dek karano Bapak mangasiahi Anak , mako Bapak manunjuakkan kabake Anak sagalo sasuatu nan Baliau karajokan . Malahan Bapak ka manunjuakkan kabake Anak karajo-karajo nan labiah gadang , sainggo angku-angku bi tacangang .
43005021	Bapak , Baliau tu ma iduikkan urang mati , sarato mambarikan kabake urang-urang tu iduik sajati nan kaka ; baitu pulo Anak , Inyo ka mambarikan iduik nan kaka kabake urang nan lai namuah manarimo pambarian-Nyo .
43005022	Bapak sandiri indak ka mahakimi urang doh . Sagalo kakuwasoan untuak mahakimi urang , lah Baliau sarahkan kabake Anak-Nyo .
43005023	Mangko takah itu dipabuwek Bapak , supayo kasadonyo urang ma aromaik-i Anak , sarupo jo ma aromaik-i Bapak . Urang nan indak ma aromaik-i Anak , ba arati pulo inyo indak ma aromaik-i Bapak nan ma utuih Anak .
43005024	Nan sabananyolah nan Ambo katokan ko ; Urang nan layi mamparatikan kato-kato Ambo , sarato layi picayo kapado Baliau nan ma utuih Ambo , mako urang tu ka mandapek iduik sajati nan kaka . Nan inyo indak ka di ukun doh ; inyo lah lapeh dari kuwaso mauik , sarato mandapek iduik nan sajati .
43005025	Picayolah : Isuak ka tibo masonyo -- malah kiniko lah tibo masonyo -- urang mati ka ma iyokan kecek-Nyo , mandanga suwaro Anak Allah . Urang-urang nan layi , ka mandapek iduik nan sabana iduik .
43005026	Samo jo bakcando Bapak tu sandiri , Baliau adolah tampaik asa iduik , Baliau pun manjadikan pulo Anak-Nyo , sabagai tampaik asa iduik .
43005027	Baliau lah mambarikan kabake Anak-Nyo kuwaso , untuak mahakimi urang , dek karano Anak-Nyo tu adolah Anak Manusia .
43005028	Jan angku-angku tacangang mandangakan kato-kato Ambo ko , dek karano , isuak ka tibo masonyo , baraso kasadonyo urang nan lah mati , ka mandangakan suwaro Anak Manusia ,
43005029	sudah tu , urang nan lah mati tu bi kaluwa dari kubuarannyo . Urang nan lah mampabuwek nan baiak , inyo ka di iduikkan baliak untuak iduik nan kaka . Tapi urang nan lah mampabuwek nan jahek , inyo ka di iduikkan baliak untuak ka di ukun . "
43005030	" Ambo indak dapek doh mampabuwek sagalo sasuatu sasuko ati Ambo . Ambo hanyo mahakimi sasuwai jo apo nan lah diparentahkan dek Allah . Kaputusan Ambo adie , dek karano Ambo indak manuruikkan kahandak Ambo sandiri , malainkan manuruik kahandak Bapak nan ma utuih Ambo .
43005031	Santano Ambo mambarikan pangakuan tantang diri Ambo sandiri , mako pangakuan tu , indak dapek doh tu dipicayoi .
43005032	Tapi ado urang lain nan mambarikan pangakuan tantang diri Ambo , Ambo tawu baraso pangakuannyo tu batua .
43005033	Angku-angku lah mangirin utusan kabake Nabi Yahya , inyo lah mambarikan pangakuan nan bana tantang diri Ambo .
43005034	Parkaro ko Ambo katokan , indak dek karano Ambo mamaralukan pangakuan dari manusia doh , tapi supayo angku-angku buliah disalamaikkan .
43005035	Nabi Yahya tu samo jo bakcando lampu nan sadang iduik , nan mamancakan cahayo . Untuak samantaro wakatu angku-angku layi suko manarimo cahayonyo tu .
43005036	Tapi pangakuan Ambo labiah kuwaik daripado pangakuan Nabi Yahya . Apo nan Ambo pabuwek kiniko , iyolah karajo nan ditugehkan dek Bapak kabake Ambo , manandokan baraso Bapak lah nan ma utuih Ambo .
43005037	Bapak nan ma utuih Ambo tu , Baliau mambarikan pangakuan pulo tantang diri Ambo . Angku-angku alun ado lai mandangakan suwaro Baliau , atau maliyek roman Baliau .
43005038	Firman Baliau indak namuah lakek di ati angku-angku , dek karano , angku-angku indak picayo kabake Ambo nan di utuih-Nyo .
43005039	Angku-angku lah mamparaja-i Alkitab , dek karano angku-angku manyangko , baraso jo caro nan baitu angku-angku ka mandapek iduik sajati nan kaka . Alkitab tu sandiri lah mambarikan pangakuan tantang diri Ambo .
43005040	Tapi angku-angku indak namuah doh datang kabake Ambo , untuak mandapekkan iduik nan kaka .
43005041	Ambo indak ma arokkan pujian dari manusia doh .
43005042	Ambo tawu siya angku-angku , Ambo tawu pulo , baraso angku-angku indak mangasiahi Allah satuluih ati .
43005043	Ambo datang jo kuwaso Bapak Ambo , tapi angku-angku indak niyo manarimo Ambo . Tapi , jikok urang lain nan tibo jo kuwasonyo sandiri , angku-angku layi niyo manarimo inyo .
43005044	Dima pulo angku-angku ka bisa picayo , jikok angku-angku suko mancari pujian dari urang nan samo-samo jo angku-angku , tapi indak ba usawo nak mancari pujian dari Allah nan indak babilang ?
43005045	Jan manyangko , Ambo nan ka mampasalahkan angku-angku isuak di adok-an Bapak . Tapi nan ka mampasalahkan angku-angku adolah Nabi Musa , dek karano inyolah nan angku-angku arokkan .
43005046	Kok santano angku-angku layi picayo kabake Nabi Musa , tantu lah jaleh angku-angku picayo pulo kabake Ambo , dek karano tantang diri Ambo , inyo lah manyurekkan dalam Alkitab .
43005047	Tapi , jikok angku-angku indak picayo kabake apo nan ditulihkan dek Nabi Musa , baa pulo kecek angku-angku ka dapek picayo kabake apo nan Ambo katokan ? "
43006001	Indak bara lamo sasudah tu , mako payilah Isa Almasih ka subarang danau Galilea , nan dinamokan juwo danau Tiberias .
43006002	Satibonyo Baliau disinan , ruponyo sangaik sambuahnyo urang nan payi manuruikkan Baliau , dek karano urang-urang tu , lah maliyek sagalo mukjizat nan dipabuwek dek Baliau , umpamonyo mancegakkan urang-urang nan sakik .
43006003	Isa Almasih nayiak ka ateh bukik , tibo disinan Baliau duduak samo-samo jo pangikuik-pangikuik-Nyo bagai .
43006004	Dikutiko itu , lah ampia dakek Ari Rayo Paskah urang Yahudi .
43006005	Kutiko Baliau maliyek ka sakuliliang , nampaklah dek Baliau urang bi tibo babondong-bondong . Mako bakatolah Baliau kabake si Filipus , " Dima kito nan ka dapek mambali nan ka dimakan , buliah kasadonyo urang ko bi dapek makan ? " (
43006006	Sabananyo , Baliau lah tawu apo nan ka Baliau pabuwek , tapi Baliau mangecek sarupo itu , dek karano Baliau nak ma uji si Filipus . )
43006007	Filipus manjawab , " Roti sa arago duwo ratuih pitih perak , indak ka sadang doh untuak ka dimakan urang-urang ko , biyapun inyo hanyo di agiah saketek surang . "
43006008	Ado surang lai pangikuik Isa Almasih nan lain , nan banamo si Andreas , dunsanak dek Simon Petrus , inyo mangatokan ,
43006009	" Disiko ado surang paja ketek laki-laki , nan layi punyo limo buwah roti , sarato jo duwo ikua ikan . Tapi apolah aratinyo tu untuak urang nan sabanyak iko ? "
43006010	" Suruahlah urang-urang tu bi duduak , " kecek Isa Almasih . Di tampaik tu laweh tangah padang rumpuik , mako bi duduaklah urang-urang tu di ateh rumpuik -- kasadonyo ado kiro-kiro limo ribu urang nan laki-laki .
43006011	Kamudian Isa Almasih ma ambiak roti tu , sudah tu Baliau badowa batarimo kasih kapado Allah . Sasudah tu Baliau mambagi-bagikan roti tu kabake urang nan banyak . Kudian Baliau mambagi-bagikan pulo ikan tu , kasadonyo urang tu bi makan sapuweh-puwehnyo .
43006012	Sasudah kasadonyo urang tu bi makan sampai kanyang , mako bakatolah Isa Almasih kabake pangikuik-pangikuik-Nyo , " Kampuangkanlah makanan nan balabiah tu ; jan sampai ado nan tabuwang . "
43006013	Mako pangikuik Baliau tu , bi bakarajo mangampuangkan , sampai duwo baleh katidiang panuah labiahnyo , dari roti nan limo buwah , nan dimakan dek urang nan banyak tu .
43006014	Kutiko urang nan banyak tu maliyek sagalo mukjizat nan dipabuwek dek Isa Almasih , mako inyo bi mangecek , " Sabananyo , ikolah Nabi nan di arok-arokkan datang dek dunia ko ! "
43006015	Isa Almasih tawu , baraso urang-urang tu bi tibo untuak nak ka mamaso Baliau manjadi rajonyo . Dek karano itu , mako payilah Baliau ma inda ka daerah nan babukik .
43006016	Kutiko ari lah muloi malam , pangikuik-pangikuik Isa Almasih turun ka danau .
43006017	Sudah tu inyo nayiak parawu manyubarangi danau tu , manuju ka Kapernaum . Ari lah kalam , tapi Isa Almasih alun tibo juwo lai ka pangikuik-Nyo tu .
43006018	Samantaro itu , ayie danau tu lah muloi manggilo , dek karano di angin limbubu .
43006019	Kutiko lah balayie kiro-kiro limo atau anam kilo palayieran , mako pangikuik-pangikuik Isa Almasih tu , manampak Baliau bajalan di ateh ayie manuju ka parawunyo . Urang-urang tu bi mati katakuik-an .
43006020	Tapi Baliau bakato kabake urang-urang tu , " Jan takuik , Ambo ko ! "
43006021	Sudah tu , jo raso sanang ati pangikuik-pangikuik Baliau , manyambuik Baliau di parawu , sakutiko tu juwo parawunyo sampai di tampaik nan dituju .
43006022	Bisuak arinyo , barulah takana dek urang banyak nan di subarang danau tu , baraso tadinyo hanyo ciyek parawu nan ado disinan . Urang-urang tu tawu baraso pangikuik-pangikuik Isa Almasih lah barangkek jo parawu tu , sadangkan Baliau indak payi doh .
43006023	Kudian babarapo buwah parawu dari kota Tiberias tibo , balabuah di dakek tampaik urang banyak tu makan roti , sasudah Tuhan mangucap syukur .
43006024	Kutiko urang nan banyak tu tawu , baraso , Isa Almasih sarato jo pangikuik-pangikuik-Nyo indak ado doh disinan , mako urang-urang tu bi nayiak baliak ka parawunyo , inyo bi payi ka Kapernaum , untuak mancari Isa Almasih .
43006025	Kutiko urang-urang tu lah batamu jo Isa Almasih di subarang danau , mako inyo bi batanyo kabake Baliau , " Angku Guru , lah sajak pabilo Angku tibo disiko ? "
43006026	Baliau manjawab , " Nan sabananyo , mangkonyo angku-angku bi mancari Ambo , indak dek karano angku-angku lah mangarati , jo mukasuik sagalo mukjizat nan Ambo pabuwek tu doh , tapi dek karano angku-angku lah makan kanyang .
43006027	Janlah bakarajo untuak mandapekkan makanan nan ka abih , nan ka busuak . Bakarajolah untuak mandapekkan makanan nan indak ka busuak , nan mambawok kabake iduik sajati nan kaka . Makanan tu ka di agiahkan dek Anak Manusia kabake angku-angku , dek karano Inyo lah di angkek dek Allah Bapak . "
43006028	Sudah tu urang-urang tu bi batanyo kabake Isa Almasih , " Apo nan musti kami pabuwek untuak mangarajokan kahandak Allah ? "
43006029	Baliau manjawab , " Ikolah nan dikahandak-i dek Allah dari angku-angku : picayolah kabake Urang nan di utuih dek Allah . "
43006030	" Jikok baitu , " kecek urang-urang tu , " tando apo nan dapek Angkau barikan , supayo kami maliyek , buliah kami picayo kabake Angkau ? Apo nan ka Angkau pabuwek ?
43006031	Niniak muyang kami makan manna di padang gurun , bakcando nan tatulih di Alkitab , ' inyo di agiah makan dek Allah jo roti nan dari sarugo . ' "
43006032	Sudah tu Isa Almasih bakato kabake urang-urang tu , " Picayolah : Indak Nabi Musa tu doh , tapi Bapak Ambo lah nan mambarikan kabake angku-angku roti nan sabana roti dari sarugo .
43006033	Dek karano , roti nan dibarikan dek Allah tu , adolah Urang nan turun dari sarugo , nan mambarikan iduik sajati kabake manusia di dunie ko . "
43006034	" Angku , " kecek urang-urang tu , " sataruihnyolah Angkau barikan roti tu kabake kami . "
43006035	" Ambolah roti nan mambawok urang kapado iduik nan sajati , " kecek Isa Almasih kabake urang-urang tu . " Urang nan tibo kabake Ambo , inyo indak ka baparuik litak lai salamo-lamonyo . Baitu pulo , urang nan lai picayo kabake Ambo , mako inyo indak ka auih lai salamo-lamonyo .
43006036	Tapi , bakcando apo nan lah Ambo katokan kabake angku-angku , biyapun angku-angku lah maliyek Ambo , tapi nan angku-angku indak bi picayo doh kabake Ambo .
43006037	Kasadonyo urang nan lah dibarikan dek Bapak kabake Ambo , inyo ka bi tibo kabake Ambo . Ambo indak ka manulak inyo doh , siyapo pun juwo urangnyo nan tibo kabake Ambo .
43006038	Dek karano , Ambo turun dari sarugo , indak untuak mangarajokan nan sasuko ati Ambo sajo doh , malainkan manuruik kahandak Baliau nan ma utuih Ambo .
43006039	Ikolah kahandak Baliau nan ma utuih Ambo : supayo kasadonyo urang nan dibarikan kabake Ambo , jan sampai ado nan ilang ; supayo di Ari Kiyamaik isuak , inyo buliah Ambo iduikkan baliak .
43006040	Batua , ikolah kahandak Bapak Ambo : Supayo kasadonyo urang nan lah maliyek Anak , sarato picayo kabake Inyo , mako urang tu ka mandapek iduik sajati nan kaka , inyo ka Ambo iduikkan baliak di Ari Kiyamaik . "
43006041	Urang-urang Yahudi bi mambirutok kabake Isa Almasih , dek karano Baliau mangatokan : " Ambo adolah roti nan turun dari sarugo . "
43006042	Urang-urang tu bi mangecek , " Indak koh Inyo ko si Isa , anak si Yusuf ? Kami tawu siya apak-Nyo siya biyai-Nyo ! Baa mangko Inyo mangatokan baraso Inyo turun dari sarugo ? "
43006043	Mako bakatolah Isa Almasih kabake urang-urang tu , " Jan bi mambirutok juwo lai .
43006044	Indak surang juwo doh urang nan dapek datang kabake Ambo , jikok Bapak nan ma utuih Ambo , indak mambawok urang tu kabake Ambo ; siya nan datang , mako inyo ka Ambo iduikkan baliak , isuak di Ari Kiyamaik .
43006045	Di kitab nabi-nabi ado tatulih nan bakcando iko : ' Kasadonyo urang ka di aja dek Allah . ' Jadi , kasadonyo urang nan lai namuah ma iyokan kecek Bapak , sarato layi namuah baraja dari Baliau , mako urang tu ka bi tibo kabake Ambo .
43006046	Biyapun baitu , jan manyangko , baraso ado urang nan lah maliyek Bapak . Hanyo Urang nan datang dari Allah , Inyo tu lah nan lah maliyek Bapak .
43006047	Katawuilah : Urang nan lai picayo , mako inyo ka mandapek iduik sajati nan kaka .
43006048	Ambo adolah roti nan mambawok iduik .
43006049	Niniak muyang angku-angku makan manna di padang gurun , tapi inyo bi mati juwo .
43006050	Tapi roti nan turun dari sarugo , indak samo jo itu doh ; satiyok urang nan mamakan roti tu , mako inyo indak ka mati lai untuak salamo-lamonyo .
43006051	Ambolah roti nan turun dari sarugo -- roti nan mambawok kapado iduik . Urang nan mamakan roti ko , mako inyo ka iduik salamo-lamonyo . Roti nan ka Ambo barikan untuak iduik manusia di dunie ko , adolah dagiang Ambo . "
43006052	Mandangakan nan baitu , urang-urang Yahudi bi batangka sasamo inyo . Inyo bi bakato , " Baa pulo ko Urang ko , Inyo ka mambarikan dagiang-Nyo kabake kito untuak ka dimakan ? "
43006053	Mako bakatolah Isa Almasih kabake urang-urang tu , " Picayolah : Jikok angku-angku indak mamakan dagiang Anak Manusia , sarato indak maminun darah-Nyo , mako angku-angku indak ka bisa doh iduik , nan sabana-bana iduik .
43006054	Urang nan mamakan dagiang Ambo , sarato nan maminun darah Ambo , mako inyo ka mandapek iduik sajati nan kaka , isuak di Ari Kiyamaik inyo ka Ambo iduikkan baliak .
43006055	Dek karano dagiang Ambo , adolah makanan nan sabana makanan , darah Ambo , adolah minunan nan sabana minunan .
43006056	Urang nan mamakan dagiang Ambo , sarato nan maminun darah Ambo , mako inyo ka tatap basatu jo Ambo , baitu pulo Ambo , tatap basatu jo inyo .
43006057	Bapak , nan Baliau adolah Allah nan iduik , Baliau lah ma utuih Ambo , Ambo pun iduik dari Baliau . Baitu pulo urang nan mamakan dagiang Ambo , mako inyo ka iduik dari Ambo pulo .
43006058	Ikolah roti nan turun dari sarugo : indak samo doh jo roti nan dimakan dek niniak muyang angku-angku . Dek karano , sasudah bi mamakan roti tu , inyo bi mati juwo . Tapi , urang nan mamakan roti nan di Ambo ko , inyo ka iduik untuak salamo-lamonyo . "
43006059	Kasadonyo tu dikatokan dek Isa Almasih , kutiko Baliau ma aja di rumah ibadaik di Kapernaum .
43006060	Sasudah mandangakan kato-kato Isa Almasih tu , banyak di antaro pangikuik Baliau nan mangatokan , " Pangajaran ko talampau barek . Siya nan lai talok manarimonyo ! "
43006061	Baliau sandiri tawu , baraso pangikuik-pangikuik-Nyo bi mancaruco tantang parkaro itu . Mako batanyolah Baliau , " Apokoh angku-angku tasingguang dek karano di kato-kato Ambo tu ?
43006062	Baa jadinyo isuak , jikok angku-angku maliyek Anak Manusia babaliak nayiak ka tampaik-Nyo nan samulo ?
43006063	Nan mambuwek manusia tu iduik iyolah Roh Allah . Kudaraik manusia indak ado doh gunonyo . Kato-kato nan Ambo katokan kabake angku-angku ko , adolah kato-kato Roh Allah , kato-kato nan mambari iduik .
43006064	Tapi ado juwo di antaro angku-angku nan indak picayo . " ( Baliau lah tawu dari sajak samulo , siya-siya urangnyo nan indak namuah picayo , sarato siya nan ka mangkiyanaik-i Baliau . )
43006065	Mako bakato pulolah Isa Almasih , " Itulah sababnyo , mangko Ambo ma agiah tawu kabake angku-angku , baraso indak surang juwo doh urang nan bisa datang kabake Ambo , jikok Bapak indak mamungkinkannyo . "
43006066	Muloi dari sajak itu banyak pangikuik Baliau nan bapaliang , indak niyo lai manuruikkan Baliau .
43006067	Mako batanyolah Isa Almasih kabake pangikuik-Nyo nan duwo baleh , " Apokoh angku-angku namuah pulo maninggakan Ambo ? "
43006068	" Tuhan , " kecek si Simon Petrus kabake Baliau , " kabake siya kami ka payi ? Kato-kato Tuhan mambari iduik sajati nan kaka .
43006069	Kami lah picayo sarato yakin , baraso Tuhanlah utusan nan suci dari Allah . "
43006070	Baliau bakato , " Indakkoh Ambo nan lah mamiliah angku-angku nan duwo baleh urang ko ? Tapi ado surang di antaro angku-angku ko adolah Ubilih ! "
43006071	Nan dimukasuikkan dek Isa Almasih iyolah si Yudas anak Simon Iskariot . Biyapun si Yudas adolah salah surang dari pangikuik Baliau nan duwo baleh , tapi inyo ka mangkiyanaik-i Baliau .
43007001	Sasudah tu Isa Almasih payi kian kumari didaerah Galilea tu . Baliau indak namuah doh payi ka daerah Yudea , dek karano panguwaso-panguwaso urang Yahudi nan disinan , bamukasuik nak ka mambunuah Baliau .
43007002	Dikutiko itu lah dakek ka Ari Rayo Pondok Daun .
43007003	Mako bi mangeceklah dunsanak-dunsanak Isa Almasih kabake Baliau , " Barangkeklah Uda dari siko , sudah tu payilah ka Yudea , supayo pangikuik-pangikuik Uda buliah dapek pulo maliyek , sagalo karajo nan Uda pabuwek .
43007004	Indak ado doh urang nan ma andokkan apo nan dipabuweknyo , jikok inyo niyo nak manjadi urang nan tamusaua . Jikok Uda mampabuwek mukjizat bakcando nan taralah , kasadonyo urang di ateh dunia ko musti tawu andaknyo ! " (
43007005	Dek karano , dunsanak-dunsanak Baliau sandiri , indak bi picayo pulo doh kabake Baliau . )
43007006	Isa Almasih bakato , " Alun tibo lai masonyo di Ambo , tapi , jikok di kalian , satiyok wakatu bisa .
43007007	Dunia ko indak ka mungkin doh banci jo kalian . Tapi nan Ambo ko , iyo dibanci-i dek dunia , dek karano Ambo taruih mangatokan kabake dunia ko , baraso kalakuannyo jahek .
43007008	Payi sajolah kalian ka tampaik ari rayo tu . Ambo indak ka payi doh , dek karano alun wakatunyo lai di Ambo . "
43007009	Baitulah kecek Isa Almasih kabake dunsanak-dunsanak-Nyo , nan Baliau tatap tingga di Galilea .
43007010	Sasudah dunsanak-dunsanak Isa Almasih tu payi ka tampaik ari rayo , mako Baliau payi pulo surangnyo sacaro ba anok-anok , indak surang juwo doh urang nan tawu .
43007011	Salamo ari rayo tu , panguwaso-panguwaso urang Yahudi mancari-cari Baliau , sarato jo batanyo-tanyo , " Dima Inyo si Isa tu ? "
43007012	Sambuah urang nan babisiak-bisiak mancuritokan tantang Isa Almasih . Ado nan mangatokan : " Baliau tu urang elok . " Ado pulo nan mangatokan : " Indak ! Inyo tu mambawok urang nan banyak ka jalan nan sasek . "
43007013	Tapi indak surang juwo doh urang nan talok mangecek tarang-tarangan , tantang diri Isa Almasih , dek karano inyo bi takuik kabake panguwaso-panguwaso urang Yahudi .
43007014	Kutiko urang sadang ba ari rayo , Baliau masuak ka Rumah Tuhan , mako muloilah Baliau ma aja .
43007015	Panguwaso-panguwaso urang Yahudi sabana tacangang , inyo bi mangatokan , " Baa caronyo Urang ko , kok sambuah bana pangatawuan-Nyo , padohal Inyo indak panah doh basikola ? "
43007016	Baliau manjawab , " Nan Ambo ajakan ko , indak ajaran dari Ambo doh , tapi adolah ajaran dari Baliau nan ma utuih Ambo .
43007017	Urang nan lai namuah mangarajokan apo nan katuju dek Allah , mako inyo ka tawu , apokoh ajaran Ambo ko datangnyo dari Allah , atau dari Ambo sandiri .
43007018	Urang nan ma ajakan pangajarannyo sandiri , inyo mancari aromaik untuak dirinyo . Tapi , urang nan mancari kamuliaan untuak Baliau nan ma utuihnyo , urang tu luruih , indak ado doh kicuah didirinyo .
43007019	Indakkoh Nabi Musa lah ma agiah tawu tantang sagalo parentah Allah kabake angku-angku ? Tapi , indak surang juwo doh di antaro angku-angku nan lai mamatuahi sagalo parentah tu . Baa mangko kiniko angku-angku nak ka mambunuah Ambo ? "
43007020	Urang banyak tu bi manjawab , " Angkau lah gilo ko ! Siya urang nan nak ka mambunuah Angkau ? "
43007021	Isa Almasih manjawab , " Hanyo ciyek karajo nan Ambo karajokan di ari Sabat , angku-angku bi tacangang .
43007022	Nabi Musa ma ajakan kabake angku-angku paratuaran untuak basunaik -- biyapun basunaik tu sabananyo indak barasa dari Nabi Musa tu doh , tapi , dari apak-apak niniak muyang sabalun Nabi Musa . Dek karano itu , di ari Sabat pun angku-angku nak ka manyunaikkan urang pulo .
43007023	Jikok angku-angku mangarajokan tu , supayo jan malangga paratuaran Nabi Musa , tantang basunaik , baa mangko angku-angku bangih kabake Ambo , dek karano Ambo mancegakkan diri urang , ka sabatang tubuahnyo di ari Sabat ?
43007024	Janlah mahakimi urang ateh apo nan kaliyatan , tapi ukunlah urang ateh ka adielan . "
43007025	Kudian ado babarapo urang Yerusalem mangatokan , " Indak koh iko urangnyo , nan sadang dicari-cari dek urang untuak ka dibunuah ?
43007026	Liyeklah , Inyo mangecek suko ati-Nyo sajo di adok-an urang banyak , tapi indak surang juwo doh urang nan manyolang kato-kato-Nyo ! Apokoh panguwaso-panguwaso kito mungkin lah mangatawui , baraso Inyo tu adolah Rajo Panyalamaik ?
43007027	Tapi , jikok Rajo Panyalamaik tu tibo , indak surang juwo doh urang nan tawu , dari ma asa-Nyo ! Padohal Urang ko kito tawu asa-usua-Nyo . "
43007028	Kudian , kutiko Isa Almasih sadang ma aja di Rumah Tuhan , Baliau bakato jo suwaro nan kuwaik , " Jadi , angku-angku tawu siya Ambo ko , tawu pulo dari ma asa-usua Ambo ? Ambo datang indak jo kahandak Ambo surang doh . Ambo di utuih dek Baliau nan bakuwaso ma utuih Ambo , Baliau tu dapek dipicayoi . Tapi , angku-angku indak tawu doh , siya Baliau tu .
43007029	Ambo bakatawuan jo Baliau , dek karano Ambo barasa dari Baliau , Baliaulah nan ma utuih Ambo . "
43007030	Dikutiko itu , urang-urang tu baniyaik nak ka manangkok Isa Almasih , tapi indak surang juwo doh nan talok mamacikkan Baliau , dek karano alun tibo lai masonyo .
43007031	Di antaro urang nan banyak tu , sambuah nan bi picayo kabake Baliau , inyo bi mangatokan , " Jikok Rajo Panyalamaik tu tibo , apokoh Inyo dapek mampabuwek mukjizat nan labiah banyak daripado Baliau ko ? "
43007032	Urang-urang Farisi mandanga kaba , baraso urang banyak tu babisiak-bisiak mancuritokan tantang diri Isa Almasih . Dek karano itu , basamo-samo jo imam-imam kapalo , urang-urang tu bi manyuruah babarapo urang pangawal Rumah Tuhan , payi untuak ka manangkok Isa Almasih .
43007033	Baliau bakato kabake urang banyak nan di dalam Rumah Tuhan , " Indak ka lamo lai Ambo ko , nan ka samo-samo jo angku-angku . Sasudah tu Ambo ka babaliak kabake Baliau nan ma utuih Ambo .
43007034	Angku-angku ka bi mancari Ambo , tapi kito indak dapek lai batamu ; dek karano angku-angku indak dapek doh datang ka tampaik Ambo barado . "
43007035	Mako bi mangeceklah panguwaso-panguwaso urang Yahudi sasamo inyo , " Nak ka payi kama-Nyo Urang ko , kok Inyo mangatokan kito indak dapek lai batamu jo Inyo ? Apokoh Inyo nak payi kabake urang-urang Yahudi nan tingga diluwa nagari , di tampaik urang Yunani , untuak ka ma aja urang Yunani tu ?
43007036	Apo mukasuik-Nyo , Inyo mangatokan baraso kito ka mancari Inyo , tapi indak bisa doh basuwo jo Inyo , kito pun indak bisa doh datang ka tampaik dima Inyo barado ? "
43007037	Di ari nan pangabisan , di ari rayo tu , iyolah ari nan paliang pantiang , Isa Almasih tagak di dalam Rumah Tuhan , mako muloilah Baliau babicaro , " Urang nan auih andaklah inyo datang kabake Ambo untuak minun .
43007038	Tantang parkaro urang nan picayo kabake Ambo , ado tatulih dalam Alkitab : ' Dari dalam atinyo tu , ka ma ilie ilieran-ilieran ayie nan mambawok manusia kapado iduik . ' " (
43007039	Baliau babicaro tantang Roh Allah , nan ka ditarimo dek urang-urang nan lai picayo kabake Baliau . Dikutiko itu , Roh Allah alun dibarikan lai ; dek karano Baliau alun dimuliekan malalui kamatian-Nyo . )
43007040	Sambuah urang nan mandangakan apo nan dikatokan dek Isa Almasih , di antaro urang tu ado nan mangatokan , " Lah jaleh ko , iyo Baliau ko , Nabi nan dinanti-nanti ! "
43007041	Nan lain bi mangatokan , " Ikolah Rajo Panyalamaik ! " Tapi ado pulo nan mangatokan , " Ah , dima pulo ado sureknyo Rajo Panyalamaik datangnyo dari Galilea ?
43007042	Dalam Alkitab ado tatulih , baraso Rajo Panyalamaik adolah katurunan Nabi Daud nan datang dari Betlehem , kampuang alaman Nabi Daud . "
43007043	Akienyo urang-urang tu muloi bi batangka tantang parkaro Isa Almasih .
43007044	Ado nan baniyaik nak ka manangkok Baliau , tapi indak surang juwo doh urang nan talok mamacikkan Baliau .
43007045	Kutiko pangawal-pangawal Rumah Tuhan , nan disuruah payi manangkok Isa Almasih , lah babaliak , mako imam-imam kapalo sarato jo urang-urang Farisi tu , bi batanyo kabake inyo , " Baa mangko indak kalian bawok si Isa tu kamari ? "
43007046	Pangawal tu bi manjawab , " Ndeh , alun ado lai kami basuwo jo urang nan bisa mangecek , bakcando Baliau mangecek ! "
43007047	" Apokoh kalian lah disasekkan-Nyo pulo ? " kecek urang-urang Farisi tu .
43007048	" Adokoh panguwaso-panguwaso kito , atau urang Farisi nan lah picayo pulo kabake Inyo ?
43007049	Tapi urang nan banyak ko , indak bi tantu doh dek inyo paratuaran Nabi Musa , dek karano itu inyo lah bi takutuak . "
43007050	Salah surang di antaro urang-urang Farisi tu , adolah Nikodemus nan panah datang kabake Isa Almasih . Nikodemus mangatokan kabake urang-urang Farisi nan lain ,
43007051	" Manuruik paratuaran agamo , urang indak buliah di ukun , sabalun dijalehkan duduak parkaronyo , atau sabalun kasalahannyo dipareso . "
43007052	Urang-urang tu bi manjawab : " Apokoh angkau barasa dari Galilea pulo ? Pareso sajolah Alkitab ! Sudah tu , baru angkau tawu , baraso indak ado doh nabi nan barasa dari Galilea ! " [
43007053	Sasudah tu , kasadonyo urang bi pulang ka rumahnyo .
43008001	Tapi Isa Almasih payi ka Bukik Zaitun .
43008002	Bisuak arinyo , subuah-subuah Baliau babaliak ka Rumah Tuhan , sambuah urang nan bi tibo kabake Baliau . Baliau duduak , mako muloilah Baliau ma aja urang-urang tu .
43008003	Samantaro itu , tibolah kabake Baliau guru-guru agamo jo urang-urang Farisi , mambawok surang padusi nan tatangkok basah sadang bajina . Urang-urang tu manyuruah padusi tu tagak di tangah-tangah ,
43008004	mako bi mangeceklah urang-urang tu kabake Baliau , " Angku Guru , padusi ko kami tangkok sadang bajina .
43008005	Manuruik paratuaran agamo nan di ajakan dek Nabi Musa , ado mangatokan , baraso padusi nan bakcando iko , musti dipungkangi jo batu sampai mati . Kiniko baa pandapek Angku ? "
43008006	Urang-urang tu , mangko inyo batanyo bakcando itu , sangajo untuak manjarek Isa Almasih , supayo inyo dapek manyalahkan Baliau . Tapi Baliau manakua sajo , sambia manulih-nulih jo jari-Nyo di tanah .
43008007	Dek karano urang-urang tu taruih juwo basiansik , mako mancingowaklah Baliau , sambia bakato kabake urang-urang tu , " Jikok ado di antaro angku-angku nan indak badoso , biyalah inyo nan mamuloi untuak mamungkang urang padusi ko jo batu . "
43008008	Kudian Baliau manakua pulo baliak , sambia manulih-nulih di tanah .
43008009	Baru lah mandanga kecek Isa Almasih bakcando itu , mako bi bajalanlah urang tu surang-surang dari tampaik tu , muloi dari nan paliang tuwo . Akienyo tinggalah Baliau surang , baduwo jo padusi nan tatangkok tu , inyo tagak juwo lai disinan .
43008010	Mako mancingowaklah Baliau , sambia bakato kabake urang padusi tu , " Bi kamanyo urang nan banyak cako ? Indak ado doh nan ka ma ukun angkau ? "
43008011	" Indak , Ngku , " keceknyo . " Jadihlah , " kecek Isa Almasih , " Ambo indak ka ma ukun angkau pulo doh . Kiniko payilah , jan babuwek doso juwo lai . " ]
43008012	Bakato pulolah baliak Isa Almasih kabake urang nan banyak , Baliau mangatokan , " Ambo adolah tarang dunia . Urang nan lai niyo manuruikkan Ambo , inyo indak ka bajalan di nan kalam doh , tapi inyo ka mampunyoi tarang dalam iduiknyo . "
43008013	" Kiniko Angkau mambari pangakuan tantang diri Angkau sandiri , " kecek urang-urang Farisi tu kabake Baliau , " pangakuan Angkau tu indak batua . "
43008014	Isa Almasih manjawab , " Biyapun Ambo mambarikan pangakuan tantang diri Ambo sandiri , pangakuan Ambo tu batua ; dek karano , Ambo tawu dari ma Ambo datang , Ambo tawu pulo kama Ambo ka payi . Angku-angku indak tawu doh , dari ma Ambo datang , indak tawu pulo doh , kama Ambo ka payi .
43008015	Angku-angku mahakimi urang jo caro manusia ; Tapi , nan Ambo , indak surang juwo doh urang nan Ambo hakimi .
43008016	Tapi , jikok sakironyo Ambo mahakimi urang , kaputusan Ambo tu adie , dek karano Ambo indak surang Ambo sajo doh ; Bapak nan ma utuih Ambo , Baliau tatap ado samo-samo jo Ambo .
43008017	Di dalam kitab Nabi Musa ado tatulih nan bakcando iko : Pangakuan nan batua adolah , pangakuan dari urang nan baduwo .
43008018	Nan mambari pangakuan tantang diri Ambo , ado baduwo -- Ambo sarato jo Bapak nan ma utuih Ambo . "
43008019	" Bapak Angkau tu dima Nyo ? " kecek urang-urang tu . Isa Almasih manjawab , " Jo Ambo sajo angku-angku indak tawu doh , apo lai jo Bapak Ambo . Kok santano angku-angku lai tawu jo Ambo , tantu angku-angku ka tawu pulo jo Bapak Ambo . "
43008020	Kasadonyo tu dikatokan dek Baliau , dikutiko Baliau sadang ma aja di Rumah Tuhan , dakek kotak pitih pasambahan . Tapi indak surang juwo doh urang nan manangkok Baliau , dek karano alun tibo lai masonyo .
43008021	Isa Almasih bakato sakali lai kabake urang-urang tu , " Ambo ka payi lai , mako angku-angku ka bi mancari Ambo , tapi angku-angku ka bi mati di dalam doso angku-angku . Ka tampaik Ambo payi , angku-angku indak ka dapek doh datang kasinan . "
43008022	Mako bi mangeceklah panguwaso-panguwaso urang Yahudi , " Mungkin Inyo ko nak ka mambunuah diri , dek karano Inyo mangatokan , ' Ka tampaik Ambo payi , angku-angku indak dapek doh datang kasinan . ' "
43008023	Sudah tu Isa Almasih bakato kabake urang-urang tu , " Angku-angku datang dari bawah ; Ambo datang dari ateh . Angku-angku dari dunia ; Ambo indak dari dunia doh .
43008024	Itu sababnyo mangko Ambo katokan kabake angku-angku , baraso angku-angku ka bi mati di dalam doso angku-angku . Nan sabananyolah nan Ambo katokan ko , angku-angku ka bi mati dalam doso angku-angku , jikok angku-angku indak picayo , baraso , ' Ambo lah Baliau nan dinamokan ADEN ADO ' . "
43008025	" Jadi Angkau ko siya nan sabananyo ? " kecek urang-urang tu . Baliau manjawab , " Indak ado lai gunonyo mangecek jo angku-angku !
43008026	Sambuah lai tantang parkaro angku-angku nan nak ka Ambo katokan , sarato nan nak ka Ambo hakimi . Baliau nan ma utuih Ambo , dapek dipicayoi . Ambo manyampaikan kabake dunia apo nan Ambo danga dari Baliau . "
43008027	Urang-urang tu indak bi mangarati , baraso Isa Almasih sadang mancuritokan kabake inyo tantang Allah Bapak .
43008028	Dek karano itu Baliau mangatokan kabake urang-urang tu , " Isuak , jikok angku-angku lah maninggikan Anak Manusia , kutiko itu baru angku-angku tawu , baraso ' Ambo adolah Baliau nan dinamokan ADEN ADO ' , kutiko itu pulolah angku-angku ka tawu , baraso , indak ciyek juwo doh nan Ambo pabuwek tu , dari diri Ambo sandiri . Ambo hanyo mangatokan apo nan di ajakan dek Bapak kabake Ambo .
43008029	Baliau nan ma utuih Ambo , tatap ado samo-samo jo Ambo . Baliau indak panah mampadiyakan Ambo tingga surang , dek karano , Ambo taruih mampabuwek apo nan katuju dek Baliau . "
43008030	Sasudah Isa Almasih mangatokan kasadonyo tu , sambuah urang nan bi picayo kabake Baliau .
43008031	Kudian Isa Almasih bakato kabake urang-urang Yahudi nan lah picayo kabake Baliau , " Jikok angku-angku iduik layi manuruik ajaran Ambo , itu baru angku-angku sabana-bana pangikuik Ambo ,
43008032	mako angku-angku ka tawu bana jo Allah nan bana , dek karano itu angku-angku ka dimardekakan . "
43008033	" Kami ko katurunan Nabi Ibrahim , " kecek urang-urang tu . " Alun ado lai kami manjadi budak siya-siyanyo ! Apo mukasuiknyo Angkau mangatokan , ' angku-angku ka dimardekakan ' ? "
43008034	" Nan sabananyolah nan Ambo katokan ko , " kecek Isa Almasih kabake urang-urang tu . " Urang nan mampabuwek doso , adolah budak doso .
43008035	Surang budak indak mampunyoi tampaik nan tatap di rumah tanggo , sadangkan anak , untuak salamo-lamonyo mampunyoi tampaik di rumah tanggo .
43008036	Dek karano itu , jikok Anak Manusia nan mamardekakan angku-angku , mako angku-angku , iyo sabana-bana lah mardeka .
43008037	Ambo layi tawu , baraso angku-angku ko katurunan Nabi Ibrahim . Tapi angku-angku baniyaik nak ka mambunuah Ambo , dek karano angku-angku indak namuah manarimo pangajaran Ambo .
43008038	Apo nan Ambo liyek di Bapak Ambo , itulah nan Ambo katokan . Baitu pulo angku-angku , angku-angku mangarajokan apo nan lah di ajakan dek urang gaek angku surang-surang . "
43008039	Urang-urang tu bi manjawab , " Apak kami adolah Nabi Ibrahim . " Isa Almasih bakato , " Santano angku-angku , batua-batua anak Nabi Ibrahim , " " tantu angku-angku mangarajokan pulo apo nan dikarajokan dek Nabi Ibrahim .
43008040	Ambo manyampaikan kabanaran nan Ambo danga dari Allah kabake angku-angku , tapi angku-angku nak ka mambunuah Ambo . Nabi Ibrahim indak ado doh mangarajokan nan bakcando itu !
43008041	Angku-angku bi mangarajokan , apo nan dikarajokan dek urang gaek angku surang-surang . " Urang-urang tu bi manjawab , " Kami ko indak anak-anak jina bagai doh . Bapak kami hanyo surang , iyolah Allah sandiri . "
43008042	Mako bakatolah Isa Almasih kabake urang-urang tu , " Santano Allah tu , adolah Bapak angku-angku , mako samustinyo angku-angku tu mangasiahi Ambo , dek karano , Ambo datang dari Allah . Ambo datang indak sakandak ati Ambo surang doh , tapi Baliaulah nan ma utuih Ambo .
43008043	Apo sababnyo mangko angku-angku indak mangarati , jo sagalo apo nan Ambo katokan ? Dek karano , pikieran angku-angku tu indak bisa manangkok apo nan Ambo ajakan .
43008044	Ubilihlah ko nan manjadi apak angku-angku , angku-angku namuah mampaturuikkan kandaknyo . Sajak samulo Ubilih tu suko mambunuah . Inyo indak panah tagak di nan bana , dek karano indak ado doh kabanaran di atinyo . Jikok inyo baduto , itu lah patuik , dek karano lah baitu sipaiknyo . Inyo paduto , induak dari sagalo duto .
43008045	Ambo mangatokan kabanaran , dek karano itulah mangkonyo angku-angku indak picayo kabake Ambo .
43008046	Siya di antaro angku-angku nan dapek mambuktikan , baraso ado doso di diri Ambo ? Jikok Ambo mangatokan kabanaran , baa mangko angku-angku indak picayo kabake Ambo ?
43008047	Urang nan barasa dari Allah , namuah mandangakan kato-kato Allah . Tapi , angku-angku ko nampaknyo indak barasa dari Allah , itulah sababnyo , mako angku-angku indak namuah ma iyokan kecek Ambo . "
43008048	Urang-urang Yahudi tu bi bakato ka Isa Almasih , " Indakkoh batua juwo apo nan kami katokan , baraso Angkau adolah urang Samaria nan kamasuak-an setan ? "
43008049	Baliau manjawab , " Ambo indak kamasuak-an setan doh . Ambo ma aromaik-i Bapak Ambo , tapi angku-angku mahino Ambo .
43008050	Ambo indak mancari aromaik untuak diri Ambo sandiri doh . Ado Baliau nan ma usawokan aromaik untuak Ambo , Baliau pulolah nan ka mahakimi .
43008051	Nan sabananyolah nan Ambo katokan ko , urang nan lai niyo manuruikkan kato-kato Ambo , mako inyo indak ka mati doh , untuak salamo-lamonyo . "
43008052	Mako bi bakatolah urang-urang Yahudi tu kabake Isa Almasih , " Kiniko kami lah tawu , baraso Angkau iyo sabana-bana kamasuak-an setan ! Nabi Ibrahim sandiri lah mati , baitu pulo kasadonyo nabi-nabi nan lain . Tapi Angkau mangatokan , ' Urang nan lai ma iyokan kato-kato Ambo , inyo ka iduik untuak salamo-lamonyo . '
43008053	Jikok Nabi Ibrahim sandiri lah mati , baitu pulo , kasadonyo nabi-nabi nan lain lah bi mati pulo , jadi , nan Angkau ko , siya Angkau nan sabananyo ? Masokan Angkau ka labiah basa daripado bapak kami Nabi Ibrahim ! "
43008054	Isa Almasih manjawab , " Santano Ambo mancari aromaik untuak diri Ambo sandiri , mako aromaik tu indak ado doh tu aratinyo . Nan ma aromaik-i Ambo adolah Bapak Ambo , Baliau tu nan angku-angku anggap sabagai Tuhan Allah angku-angku ,
43008055	padohal angku-angku sandiri , indak bakatawuan doh jo Baliau . Tapi , nan Ambo bakatawuan jo Baliau . Santano Ambo mangatokan , baraso Ambo indak bakatawuan jo Baliau , mako Ambo adolah urang nan paduto , samo jo angku-angku . Ambo bakatawuan jo Baliau , Ambo mamatuahi kato-kato Baliau .
43008056	Nabi Ibrahim , apak angku-angku tu , sanang sangaik atinyo , dek karano , inyo ka maliyek ari Ambo . Malah inyo lah maliyek , sabana sanang atinyo ! "
43008057	Mako bakatolah urang-urang Yahudi tu kabake Isa Almasih , " Umua Angkau alun sampai lai limo puluah tawun , tapi Angkau mangatokan lah maliyek Nabi Ibrahim ? "
43008058	Isa Almasih manjawab , " Nan sabananyo nan Ambo katokan kabake angku-angku : Sabalun Nabi Ibrahim layie , nan Ambo lah ado juwo . "
43008059	Dek mandangakan nan bakcando itu , urang-urang Yahudi tu bi ma ambiak-i batu , untuak pamungkang Isa Almasih ; tapi Baliau capek manggalicau , barangkek dari Rumah Tuhan .
43009001	Kutiko Isa Almasih sadang bajalan , Baliau manampak urang , nan buto sajak dari layie .
43009002	Pangikuik-pangikuik Baliau bi batanyo , " Angku Guru , baa mangko urang ko dilayiekan buto ? Apokoh dek karano inyo badoso , atau dek karano urang gaeknyo nan badoso ? "
43009003	Isa Almasih manjawab , " Mangkonyo urang ko buto , indak dek karano doso inyo doh , indak pulo doh dek karano doso urang gaeknyo , tapi mukasuiknyo adolah , supayo urang buliah dapek maliyek kuwaso Allah bakarajo dalam dirinyo .
43009004	Salamo ari lai siang , kito musti mangarajokan karajo Baliau nan ma utuih Ambo . Sabanta lai ari ka malam , kok lah malam , indak surang juwo doh urang nan ka dapek bakarajo .
43009005	Salamo Ambo di dunie ko , Ambo lah tarang dunia . "
43009006	Sasudah bakato bakcando itu , Isa Almasih maliyua ka tanah , Baliau ma aduak ayie liyua-Nyo tu jo tanah . Kudian Baliau mambaruikkannyo ka mato urang tu ,
43009007	mako bakatolah Baliau kabake urang tu , " Payilah basuah muko angkau ka tabek Siloam . " ( Siloam aratinyo adolah ' Di utuih ' . ) Mako payilah urang tu mambasuah mukonyo . Kutiko inyo lah babaliak , mako matonyo lah dapek maliyek .
43009008	Urang-urang nan di dakek rumah urang nan buto tu , sarato jo urang-urang nan sabalun itu manampak inyo mintak sidakah , kasadonyo bi mangatokan , " Indak koh inyo ko urang nan biasonyo mintak sidakah ? "
43009009	Ado nan mangatokan , " Iyo , inyo ko . " Tapi ado pulo nan mangatokan , " Indak , inyo ko hanyo ampia sabantuak jo urang nan buto tu . " Tapi urang tu sandiri mangatokan , " Batua , ambolah urangnyo . "
43009010	" Baa tu caronyo , kok mato angkau lah dapek maliyek ? " kecek urang nan bi batanyo kabake inyo .
43009011	Inyo manjawab , " Urang nan banamo Isa Almasih , Baliau tu lah nan ma ambiak luluak saketek , sudah tu Baliau baruikkan ka mato ambo , Baliau bakato , ' Payilah basuah muko angkau ka tabek Siloam . ' Mako payilah ambo mambasuah muko . Kutiko ambo sadang mambasuah muko , ruponyo mato ambo lah dapek maliyek . "
43009012	" Dimanyo Urang tu ? " tanyo urang nan banyak tu . Inyo manjawab , " Indak tawu ambo doh . "
43009013	Kutiko Isa Almasih ma aduak tanah jo ayie liyua-Nyo , untuak pa ubek mato urang buto supayo dapek maliyek , ari tu adolah ari Sabat . Mako urang nan lah cegak tu dibawok kabake urang-urang Farisi .
43009014	
43009015	Urang-urang Farisi tu bi batanyo pulo kabake inyo , baa caronyo , kok matonyo dapek maliyek . Inyo manjawab , " Baliau tu lah nan mambaruikkan luluak ka mato ambo , sudah tu Baliau manyuruah ambo payi mambasuah muko , mako cegaklah mato ambo . "
43009016	Babarapo urang di antaro urang Farisi tu bi mangatokan , " Indak mungkin Urang nan ma ubek ko barasa dari Allah , dek karano Inyo indak ma-aromaik-i ari Sabat . " Tapi urang nan lain bi mangatokan , " Dima pulo ka mungkin urang nan badoso mampabuwek mukjizat nan saroman iko ? " Mako timbualah patikaiyan pandapek di antaro urang-urang tu .
43009017	Mako urang-urang Farisi tu , bi batanyo pulo baliak kabake urang nan lah cegak tu , " Baa pandapek angkau , tantang Urang nan ma ubek angkau tu ? " Inyo manjawab , " Manuruik pandapek ambo , Baliau tu adolah Nabi . "
43009018	Tapi , pamimpin-pamimpin urang Yahudi tu indak bi picayo , baraso , urang tu iyo buto sajak dari layienyo , nan kiniko lah dapek maliyek . Dek karano itu , urang-urang tu ma imbau urang gaeknyo ,
43009019	sambia batanyo , " Batuakoh iko anak angku , nan angku katokan buto dari sajak layienyo ? Baa tu caronyo , mangko kiniko inyo lah dapek maliyek ? "
43009020	Urang nan ditanyo tu manjawab , " Iyo , inyo ko iyo anak kami ; inyo iyo buto dari sajak layienyo .
43009021	Tapi , baa caronyo mangko inyo kiniko lah dapek maliyek , kami indak tawu . Siya urang nan ma ubek , sampai matonyo dapek maliyek , itu pun kami indak tawu . Tanyokan sajolah kabake inyo , inyo kan lah gadang ; inyo dapek manjawab sorang . "
43009022	Urang gaeknyo tu mangatokan bakcando itu , dek karano inyo takuik kabake pamimpin-pamimpin urang Yahudi ; dek karano urang-urang tu lah supakaik , baraso satiyok urang nan ma akui Isa Almasih sabagai Rajo Panyalamaik , mako inyo indak dibuliahkan lai masuak ka rumah ibadaik .
43009023	Itu mangkonyo urang gaeknyo tu mangatokan , " Inyo lah gadang ; tanyokan sajolah kabake inyo . "
43009024	Mako urang-urang tu ma imbau baliak , urang buto nan lah cegak tu , sambia bakato kabake inyo , " Basumpahlah angkau , baraso angkau layi ka mangatokan nan sabananyo . Kami tawu , Urang tu urang badoso . "
43009025	" Apokoh Baliau tu badoso atau indak , ambo indak tawu doh . Nan jaleh di ambo hanyo ciyek ; dawulu mato ambo buto , kiniko lah dapek maliyek . "
43009026	Mako batanyolah baliak urang-urang tu kabake urang nan lah cegak tu , " Apo nan Inyo pabuwek kabake angkau ? Baa caro Inyo ma ubek angkau , mako mato angkau dapek maliyek ? "
43009027	Urang tu manjawab , " Tadi lah ambo curitokan kabake angku-angku , tapi angku-angku indak namuah mandangakan . Baa mangko kiniko angku-angku nak mandangakannyo pulo baliak ? Barangkali angku-angku nak ka manjadi pangikuik-Nyo pulo yo ? "
43009028	Mako bi bangihlah urang-urang tu kabake inyo , " Wa-ang sajolah pangikuik-Nyo ; nan kami indak ! Kami pangikuik Nabi Musa .
43009029	Kami tawu , baraso Allah lah bakato ka Nabi Musa . Tapi Urang nan ma ubek wa-ang tu , kami indak tawu doh dari ma asa-Nyo . "
43009030	Urang buto nan lah cegak tu bakato pulo , " Ganjie bana tu kecek angku-angku , angku-angku mangatokan indak tawu dari ma asa-Nyo , sadangkan Baliau lah ma ubek mato ambo , sampai dapek maliyek .
43009031	Kito lah samo-samo tawu , baraso Allah indak mampalakukan doh pintak urang nan badoso , nan dipalakukan adolah pintak urang nan saliah , nan suko mangarajokan nan katuju dek Allah .
43009032	Sajak dunie takambang , alun ado lai kito mandanga , urang nan bisa ma ubek , mato urang nan buto sajak dari layie , sampai dapek maliyek .
43009033	Jikok Baliau tu indak dari Allah , mako Baliau indak ka dapek doh mampabuwek sagalo sasuatu . "
43009034	Urang-urang tu bi manjawab , " Apo kecek wa-ang ? Wa-ang nan bagulimang doso sajak dari layie , wa-ang nak ka ma aja-i kami pulo ? " Mako sajak dari itu , inyo indak dibuliahkan lai masuak ka rumah ibadaik .
43009035	Isa Almasih lah mandanga kaba , baraso urang-urang Yahudi , lah managah urang buto nan lah cegak tu , masuak ka rumah ibadaik . Mako payilah Baliau mancari urang tu , sarato batanyo kabake inyo , " Apokoh angkau layi picayo kabake Anak Manusia ? "
43009036	Urang tu manjawab , " Siya tu nan Anak Manusia tu , Angku ? Tunjuakkanlah kabake ambo , buliah ambo picayo pulo kabake Baliau . "
43009037	" Kiniko angkau lah maliyek Inyo , ikolah nan Anak Manusia , nan sadang mangecek jo angkau ko . "
43009038	" Ambo picayo , Tuhan , " kecek urang tu , mako sujuiklah inyo di adok-an Isa Almasih .
43009039	Bakatolah Isa Almasih , " Ambo datang ka dunie ko untuak mahakimi ; supayo urang nan buto dapek maliyek , baitu pulo sabaliaknyo , urang nan dapek maliyek , ka manjadi buto . "
43009040	Babarapo urang Farisi nan ado disinan , inyo mandanga Isa Almasih mangecek bakcando itu , mako bi batanyolah inyo kabake Baliau , " Jadi , mukasuik Angku , nan kami ko lah buto pulo ? "
43009041	Baliau manjawab , " Kok santano angku-angku buto , mako angku-angku indak ka badoso doh . Dek karano , angku-angku bi mangatokan , ' Mato kami layi dapek maliyek , ' tapi angku-angku indak bi namuah picayo , mako tataplah angku-angku dalam doso . "
43010001	" Nan sabananyo lah nan ambo katokan ko : Urang nan masuak ka kandang domba , jo sacaro malompek-i paga , indak malalui pintu , tapi inyo mamanjek malalui jalan nan lain , mako urang tu adolah pancilok atau parampok .
43010002	Tapi , urang nan masuak malalui pintu , inyo tu lah nan tukang gubalo domba .
43010003	Panjago kandang mambukakkan pintu untuak inyo , domba-domba tawu jo suwaronyo , dikutiko inyo ma imbau domba tu jo namonyo sikua-sikua , sambia ma iriangkan domba tu kaluwa .
43010004	Sasudah domba-domba tu dibawoknyo kaluwa , tukang gubalo tu bajalan di muko , domba-domba tu ma iriang di balakang , dek karano domba tu tawu jo suwaro tukang gubalonyo .
43010005	Domba-domba tu indak ka namuah doh manuruikkan urang nan lain , malahan inyo ka lari dari urang tu , dek karano inyo indak tawu jo suwaro urang tu . "
43010006	Isa Almasih lah mancuritokan parumpamoan nan bakcando itu , tapi urang-urang tu indak mangarati juwo doh , tantang apo nan dimukasuikkan dek Baliau .
43010007	Mako bakatolah Isa Almasih sakali lai , " Nan sabananyolah nan Ambo katokan ko : Ambolah pintu masuak untuak domba .
43010008	Kasadonyo nan tibo sabalun Ambo , adolah pancilok atau parampok , domba-domba indak ka ma acuahkan suwaronyo doh .
43010009	Ambolah pintu . Siya nan masuak malalui Ambo , mako inyo ka salamaik ; inyo kaluwa , inyo masuak , mako inyo ka mandapekkan nan ka dimakan .
43010010	Pancilok tibo hanyo untuak mancilok , untuak mambunuah jo untuak marusak . Tapi kadatangan Ambo adolah untuak , supayo umaik manusia mandapekkan iduik -- iduik nan balimpah-limpah .
43010011	Ambolah tukang gubalo , nan sabana-bana tukang gubalo . Tukang gubalo nan baiak , adolah , nan lai namuah manyarahkan angoknyo untuak domba-dombanyo .
43010012	Urang sarayoan , nan bukan tukang gubalo , bukan pulo urang nan punyo domba , mako inyo ka lari abih maninggakan domba-domba , jikok inyo manampak anjiang utan tibo manyarang . Mako domba-domba tu ka ditangkok , sarato dipaserak-serakkan dek anjiang utan .
43010013	Urang sarayoan tu ka bi lari , dek karano inyo bakarajo ma arokkan upah . Inyo indak mampadulikan domba-domba tu .
43010014	Ambolah tukang gubalo nan sabana-bana tukang gubalo . Bakcando Bapak tawu jo Ambo , baitu pulo Ambo tawu jo Bapak , sarupo itu pulo Ambo tawu jo domba-domba Ambo , baitu pulo domba-domba Ambo , tawu pulo jo Ambo . Ambo manyarahkan angok Ambo untuak inyo .
43010015	
43010016	Ado pulo domba-domba lain , nan punyo Ambo juwo , tapi indak tamasuak doh dalam kalompok domba nan iko . Inyo musti ka Ambo bawok pulo , inyo ka mandangakan pulo suwaro Ambo . Kasadonyo domba tu ka manjadi ciyek kalompok , hanyo surang sajonyo tukang gubalonyo .
43010017	Bapak mangasiahi Ambo , dek karano Ambo manyarahkan angok Ambo , sudah tu Ambo tarimo baliak , nyawo Ambo tu .
43010018	Indak surang juwo doh urang nan bisa ma ambiak angok Ambo . Ambo sarahkan angok Ambo tu , manuruik kandak Ambo sandiri . Ambo bakuwaso untuak manyarahkannyo , bakuwaso pulo untuak ma ambiaknyo baliak . Itulah tugeh nan Ambo tarimo dari Bapak Ambo . "
43010019	Dek karano Isa Almasih bakato bakcando itu , urang-urang Yahudi muloi bi batangka .
43010020	Sambuah urang nan bi mangatokan , " Inyo kamasuak-an setan ! Inyo gilo ! Untuak apo kalian dangakan kecek-Nyo ? "
43010021	Tapi ado pulo nan mangatokan , " Urang nan kamasuak-an setan , indak bakcando itu doh caro inyo mangecek ! Dapek koh setan mambuwek mato urang buto bisa maliyek ? "
43010022	Di kota Yerusalem , urang sadang marayokan Ari Rayo Manayiak-i Rumah Tuhan . Kutiko itu di musin dingin .
43010023	Isa Almasih sadang bajalan di tampaik nan banamo Surambi Nabi Suleman , di dalam Rumah Tuhan .
43010024	Kutiko urang-urang Yahudi bi tibo , bakumpua di sakuliliang Baliau , mako urang-urang tu bi batanyo , " Sampai pabilokoh Angkau nak mampadiyakan kami ditangkok ragu ? Katokanlah taruih tarang , jikok iyo Angkau Rajo Panyalamaik . "
43010025	Baliau manjawab , " Alah Ambo katokan kabake angku-angku , tapi angku-angku indak picayo . Sagalo karajo nan Ambo karajokan ateh namo Bapak Ambo , itu lah mambari tando tantang siya diri Ambo .
43010026	Mangkonyo angku-angku indak picayo , dek karano , angku-angku indak tamasuak domba-domba Ambo .
43010027	Domba-domba Ambo , inyo tawu jo suwaro Ambo . Ambo tawu jo inyo , inyo lah musti manuruikkan Ambo .
43010028	Ambo mambarikan kabake domba-domba Ambo tu , iduik sajati nan kaka , untuak salamo-lamonyo inyo indak ka binaso . Indak surang juwo doh urang nan ka dapek marabuik inyo dari tangan Ambo .
43010029	Bapak Ambo nan lah mambarikan inyo kabake Ambo , Baliau labiah bakuwaso dari sagalo-galonyo . Indak surang juwo doh urang nan ka dapek marabuik inyo dari tangan Baliau .
43010030	Antaro Ambo jo Bapak , Kami ciyeknyo tu . "
43010031	Mako urang-urang Yahudi bi ma ambiak-i batu baliak , untuak pamungkang Isa Almasih .
43010032	Tapi Baliau bakato kabake urang-urang tu , " Angku-angku lah maliyek , lah sambuah Ambo mangarajokan karajo-karajo nan baiak , nan ditugehkan dek Bapak kabake Ambo . Dari sagalo karajo nan Ambo karajokan tu , namanyo nan indak katuju di angku-angku , mangko angku-angku nak ka mamungkang Ambo ? "
43010033	Urang-urang Yahudi tu bi manjawab , " Indak dek karano karajo-karajo Angkau nan baiak tu doh , mangko kami nak ka mamungkang Angkau jo batu , tapi , dek karano Angkau lah mampasando-sandokan Allah . Angkau hanyo surang manusia , tapi Angkau nak manjadikan diri Angkau Allah . "
43010034	Mako bakatolah Isa Almasih , " Indak koh di kitab Taurat nan di angku-angku tu , ado tatulih : Allah mangatokan , ' Kalian adolah ilahi ' ?
43010035	Kito lah samo-samo tawu , baraso apo nan tatulih dalam Alkitab balaku untuak salamo-lamonyo . Jadi , jikok Allah ma agiah sabutan ' ilahi ' kabake urang nan picayo jo kato-kato Baliau ,
43010036	baa mangko angku-angku mangatokan Ambo mampasando-sandokan Allah , dek karano Ambo mangatokan Ambo Anak Allah ? Padohal Ambo ko dipiliah dek Bapak untuak di utuih ka dunie ko .
43010037	Jikok Ambo indak mangarajokan , karajo nan ditugehkan dek Bapak kabake Ambo , jan lai angku-angku picayo kabake Ambo .
43010038	Tapi , dek karano Ambo layi mangarajokannyo , mako picayolah kabake apo nan Ambo karajokan tu , biyapun angku-angku indak namuah picayo kabake Ambo . Supayo angku-angku buliah tawu , sarato mangarati baraso Bapak tatap basatu jo Ambo , baitu pulo Ambo tatap basatu jo Bapak . "
43010039	Urang-urang tu ba usawo baliak nak ka manangkok Isa Almasih , tapi Baliau capek manggalicau .
43010040	Baliau babaliak ka subarang sungai Yordan , ka tampaik Nabi Yahya mampamandikan urang dulu , mako disinanlah Baliau untuak babarapo lamo .
43010041	Sambuah urang nan bi tibo kabake Baliau . Urang-urang tu bi mangatokan , " Nabi Yahya indak ado doh mampabuwek mukjizat-mukjizat , tapi sagalo apo nan dikatokannyo tantang Baliau ko , batua . "
43010042	Mako sambuahlah urang-urang nan disinan , nan picayo kabake Isa Almasih .
43011001	Ado surang urang nan banamo si Lazarus tingga di Betania , samo-samo jo dunsanaknyo si Maryam jo si Marta .
43011002	Si Maryam adolah padusi nan panah manuwangkan minyak arun , ka kaki Tuhan , sarato manyeka kaki Tuhan jo abuaknyo . Satu kutiko si Lazarus sakik .
43011003	Kaduwo urang dunsanaknyo tu mangabakan kabake Isa Almasih , " Tuhan , dunsanak kami nan Tuhan kasiahi tu , inyo sakik . "
43011004	Kutiko Baliau mandanga kaba tu , Baliau bakato , " Panyakiknyo tu indak ka mambawok inyo mati tu doh . Tajadi nan bakcando itu , supayo Allah dimuliekan , dek karano di kajadian tu Anak Allah dimuliekan pulo . "
43011005	Isa Almasih sangaik ibonyo kabake urang nan batigo badunsanak tu .
43011006	Tapi , kutiko Baliau mandapek kaba baraso si Lazarus sakik , Baliau sangajo bamalam duwo malam lai di tampaik Baliau tu .
43011007	Sasudah tu , barulah Baliau bakato kabake pangikuik-pangikuik-Nyo , " Molah kito babaliak ka Yudea . "
43011008	Pangikuik Baliau bi manjawab , " Angku Guru , baru kapatang ko urang-urang Yahudi nak ka mamungkang-i Angku jo batu , kiniko Angku nak ka babaliak pulo kasinan ? "
43011009	Isa Almasih bakato , " Indak koh ari nan siang tu , lamonyo duwo baleh jam ? Urang nan bajalan di siang ari , inyo indak ka tataruang doh , dek karano inyo maliyek cahayo tarang dunia ko .
43011010	Tapi , urang nan bajalan di tangah malam , mako inyo ka tataruang , dek karano indak ado cahayo tarang di dirinyo . "
43011011	Bakcando itulah kecek Isa Almasih . Kudian Baliau bakato pulo baliak , " Kanti kito si Lazarus , lah talalok , Ambo ka payi manjagokan inyo . "
43011012	Pangikuik-pangikuik Baliau bakato , " Tuhan , jikok si Lazarus hanyo talalok , tantu baiko inyo lai ka cegak . "
43011013	Mukasuik Baliau nan sabananyo iyolah , nan si Lazarus iyo lah mati . Tapi pangikuik Baliau manyangko , nan di mukasuikkan dek Baliau si Lazarus lalok biaso .
43011014	Dek karano itu , Isa Almasih mangecek kabake pangikuik-Nyo sacaro taruih tarang , " si Lazarus iyo lah mati .
43011015	Tapi basyukurlah , Ambo indak sadang ado disinan kutiko itu , dek karano , labiah elok lai di angku-angku bakcando itu , buliah angku-angku manjadi urang nan ba-iman . Molah kito payi kiniko juwo ka si Lazarus . "
43011016	Si Tomas , nan dinamokan pulo " Si Kamba , " mangecek kabake kanti-kantinyo pangikuik Isa Almasih nan lain , " Molah kito payi , biyalah kito mati samo-samo jo Baliau ! "
43011017	Kutiko Isa Almasih tibo di tampaik tu , si Lazarus lah ampek ari dikubuakan .
43011018	Betania dakek jo Yerusalem , kiro-kiro tigo kilo jaraknyo .
43011019	Sambuah urang Yahudi nan bi tibo manjanguak si Marta jo si Maryam , untuak mahibur inyo dek karano kamatian dunsanaknyo tu .
43011020	Kutiko si Marta mandanga kaba , baraso Isa Almasih lah tibo , mako payilah inyo kaluwa untuak manyonsongkan Baliau , sadangkan si Maryam tingga di rumah .
43011021	Bakatolah si Marta kabake Baliau , " Tuhan , santano Tuhan ado disiko kutiko itu , tantu dunsanak ambo tu indak ka mati doh .
43011022	Tapi , biyapun baitu ambo yakin , baraso kiniko juwo Allah ka mampalakukan pintak Tuhan , apo sajo nan Tuhan mintak kabake Baliau . "
43011023	" Dunsanak angkau tu , inyo layi ka iduik tu baliak , " kecek Baliau kabake si Marta .
43011024	Si Marta manjawab , " Ambo layi tawu , baraso si Lazarus inyo ka iduik baliak , di kutiko kasadonyo urang nan mati di iduikkan baliak di Ari Kiamaik . "
43011025	Isa Almasih bakato kabake si Marta , " Ambolah nan mambarikan iduik nan sabana iduik , Ambolah nan ma iduikkan baliak urang nan mati . Urang nan layi picayo kabake Ambo , inyo ka tatap iduik , biyapun inyo lah mati .
43011026	Urang iduik nan layi picayo kabake Ambo , mako inyo indak ka mati doh untuak salamo-lamonyo . Layi picayokoh angkau kabake apo nan Ambo katokan tu ? "
43011027	" Layi Tuhan , " kecek si Marta , " ambo picayo , baraso Tuhan adolah Anak Allah , Rajo Panyalamaik nan turun ka dunie . "
43011028	Sasudah si Marta mangecek bakcando itu , inyo payi ma imbau karek-annyo si Maryam , sambia mambisiakkan ka inyo , " Angku Guru ado disiko ; Baliau mananyokan kau . "
43011029	Mandangakan tu , si Maryam bagageh tagak , mako payilah inyo manamui Isa Almasih .
43011030	Kutiko itu , Baliau alun masuak lai ka dalam kampuang . Baliau , sadang di tampaik si Marta manamui Baliau cako juwo lai .
43011031	Urang-urang Yahudi nan sadang manjanguak di rumah si Maryam , dek manampak si Maryam tagak , bagageh bajalan kaluwa ; mako inyo bi payi pulo manuruikkan si Maryam , dek karano , urang-urang tu manyangko si Maryam payi manangih ka pusaro .
43011032	Kutiko si Maryam lah tibo di tampaik Isa Almasih , inyo lah manampak Baliau , mako tagak jo singantualah inyo di adok-an Baliau , sambia bakato , " Tuhan , santano Tuhan ado disiko kutiko itu , tantu karek-an ambo indak ka mati doh . "
43011033	Baru Baliau maliyek si Maryam manangih , baitu pulo urang-urang Yahudi , nan tibo samo-samo jo inyo manangih pulo , sadiah pulolah ati Baliau , nampaknyo ati Baliau ibo sangaik .
43011034	Mako batanyolah Baliau kabake urang-urang tu , " Dima inyo angku-angku kubuakan ? " Urang-urang tu bi manjawab , " Tuhan , molah kito payi maliyek . "
43011035	Mako manangihlah Isa Almasih .
43011036	Urang-urang Yahudi tu bi mangatokan , " Liyeklah , indak tangguang-tangguang doh kasiah-Nyo kabake si Lazarus ! "
43011037	Tapi ado di antaro urang-urang tu nan mangatokan , " Baliau dapek mancegakkan mato urang buto , baa mangko Baliau indak bisa managah , supayo si Lazarus jan mati ? "
43011038	Isa Almasih batambah ibo atinyo , mako payilah Baliau ka kubuaran . Kubuaran tu adolah sabuwah guwo , nan pintunyo disawok jo batu gadang .
43011039	" Anjakkanlah batu tu , " kecek Isa Almasih . Mako bakatolah si Marta , karek-an si Lazarus nan mati tu , " Tuhan , inyo ko lah ampek ari dikubuakan . Tantu lah busuak kiniko ! "
43011040	Manjawablah Baliau , " Kan lah Ambo katokan kabake angkau : Jikok angkau layi picayo , mako angkau ka maliyek bara lah ka gadangnyo kuwaso Allah ! "
43011041	Mako di anjakkan uranglah batu panutuik pintu kubua tu . Isa Almasih maningadah ka langik sambia bakato , " Tarimo kasih Bapak , Angkau lah mampalakukan pintak Ambo .
43011042	Ambo tawu , baraso Angkau satiyok wakatu mandanga apo nan Ambo mintak , Ambo bakato bakcando iko , adolah untuak urang-urang nan ado disiko ; supayo inyo buliah picayo , baraso Angkaulah nan ma utuih Ambo . "
43011043	Sasudah bakato bakcando itu , Baliau ba imbau jo suwaro nan kuwaik , " Oih Lazarus , kaluwalah ! "
43011044	Mako kaluwalah si Lazarus dari kubuanyo . Tangannyo jo kakinyo , babungkuih juwo lai jo kain kapan , mukonyo tasawok jo kain panutuik muko . " Bukaklah kain kapannyo , buliah saleso inyo bajalan , " kecek Isa Almasih kabake urang-urang nan disinan .
43011045	Di antaro urang-urang Yahudi nan tibo manjanguak ka rumah si Maryam , sambuah nan bi picayo kabake Isa Almasih , dek karano inyo lah maliyek kajadian tu .
43011046	Tapi babarapo urang di antaro inyo tu , ado nan payi kabake urang Farisi untuak mancuritokan , apo nan lah dipabuwek dek Isa Almasih .
43011047	Dek karano itu , urang-urang Farisi jo imam-imam kapalo ma adokan rapek jo Mahkamah Agamo . Urang-urang tu bi mangatokan , " Apo nan musti kito pabuwek ? Si Isa tu , Inyo lah sambuah mampabuwek mukjizat !
43011048	Jikok kito padiyakan Inyo taruih bakcando itu , mako kasadonyo urang ka bi picayo kabake Inyo . Akienyo panguwaso Roma ka tibo kamari ko , untuak ka maruntuahi Rumah Tuhan , sudah tu inyo ka mambinasokan kasadonyo banso kito ! "
43011049	Salah surang dari urang-urang nan barapek tu , nan banamo Kayafas , nan manjadi imam basa di tawun itu , inyo mangatokan , " Indak ciyek juwo nan ka tantu di kalian doh ko .
43011050	Apokoh kalian indak manyadari , asa layi ka untuak rakyaik nan basamo , labiah elok surang mati , daripado kasadonyo banso kito binaso ? "
43011051	Sabananyo Kayafas mangecek saroman itu , indak barasa dari pikierannyo sandiri doh . Tapi sabagai imam basa ditawun itu , inyo lah manubuatkan , baraso Isa Almasih ka mati untuak banso Yahudi .
43011052	Indak untuak banso Yahudi sajo doh , tapi untuak mangumpuakan , sarato untuak mampasatukan anak-anak Allah nan lah baserak-serak .
43011053	Sajak dari itu panguwaso-panguwaso urang Yahudi lah samupakaik untuak ka mambunuah Isa Almasih .
43011054	Dek karano itu , Baliau indak ado lai payi ka tampaik-tampaik nan rami di lingkuangan urang Yahudi . Baliau barangkek dari Yudea , sudah tu payi ka kota nan banamo Efraim di dakek padang gurun . Disinan Baliau tingga samo-samo jo pangikuik-Nyo .
43011055	Dikutiko itu lah ampia ka dakek ka Ari Rayo Paskah urang Yahudi . Sambuah urang dari kampuang-kampuang nan lah bi payi ka Yerusalem untuak payi balimau , sabalun ari rayo tu dimuloi .
43011056	Urang-urang tu bi mancari Isa Almasih , kutiko inyo lah bi bakumpua di Rumah Tuhan , inyo mangecek sasamo inyo , " Baa pandapek angku ? Mungkin Inyo tu indak ka tibo doh ka tampaik ari rayo ko . "
43011057	Urang-urang tu bakato nan bakcando itu , dek karano lah ado parentah dari imam-imam kapalo , sarato jo urang-urang Farisi , baraso , jikok ado urang nan tawu , dima Isa Almasih barado , mako urang tu musti sacapeknyo ma imbaukan , supayo Isa Almasih buliah ditangkok .
43012001	Anam ari sabalun Ari Rayo Paskah , Isa Almasih payi ka Betania . Disinan ado si Lazarus , nan dulu kutiko inyo lah mati , inyo di iduikkan baliak dek Baliau .
43012002	Tibo disinan Baliau dijamu dek urang-urang tu , si Marta sato pulo malayani . Si Lazarus jo tamu-tamu nan lain bi duduak makan samo-samo jo Baliau .
43012003	Kudian tibolah si Maryam mambawok minyak arun , kiro-kiro satangah liter banyaknyo , minyak arun narwastu nan sangaik maha . Inyo tuwangkanlah minyak arun tu ka kaki Isa Almasih , sudah tu disekanyo jo abuaknyo . Mako arun mangkapundaklah rumah tu , dek karano di bawun minyak arun tu .
43012004	Tapi , si Yudas Iskariot , salah surang dari pangikuik Isa Almasih -- nan kudiannyo inyo mangkiyanaik-i Baliau -- inyo bakato ,
43012005	" Baa mangko indak dijuwa sajo minyak arun tu , jo saharago tigo ratuih pitih perak , sudah tu , pitihnyo buliah dibarikan kabake urang-urang nan bansaik ? "
43012006	Si Yudas mangecek bakcando itu , indak dek karano inyo mamparatikan urang-urang nan bansaik doh , tapi dek karano inyo pancilok . Inyo acok ma ambiak pitih pasamoan nan dipaciknyo .
43012007	Mako bakatolah Isa Almasih , " Padiyakan sajolah , apo nan ka dipabuwek dek si Maryam tu ! Inyo mampabuwek bakcando itu , untuak ka tando ari pangubuaran Ambo tu .
43012008	Urang nan bansaik , ka salamonyo ado di antaro angku-angku , tapi , nan Ambo ko indak . "
43012009	Sambuah urang Yahudi nan mandanga kaba , baraso Isa Almasih sadang di Betania , mako bi payilah inyo kasinan . Inyo bi payi kasinan , indak dek karano Isa Almasih tu sajo doh , tapi dek karano inyo nak maliyek pulo , si Lazarus nan lah di iduikkan baliak sasudah mati dek Baliau .
43012010	Itu mangkonyo imam-imam kapalo , nak ka mambunuah si Lazarus pulo ;
43012011	dek karano dek inyolah mangkonyo sambuah urang-urang Yahudi , nan indak namuah lai ma acuahkan imam-imam kapalo , urang-urang tu lah bi picayo kabake Isa Almasih .
43012012	Bisuak arinyo , urang banyak nan lah bi tibo untuak marayokan ari rayo Paskah mandanga kaba , baraso Isa Almasih sadang dalam pajalanan manuju ka Yerusalem .
43012013	Mako urang-urang tu bi ma ambiak-i daun-daun palam , sudah tu inyo bi payi manyambuik Isa Almasih sambia basorak-sorak , " Pujilah Allah ! Dibarakaik-ilah Baliau nan datang ateh namo Tuhan . Dibarakaik-ilah Rajo Israel ! "
43012014	Isa Almasih manamukan sikua kaladai mudo , Baliau racaklah kaladai tu . Mako basuwoanlah apo nan tatulih dalam Alkitab :
43012015	" Jan takuik , oih puti Sion ! Liyeklah , Rajo angkau datang , Inyo maracak sikua kaladai mudo ! "
43012016	Kutiko itu pangikuik-pangikuik Isa Almasih alun mangarati lai jo kasadonyo tu . Sasudah Baliau dimuliekan jo kamatian-Nyo , barulah takana dek urang-urang tu , baraso , apo nan dipabuwek dek urang nan banyak kabake Baliau tu , lah tatulih sabalunnyo dalam Alkitab .
43012017	Urang-urang nan maliyek , kutiko Baliau ma imbau si Lazarus kaluwa dari kubua , untuak ka di iduikkan baliak sasudah mati , urang tu tatap juwo mancuritokan kajadian tu .
43012018	Itu mangkonyo urang nan banyak tu bi payi manamui Isa Almasih , dek karano inyo lah mandanga kaba baraso Baliaulah nan mampabuwek mukjizat tu .
43012019	Mako bi mangeceklah urang-urang Farisi sasamo inyo , " Indak ado lai nan ka dapek kito pabuwek ! Caliak sajolah , ka sadunia-annyo urang bi payi manuruikkan Inyo ! "
43012020	Di antaro urang-urang nan bi payi ka Yerusalem , untuak ba ibadaik di ari rayo tu , ado pulo babarapo urang , urang Yunani .
43012021	Inyo bi tibo kabake Filipus sambia bakato , " Oi sanak , kok dapek , kami niyo nak basuwo jo Isa Almasih . " ( Filipus barasa dari Betsaida di Galilea . )
43012022	Mako payilah si Filipus kabake si Andreas , untuak ma agiah tawu pintak urang-urang Yunani tu , kudian inyo baduwo payi manyampaikan kabake Isa Almasih .
43012023	Isa Almasih bakato kabake nan baduwo tu , " Lah tibo masonyo Anak Manusia dimuliekan .
43012024	Nan bana lah kato-kato Ambo ko : Jikok sa incek bijo gandun , indak ditanamkan masuak tanah , atau indak mati , mako inyo ka tatap sa incek sajo salamo-lamonyo . Tapi , jikok bijo gandun tu mati , mako inyo ka ma asiekan buwah gandun nan labiah banyak .
43012025	Urang nan mancintoi nyawonyo , mako nyawonyo tu , ka ilang . Tapi urang nan indak mancintoi iduik di dunie ko , ba arati inyo , mamaliaro iduiknyo , untuak iduik sajati nan kaka .
43012026	Urang nan baniyaik nak malayani Ambo , mako inyo musti satiya manuruikkan Ambo ; supayo palayan Ambo tu , buliah samo-samo jo Ambo dima Ambo barado . Urang nan malayani Ambo , mako inyo ka di aragowi dek Bapak Ambo . "
43012027	" Ati Ambo cameh ; apo kiniko nan musti nan ka Ambo katokan ? Apokoh patuik Ambo bakato bakcando iko , ' Oih Bapak , lapehkanlah Ambo , dari maso nan musti nan ka Ambo lalui ko ' ? Tapi , dek karano untuak ka mamikua sansaro itulah , mangkonyo Ambo turun ka dunie .
43012028	Bapak , basakanlah namo Angkau ! " Mako tadangalah suwaro dari langik nan mangatokan , " Aden lah mamuliekan Inyo , Aden ka labiah mamuliekan Inyo lai . "
43012029	Urang banyak nan ado disinan mandangakan pulo suwaro tu . Inyo bi mangatokan , " Itu suwaro guruah ! " Tapi ado pulo nan mangatokan , " Indak ! Malekaik tu nan mangecek kabake Baliau ! "
43012030	Mako bakatolah Isa Almasih kabake urang-urang tu , " Suwaro nan tadanga tu , indak untuak kaparaluan Ambo tu doh , tapi untuak kaparaluan angku-angku .
43012031	Kinilah masonyo dunia dihakimi ; kiniko pulolah masonyo panguwaso dunia disudahi gadangnyo .
43012032	Tapi nan Ambo ko , jikok Ambo lah ditinggikan dari bumi , mako sambuahlah urang nan ka Ambo elo kabake Ambo . "
43012033	Baliau bakato bakcando itu untuak ma agiah tawu , baa caronyo Baliau ka mati .
43012034	Urang nan banyak tu bakato kabake Isa Almasih , " Manuruik kitab Taurat nan ado di kami , nan Rajo Panyalamaik tu , Baliau ka iduik salamo-lamonyo . Baa tu mangko Angkau mangatokan baraso Anak Manusia tu musti ditinggikan dari bumi ? Siya tu nan Anak Manusia tu ? "
43012035	Isa Almasih manjawab , " Hanyo sakutiko sajo , Tarang tu barado di antaro angku-angku . Dek karano itu malangkahlah , samantaro Tarang tu lai ado , supayo angku-angku jan dirawok dek nan kalam . Urang nan bajalan di nan kalam , indak tantu doh nan ka dipijakkannyo .
43012036	Picayolah kabake Tarang tu , salamo Tarang tu lai ado di angku-angku , supayo angku-angku manjadi anak-anak Tarang . " Sasudah Isa Almasih bakato bakcando itu , mako payilah Baliau dari sinan , Baliau indak namuah lai mampanampakkan diri kabake urang-urang tu .
43012037	Biyapun lah sambuah mukjizat nan dipabuwek dek Baliau di adok-an urang-urang tu , tapi urang tu indak juwo picayo kabake Baliau .
43012038	Mako basuwoanlah apo nan lah dikatokan dek Nabi Yesaya , " Tuhan , siyakoh urang nan lai ka picayo kabake barito nan kami bawok ? Kabake siyapokoh kuwaso Tuhan dipanampakkan ? "
43012039	Itu mangkonyo urang-urang tu indak bi picayo , dek karano Nabi Yesaya lah mangatokan pulo , " Allah lah bakato ,
43012040	' Aden ka mambutokan mato urang-urang tu , ka Den pabuwek inyo kareh ati ; supayo matonyo jan maliyek , pikierannyo jan mangarati . Supayo inyo jan babaliak kabake Den , untuak ka dicegakkan . ' "
43012041	Nabi Yesaya bakato bakcando itu , dek karano inyo lah maliyek kabasaran Isa Almasih , inyo lah mangatokan tantang Baliau .
43012042	Biyapun baitu , sambuah juwo urang nan picayo , malahan ado panguwaso urang Yahudi bagai , nan picayo kabake Isa Almasih . Tapi inyo indak barani bataruih tarang , dek karano inyo takuik , kok tawu urang Farisi , mako inyo indak dipabuliahkan lai masuak ka rumah ibadaik .
43012043	Inyo labiah suko manarimo pujian dari manusia , daripado manarimo kasiah dari Allah .
43012044	Sudah tu Isa Almasih basuwaraik , " Urang nan picayo kabake Ambo , nan sabananyo , indak kabake Ambo doh inyo picayo , tapi kapado Baliau nan ma utuih Ambo .
43012045	Satiyok urang nan lah maliyek Ambo , inyo lah samo jo maliyek Baliau nan ma utuih Ambo .
43012046	Ambo turun ka dunie ko sabagai tarang , supayo kasadonyo urang nan picayo kabake Ambo , jan tingga juwo di nan kalam .
43012047	Urang-urang nan lah mandangakan pangajaran Ambo , tapi inyo indak mangarajokannyo -- indak Ambo doh nan ka ma ukun inyo . Dek karano , kadatangan Ambo ko indak untuak ka mahakimi dunia ko doh , tapi untuak ka manyalamaikkannyo .
43012048	Urang nan indak manarimo Ambo , sarato indak namuah ma iyokan kato-kato Ambo , mako inyo tu , lah ado nan ka mahakiminyo . Kato-kato nan lah Ambo sampaikan , itulah nan ka mahakiminyo isuak di Ari Kiyamaik .
43012049	Dek karano , Ambo mangecek indak sasuko ati Ambo sajo doh ; Bapak nan ma utuih Ambo , Baliaulah nan mamarentahkan kabake Ambo , apo nan musti Ambo katokan , apo nan musti Ambo sampaikan .
43012050	Ambo tawu , baraso parentah Baliau tu mambawok urang kapado iduik sajati nan kaka . Mako Ambo sampaikanlah sarupo jo nan di ajakan dek Bapak kabake Ambo . "
43013001	Sahari sabalun Ari Rayo Paskah , Isa Almasih lah tawu baraso lah tibo wakatunyo , untuak Baliau barangkek dari dunia ko babaliak kapado Bapak-Nyo . Baliau mangasiahi urang-urang nan manjadi miliak-Nyo di dunia , Baliau tatap mangasiahi urang-urang tu sampai ka kasudahannyo .
43013002	Baliau jo pangikuik-pangikuik-Nyo sadang makan malam . Ubilih lah mamasuakkan niyaik jahek ka dalam ati si Yudas anak Simon Iskariot , untuak mangkiyanaik-i Isa Almasih .
43013003	Isa Almasih tawu , baraso Bapak lah manyarahkan sagalo kuwaso kabake Baliau . Baliau tawu pulo , baraso Baliau datang dari Allah , ka babaliak pulo kapado Allah .
43013004	Mako tagaklah Baliau sambia mambukak jubah , Baliau mangabekkan anduak di pinggang-Nyo .
43013005	Sasudah tu Baliau manuwangkan ayie ka dalam dulang , Baliau basuahlah kaki pangikuik-pangikuik-Nyo , sudah tu Baliau seka jo anduak nan takabek dipinggang-Nyo tu .
43013006	Tibolah dilegaran si Simon Petrus , inyo bakato , " Tuhan , masokan Tuhan nan ka mambasuah kaki ambo ? "
43013007	Baliau manjawab , " Kiniko angkau indak ka mangarati doh , apo mukasuiknyo nan Ambo karajokan ko , tapi , isuak barulah angkau mangarati apo ujuik mukasuiknyo . "
43013008	Si Petrus bakato , " Jan lai Tuhan . Jan lai Tuhan nan mambasuah kaki ambo ! " Tapi Isa Almasih bakato , " Jikok Ambo indak mambasuah kaki angkau , mako angkau indak basangkuik pauik doh jo Ambo . "
43013009	Si Simon Petrus bakato , " Jikok baitu Tuhan , janlah hanyo kaki ambo sajo nan dibasuah , tapi , tangan jo kapalo ambo iyo pulo lah ! "
43013010	Isa Almasih bakato , " Urang nan lah sudah mandi , inyo lah barasiah . Inyo indak paralu lai dibarasiahkan ; salain dari kakinyo . Angku-angku ko lah barasiah , tapi indak kasadonyo doh . " (
43013011	Isa Almasih lah tawu , siya urangnyo nan ka mangkiyanaik-i Baliau . Itu mangkonyo Baliau mangatokan , " Angku-angku ko lah barasiah , tapi indak kasadonyo doh . " )
43013012	Sasudah Baliau mambasuah kaki pangikuik-Nyo , Baliau manganakkan jubah , sudah tu Baliau duduak . Mako bakatolah Baliau kabake pangikuik-Nyo tu , " Layi mangarati tu angku-angku , apo mukasuiknyo nan Ambo karajokan sabanta ko ?
43013013	Angku-angku mangatokan , Ambo ko Guru , kok indak angku-angku mangatokan , Ambo ko Tuhan . Batua tu , itulah nan sabananyo .
43013014	Jikok Ambo nan sabagai Tuhan , sabagai Guru angku-angku iyo pulo , namuah mambasuah kaki angku-angku , mako angku-angku musti pulo balega-lega mambasuah kaki .
43013015	Ambo mambari conto kabake angku-angku , supayo angku-angku mangarajokan pulo , apo nan lah Ambo karajokan kabake angku-angku .
43013016	Nan sabananyolah , nan Ambo katokan ko : Surang budak , indak labiah mulie dari induak samangnyo , baitu pulo surang pisuruah indak labiah mulie dari urang nan ma utuihnyo .
43013017	Jikok angku-angku lah tawu jo kasadonyo tu , mako babahagialah angku-angku , jikok lai mangarajokannyo .
43013018	Apo nan Ambo katokan ko , indak tantang angku-angku nan kasadonyo ko doh . Ambo tawu siya-siya nan lah Ambo piliah . Tapi apo nan tatulih dalam Alkitab , musti tajadi , iyolah ' Urang nan makan samo-samo jo Ambo , inyo ka bakiyanaik kabake Ambo . '
43013019	Mako Ambo sampaikan kabake angku-angku kiniko , sabalun tajadi , supayo , jikok kajadian tu tajadi isuak , mako angku-angku ka picayo , baraso Ambo lah Baliau , nan dinamokan , ADEN ADO .
43013020	Nan sabananyolah nan Ambo kato ko : Siya nan lai picayo kabake urang nan Ambo utuih , ba arati inyo picayo kabake Ambo . Baitu pulo , siya nan lai picayo kabake Ambo , ba arati inyo picayo kabake Baliau , nan ma utuih Ambo . "
43013021	Sasudah Isa Almasih bakato bakcando itu , sangaik ibonyo ati Baliau . Mako bakatolah Baliau , " Nan sabananyolah nan Ambo katokan ko : Salah surang di antaro angku-angku ko , ado nan ka mangkiyanaik-i Ambo . "
43013022	Pangikuik-pangikuik Baliau bi caliak mancaliak sasamo inyo , inyo bi tacangang , dek karano indak tantu siya nan dimukasuikkan dek Baliau .
43013023	Pangikuik nan sangaik Baliau kasiahi , duduak di sabalah Baliau .
43013024	Si Simon Petrus ma agiah kode ka inyo , supayo inyo batanyo kabake Baliau , siya nan sabananyo urang nan dimukasuikkan dek Baliau .
43013025	Mako pangikuik nan dikasiahi tu , marapekkan badan kabake Baliau , sambia batanyo , " Siya tu urangnyo Tuhan ? "
43013026	Manjawablah Isa Almasih , " Urang nan Ambo agiah roti nan lah barandamkan masuak mangkuak , itulah urang nyo . " Mako Baliau ambiaklah roti sakarek , Baliau randamkan masuak mangkuak ; sudah tu Baliau barikan kabake si Yudas anak Simon Iskariot .
43013027	Indak lamo sasudah si Yudas manarimo roti tu , ubilih masuak ka dalam atinyo . Mako bakatolah Isa Almasih kabake inyo , " Capeklah karajokan , apo nan nak angkau karajokan . "
43013028	Indak surang juwo doh urang-urang nan bi duduak disinan nan mangarati , baa mangko Baliau bakato bakcando itu kabake si Yudas .
43013029	Ado nan manyangko , Baliau manyuruah si Yudas mambali sasuatu untuak kaparaluan alek tu , atau mungkin mambari pitih agak saketek , untuak urang nan bansaik -- dek karano si Yudas adolah tukang pacik pitih .
43013030	Sasudah si Yudas manarimo roti tu , inyo lansuang kaluwa . Ari lah malam .
43013031	Sasudah si Yudas payi , Isa Almasih bakato , " Kiniko Anak Manusia dimuliekan , Allah dimuliekan pulo malalui Inyo .
43013032	Jikok Allah dimuliekan malalui Inyo , mako Inyo pun , ka dimuliekan dek Allah malalui diri-Nyo sandiri . Malahan Allah ka sacapeknyo mamuliekan Inyo .
43013033	Oih anak-anak Ambo , Ambo indak ka lamo lai tingga jo kalian . Kalian ka bi mancari Ambo , tapi , bakcando nan lah Ambo katokan kabake panguwaso-panguwaso urang Yahudi , baitu pulo nan Ambo katokan kabake kalian ; kama tampaik Ambo payi , kalian indak ka dapek doh payi kasinan .
43013034	Ikolah parentah baru nan Ambo parentahkan kabake kalian : Samo-samo mangasiahilah kalian . Samo jo bakcando Ambo mangasiahi kalian , mako kalian musti bakcando itu pulo andaknyo , samo-samo mangasiahi .
43013035	Jikok kalian layi samo-samo mangasiahi , mako kasadonyo urang ka bi tawu , baraso kalian adolah pangikuik Ambo . "
43013036	Si Simon Petrus batanyo kabake Isa Almasih , " Tuhan , nak ka payi kama Tuhan ? " Baliau manjawab , " Kok kiniko , alun ka dapek lai angkau payi ka tampaik nan Ambo tuju . Isuak , barulah angkau manuruik-i Ambo . "
43013037	Si Petrus batanyo sakali lai , " Tuhan , baa mangko ambo indak dapek payi kiniko manuruikkan Tuhan ? Ambo rilah mati untuak Tuhan ! "
43013038	Baliau manjawab , " Layi nan sabananyo tu , angkau rilah mati untuak Ambo ? Katawuilah , baiko , sabalun ayam bakukuak , angkau lah tigo kali mangatokan , baraso angkau indak bakatawuan doh jo Ambo ! "
43014001	" Janlah rasah ati angku-angku , " kecek Isa Almasih kabake urang-urang tu . " Picayolah kapado Allah , picayo pulo lah kabake Ambo .
43014002	Di rumah Bapak Ambo tu , banyak tampaik tingga . Ambo payi ka sinan untuak manyadiyokan tampaik untuak angku-angku . Santano indak bakcando itu disinan , tantu Ambo indak ka mangecek nan bakcando itu doh kabake angku-angku .
43014003	Sasudah Ambo manyadiyokan tampaik untuak angku-angku , mako Ambo ka babaliak untuak manjapuik angku-angku , supayo dima Ambo barado , mako angku-angku ka disinan pulo .
43014004	Ka tampaik Ambo payi tu , angku-angku tawu jalannyo . "
43014005	Mako batanyolah si Tomas kabake Baliau , " Tuhan , kami indak tawu doh kama Tuhan ka payi , baa caronyo supayo kami tawu jalannyo ? "
43014006	Isa Almasih manjawab , " Malalui Ambolah jalan untuak dapek tawu jo Allah , sarato mandapekkan iduik nan sabana iduik . Indak surang juwo doh urang , nan bisa datang kapado Bapak , jikok inyo indak malalui Ambo .
43014007	Kok santano angku-angku layi tawu jo Ambo , mako lah musti angku-angku ka tawu pulo jo Bapak Ambo . Nan kiniko angku-angku lah tawu jo Baliau , sarato lah maliyek Baliau . "
43014008	Mako bakatolah si Filipus kabake Isa Almasih , " Tuhan , tunjuakkanlah kabake kami , siya nan Bapak tu , supayo nak sanang pulo ati kami . "
43014009	Manjawablah Baliau , " Lah salamo tu Ambo babaua jo angku-angku , alun juwo lai angkau tawu jo Ambo , Filipus ? Satiyok urang nan lah maliyek Ambo , ba arati inyo lah maliyek Bapak . Baa pulo tu , mangko angkau bakato , ' Tunjuakkanlah Bapak tu kabake kami ' ?
43014010	Oih Filipus ! Indakkoh angkau picayo , baraso Ambo basatu jo Bapak , Bapak basatu jo Ambo ? Apo nan Ambo katokan kabake angkau , indak Ambo katokan dari diri Ambo sandiri tu doh . Bapak nan tatap basatu jo Ambo , Baliaulah nan mangarajokan kasadonyo tu .
43014011	Picayolah kabake Ambo , baraso Ambo basatu jo Bapak , Bapak basatu jo Ambo . Paliang tidak , picayolah jo sagalo sasuatu nan lah Ambo pabuwek .
43014012	Nan sabananyolah nan Ambo katokan ko : Urang nan layi picayo kabake Ambo , mako inyo ka bisa pulo mangarajokan , apo nan lah Ambo karajokan , -- malahan inyo ka bisa mangarajokan nan labiah gadang lai -- dek karano Ambo payi kapado Bapak .
43014013	Baitu pulo , apo sajo nan angku-angku mintak ateh namo Ambo , mako pintak angku-angku tu ka Ambo palakukan , supayo Bapak dimuliekan malalui Anak .
43014014	Apo sajo nan angku-angku mintak ateh namo Ambo , ka Ambo palakukan . "
43014015	" Jikok angku-angku layi mangasiahi Ambo , mako angku-angku ka mangarajokankan sagalo parentah Ambo .
43014016	Ambo ka mintak kapado Bapak , mako Inyo ka mambarikan kabake angku-angku surang Panolong , nan ka manatap dalam diri angku-angku untuak salamo-lamonyo .
43014017	Inyo tu adolah Roh Allah , nan ka manyatokan kabanaran tantang Allah . Urang dunia indak ka bisa doh manarimo Inyo , dek karano urang tu indak maliyek , indak pulo tawu jo Inyo . Tapi nan angku-angku tawu jo Inyo , dek karano Inyo tingga manatap di diri angku-angku , lah basatu jo angku-angku .
43014018	Angku-angku indak ka Ambo tinggakan bakcando yatim piyatu doh di dunie ko . Isuak Ambo ka babaliak kabake angku-angku .
43014019	Tingga saketeknyo lai wakatu , sudah tu dunia indak ka maliyek Ambo lai . Tapi nan angku-angku ka tatap maliyek Ambo . Dek karano Ambo iduik , mangko angku-angku ka iduik pulo .
43014020	Jikok lah tibo arinyo isuak , kutiko itulah angku-angku ka tawu , baraso Ambo basatu jo Bapak , angku-angku basatu jo Ambo , Ambo basatu jo angku-angku .
43014021	Satiyok urang nan lai mandanga sagalo parentah Ambo , sarato layi inyo karajokan , mako inyo tu lah urang nan lai mangasiahi Ambo . Bapak Ambo ka mangasiahi urang nan mangasiahi Ambo . Ambo pun ka mangasiahi urang tu pulo , Ambo ka manyatokan diri Ambo kabake inyo . "
43014022	Si Yudas ( indak si Yudas Iskariot doh ) batanyo kabake Isa Almasih , " Tuhan , baa mangko Tuhan namuah manyatokan diri kabake kami , baa mangko indak kabake urang dunia ? "
43014023	Baliau manjawab , " Urang nan lai mangasiahi Ambo , mako inyo ka mamatuahi sagalo pangajaran Ambo . Bapak Ambo ka mangasiahi inyo pulo . Bapak sarato jo Ambo ka datang kabake urang tu , Kami ka tingga samo-samo jo inyo .
43014024	Urang nan indak mangasiahi Ambo , mako inyo indak ka namuah doh ma iyokan pangajaran Ambo . Sagalo pangajaran nan angku-angku danga tu , indak barasa dari Ambo tu doh , malainkan dari Bapak nan ma utuih Ambo .
43014025	Kasadonyo tu Ambo katokan kabake angku-angku , samantaro Ambo lai sadang jo angku-angku juwo lai .
43014026	Tapi , Roh Allah , Panolong nan ka di utuih dek Bapak ateh namo Ambo tu , Baliau lah nan ka ma aja angku-angku tantang sagalo sasuatunyo , Baliau pulolah nan ka ma ingekkan kabake angku-angku kasadonyo , tantang apo nan lah Ambo ajakan kabake angku-angku .
43014027	Sanang salamaik nan di Ambo , nan Ambo tinggakan untuak angku-angku . Sanang salamaik nan punyo Ambo sandiri , nan lah Ambo agiahkan untuak angku-angku . Nan Ambo agiahkan tu indak samo doh jo nan dibarikan dek dunia . Janlah rasah , janlah takuik .
43014028	Angku-angku lah mandangakan Ambo bakato , ' Baraso Ambo ka payi maninggakan angku-angku , tapi sasudah tu Ambo ka babaliak kabake angku-angku ' . Jikok angku-angku layi sabana mangasiahi Ambo , mako angku-angku labiah suko , jikok Ambo babaliak kapado Bapak , dek karano Bapak labiah basa daripado Ambo .
43014029	Mangko kiniko Ambo baritawukan kabake angku-angku , sabalun kasadonyo tajadi , supayo jikok tajadi isuak , mako angku-angku ka picayo .
43014030	Ambo indak ka banyak lai mangecek jo angku-angku , dek karano lah tibo wakatunyo panguwaso dunia ko bi datang . Tapi inyo indak bakuwaso doh jo diri Ambo .
43014031	Biyapun baitu kasadonyo tu musti tajadi , supayo dunia tawu baraso Ambo mangasiahi Bapak , sarato lai mangarajokan sagalo apo nan diparentahkan dek Bapak kabake Ambo . Nah , molah kito payi lai . "
43015001	Bakatolah Isa Almasih sakali lai , " Ambo ko adolah batang anggur nan sajati , Bapak Ambolah nan punyo kabunnyo .
43015002	Satiyok rantiang nan ado di Ambo , nama nan indak babuwah , ka diceteh dek Baliau , satiyok rantiang nan lai babuwah , di usak-i daunnyo , sarato dibarasiahkan dek Baliau , supayo buwahnyo batambah labek .
43015003	Angku-angku batua lah barasiah , dek karano di firman nan lah Ambo ajakan kabake angku-angku .
43015004	Tataplah basatu jo Ambo , mako Ambo pun ka tatap basatu jo angku-angku . Nan rantiang sandiri , indak ka bisa doh babuwah , antah kok , jikok inyo lai tatap malakek di batangnyo . Baitu pulo angku-angku , angku-angku hanyo bisa babuwah , jikok angku-angku lai tatap basatu jo Ambo .
43015005	Ambolah batang anggur , angku-angkulah rantiang-rantiangnyo . Urang nan lai tatap basatu jo Ambo , Ambo pun basatu jo inyo , mako urang tu ka babuwah labek ; jikok indak dek karano di Ambo , mako indak ciyek juwo doh nan ka bisa angku-angku karajokan .
43015006	Urang nan indak tatap basatu jo Ambo , mako inyo ka dicampakkan , samo jo bakcando rantiang nan indak babuwah , inyo ka masiak . Rantiang-rantiang nan bakcando itu ka dikumpuakan , dicampakkan masuak api untuak dibaka .
43015007	Jikok angku-angku lai tatap basatu jo Ambo , baitu pulo firman Ambo layi lakek di ati angku-angku , mako mintaklah kapado Bapak apo sajo nan katuju dek angku-angku ; mako pintak angku-angku tu ka di palakukan .
43015008	Jikok angku-angku lai babuwah labek , Bapak Ambo dimuliekan ; jo caro nan baitu , angku-angku iyo sabana-bana pangikuik Ambo .
43015009	Bakcando Bapak mangasiahi Ambo , baitu pulolah Ambo mangasiahi angku-angku . Andaknyo angku-angku tatap iduik sabagai urang nan Ambo kasiahi .
43015010	Jikok angku-angku layi mangarajokan sagalo parentah Ambo , ba arati angku-angku layi tatap satiya jo kasiah Ambo , samo jo bakcando Ambo , tatap satiya kabake kasiah Bapak , dek karano Ambo layi mangarajokan sagalo parentah Baliau .
43015011	Mangkonyo Ambo curitokan kabake angku-angku kasadonyo ko , supayo sukocito Ambo ado di ati angku-angku , mako sukocito Ambo manjadi samparono .
43015012	Ikolah nan Ambo parentahkan : Angku-angku , kasiah mangasiahi andaknyo , samo jo bakcando Ambo mangasiahi angku-angku .
43015013	Urang nan lai sabana mangasiahi kanti-kantinyo , adolah urang nan lai namuah mangarobankan iduiknyo untuak kantinyo tu .
43015014	Angku-angku adolah kanti-kanti Ambo , jikok angku-angku layi mangarajokan apo nan Ambo parentahkan .
43015015	Angku-angku indak lai Ambo namokan pisuruah , dek karano pisuruah indak tawu doh , apo nan sadang dikarajokan dek induak samangnyo . Angku-angku Ambo namokan kanti , dek karano , apo sajo nan lah Ambo danga dari Bapak , lah Ambo curitokan kabake angku-angku .
43015016	Indak angku-angku doh nan mamiliah Ambo . Tapi Ambolah nan mamiliah angku-angku , Ambo pulolah nan manyuruah angku-angku supayo payi , untuak babuwah labek -- buwah nan indak bisa binaso . Mako Bapak ka mambarikan apo sajo nan angku-angku mintak ateh namo Ambo kabake Baliau .
43015017	Ikolah nan Ambo parentahkan kabake angku-angku : Supayo angku-angku samo-samo mangasiahi . "
43015018	" Jikok dunia jajok jo angku-angku , mako katawuilah , baraso Ambo sandiri lah labiah dawulu dibanci-i dek dunia ko .
43015019	Santano angku-angku miliak dunia , mako angku-angku ka dikasiahi dek dunia sabagai miliaknyo . Tapi Ambo lah mamiliah angku-angku dari tangah-tangah dunia ko , jadi angku-angku indak lai miliak dunia . Itu mangkonyo dunia jajok jo angku-angku .
43015020	Kana-ilah apo nan lah Ambo katokan ko , ' Pisuruah indak labiah mulie doh dari induak samangnyo . ' Jikok urang-urang tu lah maniayo Ambo , mako inyo pun ka maniayo angku-angku pulo . Jikok inyo lai mangarajokan pangajaran Ambo , mako inyo pun ka mangarajokan pulo pangajaran angku-angku .
43015021	Kasadonyo tu ka inyo pabuwek taradok angku-angku , dek karano angku-angku adolah pangikuik Ambo , dek karano inyo indak tawu jo Baliau nan ma utuih Ambo .
43015022	Santano Ambo indak datang , sarato indak mambari tawu kabake urang-urang tu , mako inyo tu indak ka badoso doh . Tapi kiniko indak ado lai alasan dek inyo , mako tataplah inyo dalam dosonyo .
43015023	Urang nan banci jo Ambo , ba arati inyo banci pulo jo Bapak Ambo .
43015024	Santano Ambo indak mampabuwek sasuatu karajo , nan alun ado lai dipabuwek dek urang lain di adok-an urang-urang tu , mako inyo tu indak ka badoso doh . Tapi kiniko inyo lah maliyek apo nan Ambo pabuwek , tapi inyo banci juwo kabake Ambo , baitu pulo ka Bapak Ambo .
43015025	Iyo lah samustinyo baitu , supayo basuwoanlah apo nan lah tatulih di kitab Taurat , baraso : ' Urang-urang tu banci jo Ambo , tapi indak basabab bakarano . '
43015026	Ambo ka ma utuih surang Panolong , nan barasa dari Bapak kabake angku-angku . Inyo tu adolah Roh nan manyatokan kabanaran tantang Allah . Jikok Inyo lah tibo , Inyo ka mambari pangakuan tantang diri Ambo .
43015027	Angku-angku musti sato pulo mambari pangakuan tantang diri Ambo , dek karano angku-angku lah dari sajak samulo samo-samo jo Ambo .
43016001	Mangkonyo Ambo baritawukan kasadonyo tu kabake angku-angku , supayo angku-angku jan sampai indak ba-iman lai kabake Ambo .
43016002	Angku-angku ka di usie dari rumah-rumah ibadaik . Ka tibo pulo masonyo isuak , urang nan mambunuah angku-angku , inyo manyangko , baraso inyo lah mangarajokan sasuatu nan baiak kapado Allah .
43016003	Inyo mampabuwek nan bakcando itu , dek karano inyo alun tawu jo Bapak , alun tawu pulo jo Ambo .
43016004	Tapi , mangko Ambo katokan itu kiniko kabake angku-angku , supayo jikok itu tajadi isuak , buliah takana dek angku-angku baraso Ambo lah ma agiah tawu sabalunnyo . " " Parkaro nan ka Ambo curitokan ko , alun ado lai Ambo agiah tawu kabake angku-angku , dek karano , Ambo layi sadang jo angku-angku juwo lai .
43016005	Tapi kiniko , Ambo lah ka payi lai kapado Baliau nan ma utuih Ambo ; indak surang juwo doh dari angku-angku nan batanyo , kama Ambo ka payi .
43016006	Malah kiniko angku-angku ba ibo ati , dek karano Ambo mangatokan , baraso Ambo lah ka payi lai .
43016007	Tapi Ambo mangatokan nan bana kabake angku-angku : Labiah elok lai di angku-angku , jikok Ambo payi ; dek karano , jikok Ambo indak payi , mako Roh Panolong nan Ambo katokan tu , indak ka datang doh kabake angku-angku . Tapi , jikok Ambo lah payi , mako Ambo ka ma utuih Roh Panolong tu kabake angku-angku .
43016008	Jikok Inyo lah tibo , mako Inyolah nan ka manyatokan kabake umaik mukaluak di dunia ko , tantang doso umaik tu manuruik kabanaran , sarato apo ukunan nan ka ditimpokan dek Allah .
43016009	Roh Panolong itulah nan ka ma agiah tawu , baraso urang nan indak ba iman kabake Ambo , mako urang tu badoso ;
43016010	Inyo ma agiah tawu pulo , baraso di dalam Ambolah kabanaran , dek karano Ambo ka babaliak kapado Bapak , mako angku-angku indak ka maliyek Ambo lai ;
43016011	Allah lah muloi ma ukun , dek karano panguwaso dunia ko lah di ukun .
43016012	Sabananyo sambuah lai nan ka Ambo katokan kabake angku-angku , tapi kiniko alun talok lai di angku-angku untuak manarimonyo .
43016013	Tapi , jikok Roh Allah tu lah tibo , mako Inyo lah nan ka manyatokan kabanaran tantang Allah , mako angku-angku ka dibimbiang-Nyo untuak mangatawui kasadonyo kabanaran . Inyo indak ka bakato dari diri-Nyo sandiri doh , tapi Inyo ka mangatokan apo nan lah Inyo danga , Inyo ka ma agiah tawu pulo kabake angku-angku , apo nan ka tajadi dimaso nan katibo .
43016014	Inyo ka mamuliekan Ambo , apo nan ditarimo-Nyo dari Ambo , mako itulah nan disampaikan-Nyo kabake angku-angku .
43016015	Apo sajo nan ado di Bapak , adolah miliak Ambo . Itulah sababnyo mangko Ambo mangatokan , baraso , apo nan disampaikan dek Roh kabake angku-angku , itu ditarimo-Nyo dari Ambo . "
43016016	" Indak ka lamo lai angku-angku maliyek Ambo , indak lamo pulo sasudah itu , mako kito basuwo pulo baliak . "
43016017	Babarapo urang pangikuik Isa Almasih , bi batanyo sasamo inyo , " Apo mukasuiknyo nan dikatokan dek Baliau kabake kito : ' Indak ka lamo lai angku-angku maliyek Ambo , indak lamo pulo sasudah itu , mako kito basuwo pulo baliak ' ? Apo pulo mukasuik Baliau mangatokan : ' Ambo ka babaliak kapado Bapak ' ? "
43016018	Urang-urang tu taruih juwo bi batanyo , " Apo tu aratinyo , ' indak ka lamo lai ' ? Indak mangarati doh kito apo nan dikatokan dek Baliau ! "
43016019	Isa Almasih tawu , baraso urang-urang tu nak bi batanyo kabake Baliau . Mako bakatolah Baliau , " Cako lah Ambo katokan , ' Indak ka lamo lai angku-angku maliyek Ambo , indak lamo pulo sasudah itu , kito basuwo pulo baliak . ' Itukoh nan angku-angku padebaikkan ?
43016020	Picayolah jo kecek Ambo , angku-angku ka manangih jo maratok , tapi dunia ka bagadang ati . Angku-angku ka ba ibo ati , tapi , ati angku-angku nan ibo tu ka baganti jo sukocito .
43016021	Jikok padusi nan ampia malayiekan , atinyo rusuah , dek karano lah tibo masonyo inyo kasakik-an . Tapi baitu anaknyo layie , inyo lah lupo jo raso sakiknyo cako , dek karano kagadangan ati , surang anak lah layie ka dunie ko .
43016022	Baitu pulo jo angku-angku : Kiniko angku-angku basusah ati , tapi sudah tu angku-angku ka batamu jo Ambo baliak , mako angku-angku ka bagadang ati ; indak surang juwo doh urang nan bisa ma ambiak sukocito tu dari ati angku-angku .
43016023	Di ari tu isuak , indak ciyek juwo doh lai , nan ka angku-angku tanyokan kabake Ambo . Picayolah : Apo sajo nan angku-angku mintak kapado Bapak , ateh namo Ambo , mako pintak angku-angku tu ka dipalakukan dek Bapak .
43016024	Sampai kiniko , alun ciyek juwo doh lai nan angku-angku mintak ateh namo Ambo . Mintaklah , mako angku-angku ka manarimo , supayo sukocito angku-angku samparono . "
43016025	" Kasadonyo ko Ambo sampaikan kabake angku-angku sacaro kiyeh . Tapi ka tibo masonyo , Ambo bakato indak sacaro kiyeh lai , tapi sacaro bataruih tarang mancuritokan tantang Bapak .
43016026	Mako dikutiko itu , angku-angku ka mamintak kapado Bapak ateh namo Ambo ; katawuilah , Ambo indak ka mamintakkan doh kabake Bapak , nan ka untuak angku-angku ,
43016027	dek karano Bapak sandiri mangasiahi angku-angku . Baliau mangasiahi angku-angku dek karano angku-angku mangasiahi Ambo , angku-angku picayo pulo baraso Ambo datang dari Allah .
43016028	Batua Ambo ko barasa dari Bapak , nan lah turun ka dunie ko . Tapi kiniko Ambo ka barangkek dari dunia ko , untuak babaliak kapado Bapak . "
43016029	Mako bakatolah pangikuik-pangikuik Isa Almasih kabake Baliau , " Tuhan , nan kiniko mangeceklah sacaro taruih tarang , jan mamakai kato kiyeh juwo lai ,
43016030	kami tawu , baraso Tuhan mangatawui sagalo-galonyo . Indak paralu doh urang mananyokan sagalo sasuatunyo kabake Tuhan . Dek karano itu kami picayo , baraso Tuhan datang dari Allah . "
43016031	Mako dijawablah dek Baliau kecek pangikuik-Nyo tu , " Jadi , kiniko angku-angku alah picayo ?
43016032	Kana-ilah kecek Ambo ko ! Ka tibo masonyo , malahan kiniko lah tibo , angku-angku ka di paserak-serakkan . Angku-angku ka bi pulang ka rumah angku surang-surang , sudah tu angku-angku ka bi maninggakan Ambo . Tapi nan Ambo ko , indak surang Ambo sajo doh , dek karano Bapak tatap ado samo-samo jo Ambo .
43016033	Mangko Ambo katokan kasadonyo ko , supayo angku-angku mandapek aman santoso , dek karano layi basatu jo Ambo . Di dunie ko angku-angku ka sansaro . Tapi tabahkanlah ati angku-angku ! Dunia ko , lah Ambo kalahkan ! "
43017001	Sasudah bakato bakcando itu , Isa Almasih maningadah ka langik sambia bakato , " Oih Bapak , kiniko lah tibo wakatunyo . Muliekanlah Anak Angkau , supayo Anak Angkau pun mamuliekan Angkau oih Bapak .
43017002	Bapak lah mambari kuwaso , ateh kasadonyo umaik mukaluak kabake Anak , supayo Inyo buliah mambarikan iduik sajati nan kaka , kabake kasadonyo urang nan Bapak barikan kabake Inyo .
43017003	Ikolah iduik sajati nan kaka tu ; iyolah , urang musti tawu jo Bapak , hanyo Angkau sajolah Allah nan bana , urang musti tawu pulo jo Isa Almasih nan Bapak utuih .
43017004	Ambo lah mamuliekan Bapak di muko bumi ko , jo sacaro manyalasaikan sagalo karajo nan Bapak tugehkan kabake Ambo .
43017005	Oih Bapak ! Muliekanlah Ambo kiniko dek Bapak , jo kamuliaan nan Ambo miliak-i , kutiko Ambo samo-samo jo Bapak sabalun dunia ko dijadikan .
43017006	Ambo lah ma agiah tawu , siya bana Bapak nan sabananyo , kabake urang-urang nan di dunia ko , iyolah kabake urang-urang nan lah Bapak barikan kabake Ambo . Inyo tu adolah miliak Bapak , Bapak nan lah mambarikan inyo kabake Ambo . Inyo lah mamatuahi sagalo apo nan Bapak firmankan .
43017007	Kiniko inyo lah tawu , baraso sadonyo nan Bapak barikan kabake Ambo , barasa dari Bapak .
43017008	Alah Ambo sampaikan kabake urang-urang tu , sagalo firman Bapak , nan lah Bapak barikan kabake Ambo ; urang-urang tu lah manarimonyo . Inyo lah bi tawu baraso Ambo sabana-bana datang dari Bapak , inyo lah bi picayo pulo , baraso Bapaklah nan ma utuih Ambo .
43017009	Ambo badowa untuak inyo . Ambo indak badowa untuak urang dunia doh , tapi Ambo badowa untuak urang-urang nan lah Bapak barikan kabake Ambo , dek karano inyo tu adolah miliak Bapak .
43017010	Kasadonyo miliak Ambo adolah miliak Bapak ; kasadonyo miliak Bapak adolah miliak Ambo pulo . Ambo dimuliekan dek urang-urang tu .
43017011	Kiniko Ambo datang kabake Bapak . Ambo indak ka di dunie ko lai ; tapi urang-urang tu inyo tatap di dunie ko . Oih Bapak nan sangaik suci ! Tolonglah Bapak jago inyo jo kuwaso namo Bapak , iyolah jo namo nan lah Bapak barikan kabake Ambo -- supayo urang-urang tu manjadi satu , nak samo jo bakcando antaro Bapak jo Ambo , Kito adolah satu .
43017012	Kutiko Ambo samo-samo jo inyo , Ambo lah manjago inyo jo kuwaso namo Bapak -- namo nan Bapak barikan kabake Ambo . Ambo lah manjago inyo , indak surang juwo doh dari urang-urang tu nan ilang , salain daripado nan lah samustinyo ilang ; supayo jo caro nan baitu , mako basuwoanlah apo nan lah tatulih di Alkitab .
43017013	Kiniko Ambo datang kapado Bapak . Kasadonyo ko Ambo katokan , samantaro Ambo lai di dunia ko ; supayo urang-urang tu nak marasokan sapanuahnyo sukocito Ambo .
43017014	Ambo lah manyampaikan kabake inyo sagalo firman Bapak , dunia banci ka inyo , dek karano inyo indak miliak dunia , samo jo bakcando Ambo , Ambo ko indak miliak dunia .
43017015	Ambo indak mamintak supayo Bapak ma ambiak inyo dari dunia ko doh , tapi , nan Ambo mintak adolah , supayo Bapak manjago urang-urang tu , jan sampai digaduah dek si Jahek .
43017016	Samo ka adaannyo jo Ambo , Ambo indak miliak dunia , mako urang-urang tu pun indak miliak dunia pulo doh .
43017017	Bapak jadikanlah urang-urang tu , manjadi miliak Bapak nan di asiangkan , malalui kabanaran ; firman Bapak tu , adolah kabanaran .
43017018	Bakcando Bapak ma utuih Ambo ka dunia ko , baitu pulo Ambo lah ma utuih inyo ka dunia .
43017019	Dek karano untuak kaparaluan urang-urang tu , mako Ambo lah manyarahkan diri sabagai miliak Bapak nan tasandiri , supayo inyopun manjadi miliak Bapak nan tasandiri pulo , malalui kabanaran .
43017020	Indak untuak inyo ko sajo doh Ambo badowa . Tapi , Ambo badowa pulo untuak urang-urang nan ka ba iman kabake Ambo , dek karano mandanga Injil nan dibaritokan dek pangikuik Ambo ko .
43017021	Ambo mamohon oih Bapak , supayo inyo kasadonyo manjadi basatu , bakcando Bapak basatu jo Ambo , Ambo basatu jo Bapak . Mudah-mudahan inyo manjadi satu jo Kito , supayo dunia picayo baraso Bapaklah nan ma utuih Ambo .
43017022	Ambo lah mambarikan kamuliaan kabake inyo , iyolah kamuliaan nan lah Bapak barikan kabake Ambo , supayo inyo manjadi satu , samo jo bakcando Kito adolah satu ;
43017023	Ambo jo inyo , Bapak jo Ambo ; supayo inyo buliah sabana-bana basatu . Mako dunia ka tawu , baraso Bapaklah nan ma utuih Ambo , dunia ka tawu pulo , baraso Bapak mangasiahi urang nan ma ikuik Ambo , samo jo bakcando Bapak mangasiahi Ambo .
43017024	Oih Bapak , Ambo niyo supayo urang-urang nan lah Bapak barikan kabake Ambo tu , inyo ado pulo samo-samo jo Ambo di tampaik Ambo barado , buliah inyo maliyek kamuliaan Ambo ; iyolah kamuliaan nan lah Bapak barikan kabake Ambo , dek karano Bapak mangasiahi Ambo sajak sabalun dunia dijadikan .
43017025	Oih Bapak nan sangaik adie ! Dunia indak tawu doh jo Bapak , tapi Ambo tawu jo Bapak ; baitu pulo pangikuik-pangikuik Ambo ko , inyo tawu baraso Bapaklah nan ma utuih Ambo .
43017026	Ambo lah manyatokan namo Bapak kabake pangikuik-pangikuik Ambo ko ; Ambo ka tatap mampabuwek nan bakcando itu , supayo kasiah Bapak kabake Ambo tatap ado di atinyo , baitu pulo Ambo tatap basatu jo inyo . "
43018001	Sasudah Isa Almasih badowa bakcando itu , mako Baliau basarato jo pangikuik-Nyo payi ka subarang sungai Kidron . Disinan ado kabun , Baliau sarato jo pangikuik-Nyo masuak ka kabun tu .
43018002	Si Yudas , si pangkiyanaik tu , inyo tawu tampaik tu ; dek karano Isa Almasih lah acok bakumpua disinan jo pangikuik-pangikuik-Nyo .
43018003	Mako payilah si Yudas ka tampaik tu , inyo mambawok sapasukan tantara Romawi , sarato jo babarapo urang pangawal Rumah Tuhan , nan disuruah dek imam-imam kapalo jo urang-urang Farisi . Inyo bi mambawok-i sinjato , lantera sarato jo suluah .
43018004	Isa Almasih lah tawu apo nan ka tajadi didiri-Nyo . Dek karano itu , Baliau payi mandakek-i urang-urang tu sambia batanyo , " Siya nan angku-angku cari ? "
43018005	" Si Isa urang Nazaret , " kecek urang-urang tu . " Ambolah urangnyo , " kecek Baliau . Si Yudas , si pangkiyanaik tu tagak pulo disinan samo jo urang-urang tu .
43018006	Kutiko Isa Almasih mangatokan , " Ambolah urangnyo , " mako kasadonyo urang tu bi takokah ka balakang , bi bagolek di tanah .
43018007	Baliau batanyo sakali lai , " Siya nan angku-angku cari ? " " Si Isa urang Nazaret , " kecek urang-urang tu .
43018008	" Cako lah Ambo katokan , Ambolah urangnyo , " kecek Baliau . " Jikok iyo Ambo nan angku-angku cari , mako padiyakan sajolah urang-urang nan lain ko , nak bi bajalan . " (
43018009	Dek Baliau bakato nan bakcando itu , mako basuwoanlah , apo nan dikatokan dek Baliau sabalunnyo : " Oih Bapak , dari urang-urang nan lah Bapak barikan kabake Ambo , indak surang juwo doh nan ka ilang . " )
43018010	Si Simon Petrus , nan kutiko itu mambawok padang , inyo cabuik padangnyo tu , inyo ceteh talingo pisuruah imam basa nan sabalah suwok , sampai putuih . Namo pisuruah tu si Malkus .
43018011	Mako bakatolah Isa Almasih kabake si Petrus , " Masuakkanlah baliak padang angkau tu ka saruangnyo ! Apokoh angkau manyangko , baraso Ambo ko indak ka maminun cawan sansaro , nan ka dibarikan dek Bapak kabake Ambo ? "
43018012	Mako payilah pasukan parajurik Romawi jo kumandannyo , sarato jo panjago-panjago nan disuruah dek urang Yahudi , payi manangkok sarato jo mangabek Isa Almasih .
43018013	Mulo-mulo inyo mambawok Isa Almasih payi mangadap kabake Hanas , mintuwo Kayafas . Kayafas adolah imam basa di kutiko tu .
43018014	Inyo pulolah nan lah manasiyaik-i panguwaso-panguwaso urang Yahudi , baraso labiah elok surang urang mati untuak sagalo banso .
43018015	Si Simon Petrus , samo-samo jo surang pangikuik nan lain , payi manuruikkan Isa Almasih . Pangikuik nan samo jo si Petrus ko , inyo bakatawuan jo imam basa ; dek karano itu , inyo sato pulo masuak samo-samo jo Isa Almasih , ka alaman rumah imam basa ,
43018016	sadangkan si Petrus mananti diluwa , di pintu . Kudian , pangikuik nan samo jo si Petrus cako , payi kaluwa , inyo mangecek jo surang palayan padusi nan manjago pintu , sudah tu inyo mambawok si Petrus masuak ka dalam .
43018017	Padusi nan manjago pintu tu , bakato kabake si Petrus , " Oih angku , angku kan iyo tamasuak pulo pangikuik Urang nan ditangkok cako ? " " Indak , " kecek si Petrus .
43018018	Kutiko itu ari sangaik dinginnyo , dek karano itu , mako palayan-palayan jo pangawal-pangawal tu , lah ma iduik-i baro api , inyo bi basangai . Si Petrus payi pulo kasinan sato pulo basangai samo jo urang-urang tu .
43018019	Imam basa batanyo kabake Isa Almasih , mananyokan tantang pangikuik-Nyo sarato jo tantang pangajaran-Nyo .
43018020	Baliau manjawab , " Lah satiyok ari Ambo mangecek sacaro taruih tarang , di adok-an urang nan banyak . Ambo tatap pulo ma aja di rumah-rumah ibadaik , sarato jo di Rumah Allah , di tampaik nan biasonyo urang Yahudi bi bakumpua . Alun ado lai Ambo mangatokan sasuatu nan ba andok-andokkan .
43018021	Jadi , baa mangko angku batanyo kabake Ambo ? Tanyokanlah kabake urang-urang nan lah mandangakan pangajaran Ambo . Lah jaleh inyo tawu jo sagalo sasuatu nan Ambo ajakan . "
43018022	Kutiko Baliau mangecek bakcando itu , salah surang dari pangawal nan ado disinan , manampa Baliau sambia bakato , " Barani bana Wa-ang mangecek sarupo itu kabake imam basa ! "
43018023	Isa Almasih manjawab , " Jikok nan Ambo katokan tu salah , katokanlah kiniko , apo salahnyo ! Tapi jikok nan Ambo katokan tu batua , baa mangko Ambo ditampa ? "
43018024	Kudian Hanas manyuruah urang , untuak mambawok Baliau bapilanggu kabake Imam Basa Kayafas .
43018025	Si Simon Petrus sadang tagak juwo lai basangai . Mako bi batanyolah urang-urang nan disinan kabake inyo , " Angku kan iyo pulo pangikuik Urang nan ditangkok tu , iyo ndak ? " Tapi si Petrus indak mangaku , " Indak ! " keceknyo .
43018026	Ado surang pisuruah imam basa , nan badunsanak jo urang nan talingonyo diceteh dek si Petrus , inyo bakato , " Ambo lah manampak angkau di kabun samo-samo jo si Isa , iyo ndak ? "
43018027	Mako baduto pulolah si Petrus sakali lai , " Indak , " keceknyo -- tapek di kutiko itu ayam bakukuak .
43018028	Subuah-subuah buto , urang-urang tu lah mambawok Isa Almasih , dari rumah Kayafas ka istana gubenur . Nama nan urang Yahudi , indak bi namuah doh masuak ka istana , supayo inyo jan banajih manuruik agamo , dek karano inyo nak sato makan makanan Paskah .
43018029	Dek karano itu , mako kaluwalah Pilatus untuak manamui urang-urang tu , sambia batanyo , " Apo nan angku-angku tuduahkan taradok Urang nan ditangkok ko ? "
43018030	Urang-urang tu bi manjawab , " Santano Inyo indak basalah , mako kami indak ka mambawok Inyo doh kabake Bapak Gubenur . "
43018031	Mako bakatolah Pilatus , " Bawoklah Inyo , ukunlah Inyo manuruik paratuaran angku-angku ! " Tapi urang-urang Yahudi tu bi manjawab , " Kami indak buliah doh ma ukun urang jo ukunan mati . " (
43018032	Tajadi nan bakcando itu , mako basuwoanlah apo nan lah dikatokan dek Isa Almasih , tantang baa caro-caronyo Baliau ka mati . )
43018033	Pilatus babaliak masuak ka istana , untuak ma imbau Isa Almasih , mako batanyolah Pilatus kabake Baliau , " Apokoh iyo Angkau ko rajo urang Yahudi ? "
43018034	Baliau manjawab , " Apokoh nan angku tanyokan ko , barasa dari angku sandiri , atau lah adokoh urang lain , nan lah ma agiah tawu kabake angku tantang diri Ambo ? "
43018035	Pilatus bakato , " Apokoh ambo ko urang Yahudi ? Nan manyarahkan Angkau kabake ambo , adolah banso Angkau sandiri jo imam-imam kapalo . Apo nan lah Angkau pabuwek ? "
43018036	Isa Almasih bakato , " Karajaan Ambo indak karajaan dunia ko doh . Kok sakironyo karajaan Ambo , dari dunia ko , tantu pangikuik Ambo ka mampatahankan , supayo Ambo jan sampai disarahkan kabake panguwaso-panguwaso urang Yahudi . Jadi , karajaan Ambo nan sabananyo , indak dari dunia ko doh ! "
43018037	Mako batanyolah Pilatus kabake Baliau , " Jikok baitu , Angkau ko rajo ? " Baliau manjawab , " Angku mangatokan , Ambo ko rajo . Ambo layie , turun ka dunie ko , ado ciyek nan dimukasuik , iyolah untuak ma agiah tawu tantang kabanaran . Urang nan lai barasa dari kabanaran , inyo musti namuah ma iyokan kecek Ambo . "
43018038	Batanyolah Pilatus sakali lai , " Apo tu aratinyo kabanaran ? " Sudah tu Pilatus kaluwa baliak dari istana , sambia bakato kabake urang-urang Yahudi , " Indak ciyek juwo doh nan tasuwo di ambo kasalahan didiri Urang ko .
43018039	Tapi manuruik kabiasoan di angku-angku , ambo tatap ado malapehkan surang urang tahanan , di satiyok Ari Rayo Paskah . Layi namuah koh angku-angku , jikok ambo lapehkan Rajo urang Yahudi ko ? "
43018040	Urang-urang tu bi manjawab sambia ma ariak-ariak , " Indak , jan lai Inyo nan dilapehkan , tapi si Barabaslah nan ka dilapehkan ! " ( Padohal si Barabas adolah parampok . )
43019001	Kudian Pilatus masuak , mako inyo suruahlah urang untuak mancambuik Isa Almasih .
43019002	Parajurik-parajurik tu mambuwek ikek kapalo nan sarupo jo mangkuto , dari rantiang-rantiang kayu nan baduri , sudah tu dikanakkannyo ka kapalo Isa Almasih . Kudian inyo kanakkan pulo jubah nan bacolok kulabu siarang kabake Baliau ,
43019003	sudah tu inyo bi tibo ka adok-an Isa Almasih sambia bakato , " Daulaik Tuanku , Rajo urang Yahudi ! " Kudian inyo tampa Isa Almasih .
43019004	Pilatus babaliak pulo kaluwa sakali lai , sambia bakato kabake urang nan banyak tu , " Caliaklah ! Ambo bawok Inyo kaluwa ka adok-an angku-angku , supayo angku-angku buliah tawu , baraso indak ciyek juwo doh ambo manamukan kasalahan didiri-Nyo . "
43019005	Mako kaluwalah Isa Almasih mamakai mangkuto nan baduri , sarato mamakai jubah nan bacolok kulabu siarang . Pilatus bakato kabake urang-urang tu , " Liyeklah Urang ko . "
43019006	Kutiko imam-imam kapalo , sarato jo pangawal-pangawal tu , manampak Isa Almasih , inyo bi ma ariak , " Salibkanlah Inyo ! Salibkanlah Inyo ! " Pilatus bakato kabake urang-urang tu , " Bawoklah Inyo , salibkanlah dek kalian , manuruik pandapek ambo , Inyo ko indak basalah . "
43019007	Urang-urang Yahudi tu bi manjawab , " Manuruik paratuaran kami , Inyo ko musti di ukun mati , dek karano Inyo mangatokan , Inyo Anak Allah . "
43019008	Kutiko Pilatus mandanga kecek urang-urang bakcando itu , inyo batambah takuik .
43019009	Mako masuaklah inyo baliak ka istana , kutiko Isa Almasih dibawok pulo masuak , batanyolah Pilatus kabake Baliau , " Dima kampuang Angkau ? " Tapi Isa Almasih indak manjawab .
43019010	Batanyolah Pilatus sakali lai , " Baa mangko Angkau indak namuah manjawab tanyo ambo ? Ambo bakuwaso malapehkan Angkau , bakuwaso pulo manyalibkan ! "
43019011	Baliau manjawab , " Jikok Allah indak mambarikan kuwaso tu kabake angku , mako angku indak ka bisa doh nak manguwasoi Ambo . Dek karano itu , urang nan manyarahkan Ambo kabake angku , labiah gadang dosonyo daripado angku . "
43019012	Kutiko Pilatus mandangakan kecek Isa Almasih bakcando tu , inyo ba usawo untuak malapehkan Baliau . Tapi urang-urang Yahudi tu ma ariak-ariak , " Jikok angku malapehkan Inyo , ba arati angku indak bakanti doh tu jo Kaisar ! Urang nan mangatokan dirinyo rajo , ba arati inyo musuah Kaisar ! "
43019013	Kutiko Pilatus mandangakan kecek-kecek nan bakcando itu , mako inyo bawoklah Isa Almasih kaluwa , sudah tu inyo duduak di kurisi pangadielan , di tampaik nan banamo Lantai Batu . ( Dalam bahaso Ibrani namonyo Gabata . )
43019014	Kutiko itu ari lah ampia pukua duwo baleh tangah ari , sahari sabalun Ari Rayo Paskah . Pilatus bakato kabake urang-urang tu , " Ikonyo Rajo kalian ! "
43019015	Urang-urang tu bi ma ariak-ariak , " Bunuahlah Inyo ! Bunuahlah Inyo ! Salibkanlah Inyo ! " Mako batanyolah Pilatus , " Apokoh ambo nan musti ka manyalibkan Rajo kalian ? " Imam-imam kapalo bi manjawab , " Hanyo kaisar sajolah nan rajo kami ! "
43019016	Mako disarahkanlah dek Pilatus Isa Almasih kabake urang-urang tu , untuak ka disalibkan . Inyo tarimolah Baliau dari Pilatus , sudah tu inyo bawok .
43019017	Isa Almasih bajalan kaluwa sambia mamikua salib-Nyo , manuju ka tampaik nan banamo " Tampaik Tangkurak " . ( Di dalam bahaso Ibrani dinamokan Golgota . )
43019018	Disinanlah Baliau disalibkan . Samo-samo jo Baliau tu , ado pulo duwo urang lai nan disalibkan ; surang di sabalah kida , nan surang lai di sabalah suwok , Baliau di tangah-tangah .
43019019	Di kayu salib Baliau tu , Pilatus manyuruah manyurekkan tulisan nan bakcando iko : " Isa dari Nazaret , Rajo urang Yahudi " .
43019020	Sambuah urang Yahudi nan mambaco nan disurekkan tu , dek karano tampaik Baliau disalibkan tu , indak jauah doh dari kota . Tulisan nan disurekkan tu , ado dalam bahaso Ibrani , ado bahaso Laten , ado pulo bahaso Yunani .
43019021	Imam-imam kapalo bakato kabake Pilatus , " Jan lai disurekkan ' Rajo urang Yahudi ' , tapi surekkanlah , ' Urang ko mangatokan , Aden adolah Rajo urang Yahudi . ' "
43019022	Tapi Pilatus manjawab , " Apo nan lah ambo tulihkan , tatap ka tatulih . "
43019023	Sasudah parajurik-parajurik tu manyalibkan Isa Almasih , inyo bi ma ambiak-i pakaian Baliau . Pakaian tu dibaginyo ampek : satiyok-tiyok inyo mandapek sabagian . Parajurik tu ma ambiak pulo jubah Baliau . Jubah tu indak ado doh jayiktannyo -- ditanun dari ateh sampai ka bawah .
43019024	Parajurik-parajurik tu bi bakato sasamo inyo , " Jan lai kito kuduang-kuduang jubah ko . Molah kito buwek undian , untuak manantukan kabake siya jatuahnyo jubah ko . " Tajadi nan bakcando itu , mako basuwoanlah apo nan lah tatulih di Alkitab , iyolah : " Urang-urang tu mambagi-bagi pakaian-Den , inyo mambuwek undian untuak mandapekkan jubah-Den . " Bakcando itulah nan dipabuwek dek parajurik-parajurik tu .
43019025	Di dakek salib Isa Almasih tu , tagaklah mandeh Baliau , dunsanak nan padusi dari mandeh Baliau , disinan pulo , ado pulo Maryam urang rumah Klopas , sarato jo si Maryam Magdalena .
43019026	Kutiko Isa Almasih maliyek mandeh-Nyo , sarato jo pangikuik nan dikasiahi-Nyo ado pulo disinan , mako bakatolah Baliau ka mandeh-Nyo , " Biyai , itunyo anak biyai . "
43019027	Kudian Baliau bakato pulo kabake pangikuik-Nyo tu , " Itunyo ranggaek angkau . " Muloi dari sajak itulah , pangikuik tu mambawok mandeh Isa Almasih untuak tingga di rumahnyo .
43019028	Isa Almasih lah tawu , baraso kiniko sagalo sasuatu lah salasai , Baliau bakato , " Ambo auih , " mako basuwoan apo nan lah tatulih dalam Alkitab .
43019029	Disinan ado sabuwah mangkuak , nan panuah barisi jo ayie anggur nan masam . Ado urang nan marandamkan bungo karang ka dalam ayie anggur tu , sudah tu , inyo agiah batangkai jo satangkai hisop , mako di oncongkannyolah ka bibia Isa Almasih .
43019030	Baliau mangicok ayie anggur tu , sudah tu Baliau bakato , " Lah salasai ! " Baliau manunduakkan kapalo manyarahkan nyawo Baliau .
43019031	Panguwaso-panguwaso urang Yahudi indak mambuliahkan , jikok mayik urang-urang nan disalibkan tu , tatap juwo tagantuang di kayu salib di ari Sabat , apo lai ari Sabat nan sakali ko adolah Ari Rayo nan lain daripado nan lain . Dek karano , ari panyaliban Isa Almasih tu sahari sabalun ari Sabat , mako urang-urang Yahudi mamintak ijin kabake Pilatus , untuak ka mamatahkan kaki urang-urang nan lah disalibkan , sarato mamintak untuak ka manurunkan mayik tu dari kayu salib .
43019032	Mako bi payilah parajurik-parajurik mamatahkan kaki urang-urang nan disalibkan tu , nan labiah dawulu dipatahkannyo adolah kaki urang nan baduwo , nan samo-samo disalibkan jo Isa Almasih .
43019033	Kutiko inyo ka mamatahkan kaki Isa Almasih , ruponyo Baliau lah maningga . Indak jadi lai kaki Baliau dipatahkan .
43019034	Tapi paruik Baliau di antak jo tombak , dek salah surang parajurik tu ; mako mancoreklah darah jo ayie .
43019035	Urang nan sabana maliyek kajadian tu , inyo pulolah nan mangabakan , supayo angku-angku buliah picayo . Dek karano apo nan inyo curitokan tu , batua , inyo pun tawu pulo baraso itu bana .
43019036	Tajadi kajadian nan bakcando itu , supayo basuwoan apo nan lah tatulih dalam Alkitab , iyolah " Indak ciyek juwo doh tulang-Nyo nan ka dipatahkan " .
43019037	Di dalam Alkitab ado pulo tatulih : " Urang-urang tu ka bi maliyek , kabake Urang nan lah inyo tikam " .
43019038	Sasudah tu , Yusuf dari Arimatea , mamintak ijin kabake Pilatus , untuak ka manurunkan mayik Isa Almasih . ( Yusuf adolah pangikuik Isa Almasih , tapi sacaro ba anok-anok , dek karano inyo takuik kabake panguwaso-panguwaso urang Yahudi . ) Pilatus ma agiah ijin kabake inyo , mako payilah inyo manurunkan mayik Isa Almasih .
43019039	Nikodemus , nan dulu panah manamui Isa Almasih dimalam ari , inyo payi pulo samo-samo jo Yusuf . Nikodemus mambawok ramuan mur jo gaharu -- kasadonyo tu ado kiro-kiro tigo puluah kilo bareknyo .
43019040	Urang nan baduwo tu , payi manurunkan mayik Isa Almasih , sudah tu inyo bungkuih jo kain kapan , samo-samo jo ramuan arun tu bagai , baitulah manuruik adaik pangubuaran urang Yahudi .
43019041	Di tampaik Isa Almasih disalibkan tu , ado kabun . Di kabun tu , ado pulo kubuaran baru , nan alun panah lai dipakai untuak pangubuakan urang .
43019042	Dek karano kubuaran tu dakek , ari Sabat lah ampia ka tibo pulo , mako urang-urang tu mangubuakan Baliau disinan .
43020001	Di ari Akaik subuah-subuah buto , kutiko ari sadang kalam juwo lai , si Maryam Magdalena payi ka kubuaran Isa Almasih . Inyo liyek batu panyawok pintu kubua tu , lah baranjak dari tampaiknyo .
43020002	Dek karano itu , mako balarilah inyo untuak payi mancari si Simon Petrus , sarato jo pangikuik nan dikasiahi dek Isa Almasih , inyo bakato kabake urang-urang tu , " Tuhan lah di ambiak urang dari kubua , ambo indak tawu doh dima kiniko Baliau dilatakkan . "
43020003	Mako payilah si Petrus ka kubuaran jo pangikuik nan lain tu bagai .
43020004	Kaduwo-duwonyo samo-samo balari , tapi pangikuik nan lain tu , labiah capek daripado si Petrus , inyo labiah dulu tibo di kubuaran .
43020005	Inyo mancaliak ka arah ka dalam kubuaran , nampaklah dek inyo kain kapan talatak disinan , tapi inyo indak masuak doh ka dalam .
43020006	Si Simon Petrus tibo ma iriang dari balakang , inyo lansuang masuak ka dalam . Inyo manampak pulo kain kapan talatak disinan ,
43020007	tapi , kain nan dikabekkan di kapalo Isa Almasih , indak ado doh dakek tu , tapi taguluang pulo tasandiri .
43020008	Kudian , pangikuik nan tibo labiah dulu tu , inyo masuak pulo . Inyo lah maliyek , inyo sabana picayo jo kajadian tu . (
43020009	Sampai di wakatu itu , urang-urang tu alun juwo lai mangarati jo apo nan tatulih dalam Alkitab , baraso Baliau musti iduik baliak sasudah mati . )
43020010	Sasudah tu pangikuik-pangikuik Baliau tu bi pulang .
43020011	Si Maryam Magdalena tagak di muko kubuaran sambia manangih . Sambia manangih , inyo mancaliak ka dalam kubuaran ,
43020012	mako nampaklah dek inyo duwo urang malekaik , nan babaju putiah . Malekaik tu duduak di bakeh tampaik mayik Isa Almasih dilatakkan , nan surang di sabalah ka kapalo , nan surang lai di sabalah ka kaki .
43020013	Malekaik tu bi batanyo , " Amai , baa mangko amai manangih ? " Maryam manjawab , " Tuhan ambo lah di ambiak urang , ambo indak tawu lai , dimalah kiniko Baliau dilatakkan urang . "
43020014	Sasudah bakato bakcando itu , inyo malengah ka balakang , nampaklah dek inyo Isa Almasih sadang tagak . Tapi inyo indak tawu doh , baraso itu adolah Isa Almasih .
43020015	Isa Almasih batanyo kabake Maryam , " Amai , baa mangko amai manangih ? Siya nan amai cari ? " Maryam manyangko nan batanyo tu , adolah panjago kabun , dek karano itu inyo bakato pulo , " Ngku , jikok Angku nan lah mamindahkan Tuhan ambo dari siko , tolonglah Angku agiah tawu kabake ambo , dima Angku latakkan Baliau , buliah nak ambo bawok baliak . "
43020016	Mako bakatolah Isa Almasih kabake inyo , " Oih amai Maryam ! " Maryam mancaliak kabake Baliau , sudah tu bakato jo bahaso Ibrani , " Rabuni ! " ( Nan aratinyo adolah " Guru " . )
43020017	" Jan dipacikkan Ambo , " kecek Baliau , " dek karano Ambo alun nayiak lai kapado Bapak . Payilah kabake sudaro-sudaro Ambo , agiah tawulah kabake inyo , baraso kinikolah masonyo Ambo babaliak kapado Bapak Ambo , Baliau tu Bapak kalian pulo , Allah Ambo , adolah Allah kalian pulo . "
43020018	Mako payilah Maryam mambaritawukan kabake pangikuik-pangikuik Isa Almasih , baraso inyo lah basuwo jo Tuhan , Tuhan lah mangatokan sagalo sasuatu kabake inyo .
43020019	Di ari Akaik tu juwo , kutiko ari lah malam , pangikuik-pangikuik Isa Almasih , bakumpua di sabuwah rumah , nan kasadonyo pintunyo bi takunci , dek karano , pangikuik Baliau tu takuik kabake panguwaso-panguwaso urang Yahudi . Indak disangko-sangko Isa Almasih tibo , tagak di tangah-tangah pangikuik-Nyo tu , sambia bakato , " Assalamualaikum . "
43020020	Sasudah mambari salam , Baliau mampaliyekkan tangan sarato jo paruik-Nyo kabake pangikuik-Nyo tu . Baru lah basuwo jo Tuhan , gadang sangaik ati pangikuik-Nyo tu .
43020021	Mako bakatolah Baliau sakali lai kabake pangikuik-Nyo tu , " Assalamualaikum . Bakcando Bapak ma utuih Ambo , baitu pulolah Ambo ma utuih angku-angku . "
43020022	Sudah tu , Isa Almasih ma ambuihkan angok-Nyo kabake pangikuik-Nyo , sambia bakato , " Tarimolah Roh Allah .
43020023	Jikok angku-angku ma ampuni doso urang , mako Allah ka ma ampuninyo pulo . Jikok angku-angku indak ma ampuni doso urang , mako Allah indak ka ma ampuninyo pulo doh . "
43020024	Si Tomas ( nan dinamokan pulo si " Kamba " ) , salah surang dari pangikuik Isa Almasih nan duwo baleh tu , kutiko Isa Almasih tibo manampakkan diri , inyo indak ado doh samo-samo jo pangikuik nan lain tu .
43020025	Mako pangikuik-pangikuik nan lain tu bi bakato kabake inyo , " Kami lah basuwo jo Tuhan ! " Mako bakatolah si Tomas , " Jikok ambo alun maliyek bakeh paku nan di tangan Baliau , atau jikok ambo alun malatakkan jari ambo ko di bakeh luko dek paku tu , atau jikok ambo alun malatakkan tangan ambo ko , di paruik Baliau , mako nan ambo ko indak ka picayo doh . "
43020026	Sapakan sasudah tu , pangikuik-pangikuik Isa Almasih , bakumpua pulo baliak di tampaik tu , kutiko itu si Tomas ado . Kasadonyo pintu bi takunci . Isa Almasih tibo , Baliau tagak di tangah-tangah pangikuik-Nyo , Baliau mambari salam , " Assalamualaikum . "
43020027	Kudian Baliau bakato kabake si Tomas , " Caliaklah tangan Ambo ko , latakkanlah jari angkau disiko . Oncongkanlah tangan angkau tu , latakkanlah di paruik Ambo ko . Jan ragu-ragu juwo lai , tapi picayolah ! "
43020028	Si Tomas bakato kabake Baliau , " Angkaulah Tuhan ambo , Angkaulah Allah ambo ! "
43020029	Mako bakatolah Isa Almasih kabake si Tomas , " Mangkonyo angkau picayo , dek karano angkau lah basuwo jo Ambo , iyo ndak ? Tapi , babahagialah urang nan picayo kabake Ambo , biya pun inyo indak panah maliyek Ambo ! "
43020030	Sambuah lai mukjizat-mukjizat nan lain , nan dipabuwek dek Isa Almasih di adok-an pangikuik-pangikuik-Nyo , tapi indak dicataik doh di kitab ko .
43020031	Tapi sadonyo nan lah dicataik ko , mukasuiknyo iyolah , supayo angku-angku buliah picayo , baraso Isa Almasih adolah Rajo Panyalamaik , Anak Allah , nan dek karano picayo kabake Baliau , mako angku-angku ka mandapek iduik nan sabana iduik .
43021001	Sasudah tu , Isa Almasih mampanampakkan diri sakali lai di danau Tiberias , kabake pangikuik-pangikuik-Nyo . Bakcando ikolah kajadiannyo :
43021002	Pado suatu ari , si Simon Petrus , si Tomas nan dinamoi pulo si Kamba , si Natanael dari Kana di Galilea , anak-anak Zebedeus , sarato jo duwo urang pangikuik Isa Almasih nan lainnyo , sadang bi bakumpua .
43021003	Bakatolah si Simon Petrus kabake kanti-kantinyo tu , " Ambo nak ka payi mancakau ikan . " " Kami iyo ka payi pulo , " kecek kanti-kantinyo tu . Mako bi payilah kasadonyo , inyo bi nayiak ka parawu . Tapi , dimalam nan samalam nantun , indak sikua juwo doh ikan nan dapek dek inyo .
43021004	Kutiko matoari lah muloi tabik , ruponyo Isa Almasih lah tagak di tapi pantai , tapi urang-urang tu indak tawu , baraso itu adolah Baliau .
43021005	Mako bakatolah Isa Almasih kabake pangikuik-Nyo tu , " Oih anak-anak , apokoh kalian layi ado punyo ikan ? " " Indak , " kecek pangikuik Baliau tu .
43021006	Baliau bakato kabake pangikuik-Nyo tu , " Serakkanlah jalo angku-angku tu , ka arah sabalah suwok parawu , mako angku-angku ka mandapek ikan . " Mako inyo serakkanlah jalonyo tu , dek karano sambuahnyo ikan nan tasongkok dek jalo tu , mako indak talok lai dek inyo untuak ma elo jalo tu baliak ka parawu .
43021007	Pangikuik nan dikasiahi dek Isa Almasih , bakato kabake si Petrus , " Oih Petrus , Tuhan tu cako nan manyuruah manyerakkan jalo ! " Baru mandanga baraso ado Tuhan , si Simon Petrus bagageh malakekkan bajunyo ( dek karano inyo sadang indak babaju ) sudah tu inyo tajun masuak ayie .
43021008	Pangikuik-pangikuik nan lain ma iriang ka darek jo parawu , sambia ma elo jalo nan panuah barisi ikan . Urang-urang tu indak bara jauah doh ka tangah , kiro-kiro hanyo duwo ratuih eto dari darek .
43021009	Kutiko urang-urang tu bi turun dari parawu , inyo manampak ado baro barapi di pasie , ikan jo roti tatonggok di atehnyo .
43021010	Bakatolah Isa Almasih kabake urang-urang tu , " Cubolah bawok kamari barang sadonyo , ikan nan baru angku-angku cakau tu . "
43021011	Si Simon Petrus nayiak ka parawu , sudah tu inyo ma elo jalonyo ka darek . Jalo tu panuah jo ikan nan gadang-gadang ; ado saratuih limo puluah tigo ikua banyaknyo . Biyapun baitu bana sambuah isinyo , nan jalonyo tu indak baa-baa doh .
43021012	Mako bakatolah Isa Almasih kabake urang-urang tu , " Molah makan kito lai . " Indak surang juwo doh dari pangikuik-pangikuik Baliau tu , nan barani mananyokan , " Angku ko siya ? " Dek karano inyo lah bi tawu , baraso Baliau tu adolah Tuhan .
43021013	Kudian Baliau mandakek-i urang-urang tu , Baliau ambiaklah roti , Baliau barikan kabake pangikuik-Nyo tu . Nan ikan Baliau barikan pulo .
43021014	Iko lah nan katigo kalinyo , Isa Almasih mampanampak diri kabake pangikuik-pangikuik-Nyo , sajak Baliau di iduikkan baliak , sasudah mati .
43021015	Sasudah urang-urang tu bi makan , mako bakatolah Isa Almasih kabake si Simon Petrus , " Oih Simon anak Yona , apokoh kasiah angkau kabake Ambo layi malabiahi , daripado kasiah urang-urang ko ? " " Layi Tuhan , " kecek si Petrus , " Tuhan kan tawu , baraso ambo mangasiahi Tuhan . " Mako bakatolah Baliau , " Kok iyo baitu , gubalokanlah anak-anak domba Ambo . "
43021016	Baliau batanyo sakali lai , iko tanyo nan kaduwo kabake si Petrus , " Oih Simon anak Yona , apokoh angkau layi mangasiahi Ambo ? " " Layi Tuhan , " kecek si Petrus , " Tuhan kan tawu , baraso ambo mangasiahi Tuhan . " Mako bakato pulolah Isa Almasih , " Gubalokanlah domba-domba Ambo . "
43021017	Baliau batanyo sakali lai , iko lah nan katigo kalinyo Baliau batanyo kabake si Petrus , " Oih Simon anak Yona , apokoh angkau layi mangasiahi Ambo ? " Mako ibo sangaiklah ati si Petrus , dek karano Isa Almasih sampai tigo kali batanyo ka inyo . Si Petrus manjawab sakali lai , " Tuhan , Tuhan kan mangatawui sagalo sasuatu . Tuhan kan tawu pulo , baraso ambo mangasiahi Tuhan ! " Sudah tu Baliau bakato kabake si Petrus , " Gubalokanlah domba-domba Ambo .
43021018	Nan sabananyolah nan Ambo katokan ko : Kutiko angkau lai sadang mudo , angkau mamakai ikek pinggang , angkau payi kian kumari , kama nan katuju di ati angkau . Tapi jikok angkau lah tuwo isuak , mako angkau ka ma oncongkan tangan angkau untuak ka dikabek , sudah tu urang nan mangabek , ka mambawok angkau ka tampaik nan indak katuju di angkau . "
43021019	( Jo kato-kato nan bakcando itu , Isa Almasih lah ma agiah tawu , baa caronyo si Petrus ka mati isuak , untuak mamuliekan Allah . ) Sasudah tu Baliau bakato kabake si Petrus , " Molah kito payi , turuikkanlah Ambo ! "
43021020	Kutiko si Petrus ma engong ka balakang , inyo manampak pangikuik nan dikasiahi dek Isa Almasih . ( Inyo tu lah nan duduak dakek Baliau kutiko makan , nan batanyo bakcando iko kabake Baliau , " Tuhan , siya tu urangnyo , nan ka mangkiyanaik-i Angkau Tuhan ? " )
43021021	Kutiko manampak inyo , mako batanyolah si Petrus kabake Baliau , " Tuhan , baa kiro-kiro tantang inyo ko ? "
43021022	Baliau manjawab , " Santano jikok Ambo namuah , inyo ko bisa ka tatap iduik , sampai tibo masonyo Ambo babaliak isuak , nan itu biyalah Ambo sajo nan ma uruihnyo . Tapi nan paralu di angkau , turuikkanlah Ambo ! "
43021023	Mako pacahlah kaba di antaro pangikuik-pangikuik Isa Almasih , baraso pangikuik nan Baliau kasiahi tu , indak ka mati . Padohal , Baliau indak mangatokan , baraso pangikuik tu indak ka mati doh , nan Baliau katokan hanyolah : " Santano jikok Ambo namuah , mako inyo ko bisa ka tatap iduik , sampai tibo masonyo Ambo babaliak isuak , nan itu biyalah Ambo sajo nan ma uruihnyo . "
43021024	Pangikuik nan Baliau kasiahi tu lah , nan mambarikan pangakuan tantang sagalo kajadian-kajadian ko . Inyo pulolah nan lah mancataiknyo . Kito tawu , baraso apo nan dikatokannyo tu , batua .
43021025	Sambuah lai kajadian-kajadian lain , nan lah dipabuwek dek Isa Almasih . Santano kasadonyo tu disurekkan ciyek-ciyek , mako ambo raso , indak ka cukuik doh tampaik di muko bumi ko , untuak palatakkan kasadonyo kitab nan ka disurekkan tu .
44001001	Angku Teofilus nan baiak budi , Di dalam kitab ambo nan partamu lah ambo tarangkan kasadonyo , apo nan lah dipabuwek , sarato jo apo nan lah di ajakan dek Isa Almasih , sajak Baliau mamuloi karajo Baliau ,
44001002	sampai ka ari Baliau di angkek ka sarugo . Sabalun Baliau nayiak ka sarugo , jo kuwaso Roh Allah Baliau lah mambarikan pitunjuak-pitunjuak , kabake rasul-rasul nan Baliau piliah .
44001003	Sasudah Baliau mati , salamo ampek puluah ari Baliau acok mampanampakkan diri , jo caro nan sangaik jaleh kabake rasul-rasul tu , baraso Baliau , iyo sabana-bana lah iduik baliak . Urang-urang tu lah basuwo bana jo Baliau , Baliau lah ma agiah tawu kabake urang-urang tu , tantang baa caronyo Allah mamarentah sabagai Rajo .
44001004	Dikutiko Baliau bakumpua samo-samo jo urang-urang tu , Baliau lah mambarikan parentah nan bakcando iko , " Jan payi dari Yerusalem . Nantikanlah disinan , sampai tibo wakatunyo Bapak mangirin apo nan lah Baliau janjikan , iyolah , apo nan lah Ambo baritawukan kabake angku-angku dek sari .
44001005	Dek karano , Nabi Yahya mampamandikan urang jo ayie , tapi , indak ka lamo lai angku-angku ka dipamandikan jo Roh Allah . "
44001006	Kutiko rasul-rasul tu bakumpua samo-samo jo Isa Almasih , inyo bi batanyo kabake Baliau , " Tuhan , apokoh kiniko masonyo Tuhan ka managakkan baliak karajaan banso Israel ? "
44001007	Baliau manjawab , " Bapak Ambo sandirilah nan ka manantukan masonyo . Itu indak paralu doh angku-angku katawui , dek karano itu adolah dalam kuwaso Bapak .
44001008	Tapi , angku-angku ka manarimo kuwaso , jikok Roh Allah lah turun ka diri angku-angku . Mako angku-angku ka manjadi utusan-utusan Ambo di Yerusalem , di wilayah Yudea , di Samaria , sampai ka ujuang bumi . "
44001009	Sasudah Baliau bakato bakcando itu , mako Baliau di angkek ka sarugo di adok-an urang-urang tu , mako awan manyawok-i Baliau , sainggo urang-urang tu indak dapek lai maliyek Baliau .
44001010	Samantaro urang-urang tu sadang bi mancaliak juwo lai ka langik , kutiko Isa Almasih ta angkek , indak disangko-sangko , ado urang duwo urang nan bapakaian putiah tagak di sabalah urang nan banyak tu .
44001011	" Oih urang-urang Galilea , " kecek urang nan baduwo tu , " baa mangko angku-angku tagak disinan mancaliak ka langik ? Isa Almasih nan angku-angku liyek ta angkek ka sarugo tu , Baliau ka babaliak isuak , jo caro nan bakcando angku-angku liyek cako . "
44001012	Kamudian rasul-rasul tu babaliak ka Yerusalem dari Bukik Zaitun . Bukik tu talatak kiro-kiro sakilo jauahnyo dari Yerusalem .
44001013	Tibo di Yerusalem inyo bi taruih ka rumah tampaik inyo bi manompang , inyo bi nayiak ka biliak nan di ateh . Rasul-rasul tu , iyolah si Petrus , si Yahya , si Yakobus , si Andreas , si Filipus , si Tomas , si Bartolomeus , si Matius , si Yakobus anak Alfeus , si Simon Patriot , si Yudas anak Yakobus ;
44001014	kasadonyo tu taruih bakumpua sahati untuak badowa . Inyo badowa samo-samo jo urang-urang padusi bagai , tamasuak amai Siti Maryam mandeh Isa Almasih , sarato jo dunsanak-dunsanak Baliau .
44001015	Pado suatu ari , kutiko urang-urang tu sadang bi bakumpua -- ado kiro-kiro saratuih duwo puluah urang banyaknyo -- mako tagaklah si Petrus untuak babicaro . Inyo mangatokan ,
44001016	" Sudaro-sudaro ! Apo nan lah tatulih di Alkitab , itu musti tajadi . Sa isuak malalui Nabi Daud , Roh Allah lah banubuat tantang si Yudas , pamimpin urang-urang nan manangkok Isa Almasih .
44001017	Si Yudas adolah kanti kito , inyo lah dipiliah pulo untuak sato bakarajo samo-samo jo kito . " (
44001018	Si Yudas lah mandapek tanah untuak kubuarannyo , dari upah karajonyo nan jahek . Inyo lah mati dek tarambau , paruiknyo pacah , isi paruiknyo lah taborai kaluwa kasadonyo .
44001019	Kasadonyo urang nan tingga di Yerusalem tawu tantang kajadian tu . Itulah sababnyo , mangko dalam bahaso inyo , inyo manamoi tanah tu Akeldama , nan aratinyo adolah ' Tanah darah ' . )
44001020	" Dek karano di kitab Zabur ado tatulih nan bakcando iko , ' Biyalah tampaik tingganyo indak ba uni ; jan ado surang juwo urang nan tingga di dalamnyo . ' Ado pulo tatulih nan bakcando iko , ' Biyalah tampaiknyo di ambiak dek urang lain . '
44001021	Dek karano itu , musti ado agak surang di antaro kito ko nan ka manjadi sasi , baraso Tuhan Isa Almasih lah iduik baliak sasudah mati . Urang tu , mustilah salah surang dari urang-urang nan salamo ko taruih samo-samo jo kito , samaso kito manuruikkan Tuhan Isa Almasih kian kumari , sajak dari Nabi Yahya muloi mampamandikan urang , sampai ka ari Isa Almasih di angkek ka sarugo dari adok-an kito . "
44001022	
44001023	Mako urang-urang nan ado disinan , ma usulkan duwo urang , nan partamu si Yusuf nan acok pulo di imbau si Barsabas ( inyo dinamoi pulo si Yustus ) , nan kaduwo si Matias .
44001024	Sudah tu urang-urang tu badowa . Inyo badowa bakcando iko , " Tuhan , Angkau mangatawui isi ati kasadonyo urang . Si Yudas lah baranti dari tugehnyo sabagai rasul , inyo lah mati . Dek karano itu , tunjuakkanlah kabake kami , siya diantaro urang nan baduwo ko nan ka Tuhan piliah , nan ka di agiah tugeh untuak manggantikan si Yudas . "
44001025	
44001026	Sasudah tu , namo urang nan baduwo tu di undi , mako jatuahlah piliahan ka si Matias . Inyo di angkek manjadi rasul , untuak batugeh samo-samo jo rasul nan sabaleh lai .
44002001	Kutiko lah tibo ari Pentakosta , kasadonyo urang ba iman bakumpua di satu tampaik .
44002002	Indak disangko-sangko tadangalah bunyi dari langik , nan samo jo bakcando bunyi limbubu nan mambuso . Rumah tampaik urang-urang tu sadang bi duduak , lah panuah dek bunyi limbubu tu .
44002003	Urang-urang tu bi manampak bakcando lidah-lidah , saroman jo nyalo api , manjala kian kumari , sudah tu inggok ka urang tu surang-surang .
44002004	Kasadonyo urang tu dikuwasoi dek Roh Allah , inyo muloi bi mangecek jo babagai-bagai bahaso . Apo nan inyo sampaikan , sasuwai jo apo nan dikatokan dek Roh tu kabake inyo .
44002005	Kutiko itu sambuah urang Yahudi , dari babagai-bagai nagari di dunia ko , nan tingga di Yerusalem . Inyo adolah urang-urang nan patuah kapado Allah .
44002006	Baru mandanga bunyi nan bakcando itu , sambuah urang nan bi tibo ba-uruang . Inyo bi takajuik dek mandangakan urang-urang ba iman tu , mangecek jo bahaso nagari inyo surang-surang .
44002007	Inyo sabana tacangang , inyo sabana eran , mako inyo bi bakato , " Urang-urang nan mangecek ko , kasadonyo inyo kan urang Galilea , iyo ndak ?
44002008	Baa ko nan sabananyo , baa mangko kito dapek mandangakan inyo mangecek jo bahaso nagari kito surang-surang ?
44002009	Kito ko urang dari Partia , Media , Elam ; dari Mesopotamia , Yudea sarato jo Kapadokia ; dari Pontus sarato jo Asia ,
44002010	dari Frigia jo Pamfilia , dari Mesir jo daerah-daerah Libia dakek Kirene ; ado pulo diantaro kito ko nan datang dari Roma ,
44002011	ado urang-urang Yahudi , ado pulo urang-urang banso lain nan lah masuak agamo Yahudi ; ado pulo nan datang dari Kreta sarato jo dari Arab . Kito lah samo-samo mandangakan , urang-urang tu bi mangecek jo bahaso kito surang-surang , tantang parkaro-parkaro nan ajaib nan lah dipabuwek dek Allah ! "
44002012	Dek sangaik tacangang , dek sangaik eran , inyo bi batanyo sasamo inyo , " Apokoh aratinyo nan lah kito danga , sarato jo nan lah kito liyek ko ? "
44002013	Tapi ado pulo urang-urang nan mancimeehkan . Inyo bi mangatokan , " Jan di iyokan pulo , urang-urang tu sadang bi mabuak tu ! "
44002014	Mako tagaklah si Petrus , samo-samo jo rasul nan sabaleh lai , kudian inyo bakato kabake urang nan banyak tu . Jo suwaro nan lantang inyo mangecek , " Sudaro-sudaro urang-urang Yahudi , sarato jo kasadonyo nan tingga di Yerusalem ko ! Dangakanlah elok-elok , dek karano iko adolah parkaro nan sangaik paralu , nan ka ambo jalehkan kabake angku-angku .
44002015	Urang-urang nan mangecek jo babagai-bagai bahaso cako , jan angku-angku sangko inyo tu mabuak , inyo tu indak mabuak doh ; dek karano kiniko , ari baru pukua sambilan pagi .
44002016	Sabananyo apo nan tajadi kiniko , sa isuak lah di agiah tawu dek Allah , malalui Nabi Yoel :
44002017	Allah mangatokan , ' Isuak di akie jaman , Aden ka mancurahkan Roh-Den , kabake sadonyo urang . Anak-anak angkau nan laki-laki , sarato jo anak-anak angkau nan padusi , ka ma agiah tawu kabake angkau , sagalo parkaro nan lah Den baritawu kabake inyo . Anak-anak mudo angkau , ka manampak sagalo parkaro , nan ka Den paliyekkan kabake inyo . Urang-urang angkau nan lah tuwo , ka bi barasiyan , iyolah rasiyan nan ka Den barikan kabake inyo .
44002018	Kabake pisuruah-pisuruah-Den pun -- biya laki-laki biyapun padusi -- ka Den curahkan Roh-Den di maso itu . Inyo ka ma agiah tawu , sagalo parkaro nan ka Den agiah tawu kabake inyo .
44002019	Aden ka mampabuwek sasuatu nan ganjie di ateh langik , sarato jo parkaro-parkaro nan luwa biaso di bumi ko ; ado darah sarato jo api , ado asok nan bagumpa-gumpa .
44002020	Matoari ka manjadi galok , bulan ka manjadi sirah bakcando darah , sabalun tibo Ari Tuhan , ari gadang nan mulie tu .
44002021	Dikutiko itu , urang nan lai basaru kabake Tuhan mako inyo ka disalamaikkan . '
44002022	Sudaro-sudaro urang Israel ! Dangakanlah apo nan ambo katokan ko : Isa Almasih urang Nazaret tu , lah di agiah tugeh dek Allah untuak sudaro . Tandonyo Baliau lah mandapek tugeh , kito dapek maliyek sacaro jaleh , malalui sagalo mukjizat , sarato jo malalui sagalo parkaro luwa biaso , nan lah dipabuwek dek Allah di adok-an angku-angku , malalui Baliau . Kasadonyo tu angku-angku sandiri lah tawu .
44002023	Sasuwai jo rancana-Nyo sandiri , Allah lah ma ambiak kaputusan untuak manyarahkan Isa Almasih kabake angku-angku . Baru Baliau lah disarahkan , angku-angku mambunuah Baliau , angku-angku padiyakan sajo Baliau disalibkan dek urang-urang nan durako kapado Allah .
44002024	Tapi Allah ma iduikkan Baliau baliak , di antaro urang-urang nan lah mati . Baliau dilulua dek mauik , tapi Allah malapehkan Baliau , dek karano indak mungkin Baliau ka sataruihnyo dikuwasoi dek mauik .
44002025	Tantang diri Isa Almasih ko , Nabi Daud panah mangatokan , ' Ambo manampak Tuhan tatap bajalan di adok-an ambo ; Baliau mangawani ambo , supayo ambo jan digaduah dek siya-siyanyo .
44002026	Itu mangkonyo ati ambo basukocito , muluik ambo mandendangkan puji-pujian : tubuah ambo ko tanang mananti , jo raso aman di dalam kubua .
44002027	Dek karano , Angkau indak mampadiyakan jiwa ambo dilulua dek alam mauik . Angkau pun indak mampadiyakan pisuruah Angkau nan satiya , tandeh dek binaso .
44002028	Angkau lah manunjuakkan kabake ambo , jalan nan manuju iduik nan sajati . Sukocito ambo maruwah-ruwah dek karano Angkau tatap ado samo-samo jo ambo . '
44002029	Sudaro-sudaro , ijinkanlah ambo mangecek sacaro bataruih tarang , tantang Nabi Daud niniak muyang kito . Inyo lah mati , lah dikubuakan ; kubuarannyo dapek juwo lai kito kasani sampai kiniko .
44002030	Allah lah bajanji kabake inyo sacaro jo basumpah , baraso salah surang dari katurunannyo ka di angkek dek Allah manjadi Rajo . Dek karano inyo lah mangatawui janji tu , inyopun adolah surang nabi ,
44002031	inyo tawu pulo apo nan ka dipabuwek dek Allah . Dek karano itu inyo lah banubuat , baraso Rajo Panyalamaik nan dijanjikan dek Allah tu , ka iduik baliak sasudah mati . Nabi Daud lah mangatokan , ' Baliau indak ka dipadiyakan doh tatap di alam mauik ; tubuah-Nyo indak ka binaso , sarato indak ka ngingih . '
44002032	Itulah Inyo Baliau , Isa Almasih nan lah di iduikkan baliak dek Allah , sasudah Baliau mati . Kasadonyo kami lah maliyek sandiri kajadian tu .
44002033	Baliau di angkek ka tampaik nan sangaik tinggi , di agiah kakuwasoan dek Allah , Baliau manarimo Roh Allah nan lah dijanjikan dek Bapak . Nan angku-angku danga , sarato jo nan angku-angku liyek kiniko , adolah Roh nan itu juwo , nan lah Baliau curahkan kabake kami .
44002034	Nabi Daud sandiri indak nayiak doh ka sarugo , tapi inyo mangatokan , ' Tuhan bakato , kabake Tuhan ambo :
44002035	Duduaklah di subalah suwok Den , sampai Den pabuwek musuah-musuah Angkau tunduak kabake Angkau ! '
44002036	Itulah sababnyo , kasadonyo urang Israel musti sabana-bana tawu andaknyo , baraso Isa Almasih nan angku-angku salibkan tu , Baliau tu pulolah nan lah dijadikan dek Allah , manjadi Tuhan sarato Rajo Panyalamaik ! "
44002037	Kutiko urang-urang tu mandangakan apo nan dikatokan dek si Petrus tu , atinyo sangaik galisah . Mako inyo bi batanyo kabake si Petrus , sarato kabake rasul-rasul nan lain , " Sudaro-sudaro , apo nan musti kami pabuwek ? "
44002038	Petrus manjawab , " Batobaiklah dari doso angku-angku . Andaklah satiyok angku-angku dipamandikan ateh namo Isa Almasih , supayo doso angku-angku di ampuni . Mako angku-angku ka manarimo adiyah Roh Suci dari Allah .
44002039	Dek karano nan dijanjikan dek Allah tu , adolah untuak angku-angku jo katurunan angku-angku , sarato jo untuak urang-urang nan barado di tampaik-tampaik nan jauah -- iyolah kasadonyo urang nan dipanggie dek Allah Tuhan kito , supayo datang kabake Baliau . "
44002040	Bakcando itulah si Petrus manarangkan kabake urang-urang tu . Sambuah lai kato-katonyo nan lain , nan inyo usawokan pulo , supayo urang-urang tu malapehkan diri dari banso nan jahek ko , banso nan ka di ukun dek Allah .
44002041	Sambuah urang nan bi picayo kabake apo nan dikatokan dek si Petrus , mako urang-urang tu bi dipamandikan . Di ari nan sahari tu , mako batambahlah urang nan ba iman , sabanyak tigo ribu urang lai .
44002042	Urang-urang tu bi takun taruih baraja jo rasul-rasul , sarato tatap bakumpua basamo-samo . Inyo makan basamo-samo , sarato badowa basamo-samo .
44002043	Sabana sambuah mukjizat nan lah dipabuwek dek rasul-rasul tu , sainggo kasadonyo urang bi tacangang , sarato bi tabik takuik .
44002044	Kasadonyo urang-urang ba iman tu tatap basatu , apo nan inyo punyoi , inyo pakai basamo-samo .
44002045	Inyo bi manjuwa-i barang-barang sarato arato miliaknyo , sudah tu pitihnyo dibagi-bagikan di antaro inyo kasadonyo , manuruik kaparaluan inyo surang-surang .
44002046	Satiyok ari inyo tatap bakumpua di Rumah Tuhan ; sacaro jo balega-lega disatiyok rumahnyo , inyo ma adokan makan basamo-samo basukocito , inyo bi randah ati .
44002047	Inyo taruih mamuji-muji Allah , inyo disukoi dek kasadonyo urang . Satiyok ari bilangannyo taruih batambah , dek karano Tuhan ma antakan kabake inyo urang-urang nan sadang disalamaikkan .
44003001	Pado suatu ari , kiro-kiro pukua tigo sanjo , si Petrus jo si Yahya payi ka Rumah Tuhan , iyolah pado wakatu untuak badowa .
44003002	Tibo disinan , di pintu kaporo nan dinamokan " Pintu Rancak " , ado surang laki-laki nan lumpuah sajak dari layie . Satiyok ari inyo dibawok kasinan , untuak mintak sidakah kabake urang-urang nan masuak ka Rumah Tuhan .
44003003	Kutiko inyo manampak si Petrus jo si Yahya sadang masuak ka Rumah Tuhan , mako inyo mamintak kabake nan baduwo ko , supayo inyo dibari sasuatu .
44003004	Mako mancaliaklah si Petrus jo si Yahya kabake inyo , kudian si Petrus bakato , " Mancaliaklah ka kami ! "
44003005	Mako inyo caliaklah si Petrus jo si Yahya , jo caliak nan manganduang arok , saraso inyo ka mandapek sasuatu .
44003006	Mako bakatolah si Petrus kabake inyo , " Ambo sadang indak bapitih . Tapi , apo nan ado di ambo , itu nan ka ambo agiahkan kabake angkau : Jo kuwaso Isa Almasih urang Nazaret tu , bajalanlah ! "
44003007	Sudah tu si Petrus mamacikkan tangan suwok urang nan lumpuah tu , sambia manolong inyo untuak tagak . Sakutiko itu juwo kakinyo lansuang cegak , mato kakinyo manjadi kuwaik .
44003008	Mako inyo malompek tagak , inyo muloi bajalan kian kumari . Kudian inyo masuak ka Rumah Tuhan , samo-samo jo si Petrus sarato jo si Yahya bagai , sambia bajalan jo malompek-lompek inyo mamuji Allah .
44003009	Kasadonyo urang nan manampak inyo bajalan , sato pulo mamuji-muji Allah .
44003010	Sasudah tu , barulah urang-urang tu bi tawu , baraso inyo tu lah urang mintak sidakah , nan biasonyo duduak di " Pintu Rancak " di Rumah Tuhan . Urang-urang tu bi sangaik eran , inyo bi tacangang dek maliyek apo nan tajadi di diri urang nan lumpuah tu .
44003011	Urang lumpuah nan lah cegak tu , taruih juwo manuruikkan si Petrus jo si Yahya . Kutiko nan batigo ko sampai di barando nan dinamokan " Barando Nabi Sulaiman " , kasadonyo urang bi tibo ba uruang kabake inyo , dek karano urang-urang tu sangaik tacangang .
44003012	Kutiko si Petrus manampak urang-urang nan ba uruang tu , mako bakatolah inyo kabake urang nan banyak tu , " Oih urang-urang Israel , baa mangko angku-angku bi tacangang maliyek kajadian ko ? Baa mangko angku-angku taruih juwo bi mancaliak kabake kami ? Apo angku-angku sangko dek karano ado kuwaso di kami , atau dek karano kami patuah kapado Allah , mangkonyo urang ko dapek bajalan ?
44003013	Allah nan disambah dek Nabi Ibrahim , dek Nabi Ishak , dek Nabi Yakub , Allah niniak muyang kito , Allah itu pulolah , nan lah mamuliekan Pisuruah-Nyo , iyolah Isa Almasih . Isa Almasih itu pulolah nan angku-angku sarahkan kabake pihak panguwaso , angku-angku lawan di adok-an Pilatus , di kutiko Pilatus baniyaik nak ka malapehkan Baliau .
44003014	Baliau suci sarato jo elok , tapi angku-angku manantang Baliau , angku-angku ansik Pilatus , supayo inyo namuah malapehkan surang pambunuah , untuak mampalakukan kandak angku-angku .
44003015	Angku-angku bunuah Baliau , padohal nan sabananyo , Baliaulah nan tampaik asa iduik kasadonyo urang . Allah lah ma iduikkan Baliau baliak sasudah mati . Kami lah mancaliak sandiri kajadian tu .
44003016	Angku-angku lah maliyek , lah manampak apo nan lah tajadi di urang lumpuah ko . Inyo lah manjadi kuwaik , lah siyaik baliak , dek karano inyo picayo kabake Isa Almasih sarato jo kuwaso Baliau . Dek karano picayo kabake Isa Almasih , mako urang ko lah siyaik baliak di adok-an angku-angku kasadonyo .
44003017	Sudaro-sudaro ! Kiniko ambo lah tawu , baraso , apo nan angku-angku pabuwek jo pamimpin-pamimpin angku-angku , taradok kabake Isa Almasih , adolah dek karano angku-angku indak mangarati apo nan dipabuwek , itu mangkonyo angku-angku karajokan nan bakcando itu .
44003018	Dek karano itu , mako basuwoanlah apo nan lah di agiah tawu dek Allah sa isuak , malalui kasadonyo nabi-nabi-Nyo , baraso Rajo Panyalamaik nan dijanjikan tu , musti manangguangkan sansaro .
44003019	Dek karano itu sudaro-sudaro , batobaiklah dari doso angku-angku , babaliaklah kapado Allah , supayo buliah Baliau apuihkan sagalo doso angku-angku .
44003020	Tuhan ka datang kabake angku-angku , angku-angku ka marasokan rohani nan dipabarui . Tuhan ka manyuruah Isa Almasih datang kabake angku-angku , dek karano Baliau lah ditantukan dek Allah manjadi Rajo Panyalamaik untuak angku-angku .
44003021	Baliau musti tingga di sarugo dulu , sampai Allah manjadikan sagalo sasuatu baru , samo jo bakcando nan lah dikatokan dek Allah malalui nabi-nabi-Nyo di jaman sa isuak .
44003022	Nabi Musa panah mangatokan , ' Allah , Tuhan angku-angku tu , Baliau ka ma utuih kabake angku-angku , surang nabi dari banso angku-angku sandiri , samo jo bakcando Baliau ma utuih ambo . Angku-angku musti ma iyokan sagalo sasuatu , apo nan dikatokan dek nabi tu .
44003023	Urang nan indak mamparatikan apo nan dikatokan dek nabi tu , mako urang tu ka disisiahkan dari umaik Allah , sarato ka dibinasokan . '
44003024	Nabi-nabi nan lah panah manyampaikan barito dari Allah , muloi dari Nabi Samuel , sarato jo nabi-nabi lainnyo nan tibo kudian , kasadonyo tu mambaritokan tantang jaman nan kiniko .
44003025	Sagalo janji Allah nan disampaikan dek nabi-nabi tu , adolah untuak angku-angku . Dalam pajanjian nan dipabuwek dek Allah jo niniak muyang angku-angku , Allah mangatokan kabake Nabi Ibrahim bakcando iko , ' Dari katurunan angkau Aden ka mambarakaik-i sagalo banso di muko bumi . ' Pajanjian tu adolah untuak angku-angku juwo .
44003026	Itulah sababnyo Allah mamiliah Pisuruah-Nyo , mako disuruah-Nyo lah Pisuruah tu datang kabake angku-angku talabiah dawulu , supayo buliah Baliau mambarakaik-i angku-angku . Caro Baliau mambarakaik-i iyolah , Baliau jadikan kasadonyo angku-angku batobaik dari caro iduik angku-angku nan jahek . "
44004001	Samantaro si Petrus jo si Yahya , sadang mangecek juwo lai jo urang-urang tu , mako bi tibolah imam-imam kapalo jo kumandan pangawal Rumah Tuhan , sarato jo urang-urang Saduki kabake inyo .
44004002	Urang-urang tu bi bangih , dek karano si Petrus jo si Yahya mangatokan kabake urang nan banyak , baraso Isa Almasih lah babaliak iduik dari kamatian . Itu manandokan baraso urang nan mati ka iduik baliak .
44004003	Mako urang-urang tu manangkok kaduwo urang rasul tu , sudah tu dimasuakkannyo ka pinjaro . Dek karano ari lah malam , mako si Petrus jo si Yahya ditahan disinan sampai bisuaknyo .
44004004	Tapi , urang-urang nan lah mandangakan pangajaran rasul-rasul tu , sambuah nan picayo . Mako bilangannyo batambah sampai manjadi kiro-kiro limo ribu urang .
44004005	Bisuak arinyo tunganai-tunganai Mahkamah Agamo , pamimpin-pamimpin Yahudi , sarato jo guru-guru agamo bakumpua di Yerusalem .
44004006	Urang-urang tu batamu jo Imam Basa Hanas , jo Kayafas , jo Yahya , jo Aleksander , sarato jo kasadonyo nan tamasuak kaluarga imam basa tu .
44004007	Si Petrus jo si Yahya dibawok mangadap ka urang-urang tu , mako batanyolah urang-urang tu , " Baa caronyo kalian mancegakkan urang nan lumpuah tu ? Jo kakuatan apo , atau jo kakuasaan dari siya kalian karajokan tu ? "
44004008	Si Petrus nan dikuwasoi dek Roh Allah , inyo manjawab , " Angku-angku pamimpin banso , sarato jo angku-angku anggota mahkamah !
44004009	Kami disidangkan kiniko , dek karano babuwek baiak untuak manolong surang urang lumpuah , sudah tu , dek karano angku-angku nak niyo tawu baa caronyo urang tu dicegakkan .
44004010	Nah , angku-angku kasadonyo musti tawu , sarato jo kasadonyo banso Israel pun musti tawu pulo andaknyo , baraso urang nan kiniko tagak jo badan nan siyaik di adok-an angku-angku ko , adolah dek karano kudaraik sarato jo kuwaso dari Isa Almasih urang Nazaret tu . Angku-angku lah manyalibkan Baliau tu , tapi Allah lah ma iduikkan Baliau baliak .
44004011	Isa Almasih ikolah , nan dimukasuikkan dek ayaik Alkitab nan mangatokan bakcando iko , ' Batu nan indak tapakai dek kalian oih urang-urang tukang , tanyato manjadi batu nan tarutamu . '
44004012	Hanyo malalui Isa Almasih sajolah urang dapek disalamaikkan . Dek karano , di muko bumi ko di antaro umaik mukaluak , indak ado doh urang nan lain nan mandapek kuwaso dari Allah , untuak manyalamaikkan kito . "
44004013	Kasadonyo anggota Sidang Pangadielan tu bi tacangang , dek maliyek kabaranian si Petrus jo si Yahya , apo lai inyo bi tawu pulo baraso kaduwo urang rasul tu , adolah urang badarai nan indak basikola . Kudian barulah takana dek inyo baraso kaduwo urang rasul tu adolah pangikuik Isa Almasih .
44004014	Tapi urang-urang tu indak dapek mangecek , dek karano urang nan lah dicegakkan tu ado tagak disinan di adok-an inyo , samo-samo jo si Petrus jo si Yahya bagai .
44004015	Mako urang-urang tu , manyuruah kaduwo urang rasul tu kaluwa dari ruwang sidang , kudian inyo bi barundiang .
44004016	Inyo bi mangatokan , " Apo nan musti kito pabuwek kabake urang nan baduwo ko ? Kasadonyo urang nan tingga di Yerusalem lah tawu , baraso ado mukjizat nan luwa biaso , dipabuwek dek urang nan baduwo ko . Kito indak dapek mamungkienyo .
44004017	Tapi , supayo jan pacah kaba tantang kajadian ko , ka tangah urang nan banyak , molah kito garegak urang nan baduwo ko , supayo inyo indak dibuliahkan lai mangecek kabake siya-siyanyo , jo mamakai namo Isa Almasih . "
44004018	Mako urang-urang tu ma imbau baliak , rasul nan baduwo tu , untuak ma agiah tawu , baraso inyo indak dibuliahkan lai manyabuik namo atau mambari pangajaran jo namo Isa Almasih .
44004019	Tapi si Petrus jo si Yahya manjawab , " Pikiekanlah sandiri , apo nan baiak di adok-an Allah : mamatuahi parentah angku-angku atau mamatuahi parentah Allah .
44004020	Dek karano , kami indak bisa doh baranti mancuritokan , tantang apo nan lah kami liyek , tantang apo nan lah kami danga . "
44004021	Indak ciyek juwo doh alasan nan dapek dek anggota-anggota sidang tu , untuak ka ma ukun si Petrus jo si Yahya . Dek karano itu , inyo patakuik-takuik-i kaduwo urang rasul tu , sudah tu baru dilapehkannyo , dek karano di kajadian tu , kasadonyo urang bi mamuji-muji Allah .
44004022	Urang nan panyakiknyo lah dicegakkan jo mukjizat tu , umuanyo lah labiah dari ampek puluah tawun .
44004023	Sasudah si Petrus jo si Yahya dilapehkan , inyo babaliak kabake kanti-kantinyo , inyo curitokanlah kasadonyo , apo nan lah dikatokan dek imam-imam kapalo , sarato jo pamimpin-pamimpin Yahudi tu .
44004024	Sasudah kanti-kantinyo tu mandanga curito tu , inyo jo kanti-kantinyo tu sahati badowa kapado Allah . Inyo bi mangatokan , " Tuhan , Angkaulah nan manjadikan langik jo bumi , sarato lauik jo sagalo isinyo .
44004025	Jo Roh Angkau , Angkau panah mangecek malalui niniak muyang kami , Nabi Daud pisuruah Angkau ; Angkau mangatokan , ' Baa mangko urang-urang nan indak ba Tuhan Allah , bangih ; baa mangko banso-banso mambuwek rancangan nan indak bapayidah ?
44004026	Rajo-rajo dunia basegeh-segeh untuak baparang , pamimpin-pamimpin basatu , untuak malawan Tuhan sarato jo Rajo Panyalamaik . '
44004027	Dek karano , batua Herodes jo Pontius Pilatus lah ma adokan parundiangan , jo urang-urang nan indak ba Tuhan Allah , sarato jo urang-urang Israel di kota ko . Inyo batamu bamupakaik untuak ka malawan Isa Almasih , Pisuruah Angkau nan suci tu , nan lah Angkau angkek manjadi Rajo Panyalamaik .
44004028	Urang-urang tu basatu untuak mangarajokan sagalo sasuatu , nan lah Angkau tantukan sajak sa isuak , baraso itu ka tajadi . Angkau manantukan sagalo sasuatu jo kuwaso , sarato jo kandak Angkau sandiri .
44004029	Nan kiniko oih Tuhan , liyeklah , baa bana urang-urang tu mampatakuik-takuik-i kami . Mako ijinkanlah kami pisuruah-pisuruah Angkau ko , untuak malewakan barito nan dari Angkau ko , jo parasaan nan indak maraso takuik .
44004030	Turunkanlah kuwaso Angkau , supayo urang nan sakik dicegakkan jo mukjizat-mukjizat , sarato jo kajadian-kajadian nan luwa biaso tajadi , malalui kuwaso , sarato jo kakuatan dari namo Isa Almasih , Pisuruah Angkau nan suci tu . "
44004031	Sasudah urang-urang tu salasai badowa , ba oyaklah tampaik inyo bakumpua tu . Inyo kasadonyo dikuwasoi dek Roh Allah , mako timbualah sumangaik nan barani untuak mangecek , tantang barito nan dari Allah .
44004032	Kasadonyo urang nan lah ba iman tu , iduik sahati jo sajiwa . Indak surang juwo doh dari urang-urang tu , nan ma anggap apo nan dipunyoinyo adolah miliaknyo surang . Sagalo sasuatu nan ado dinyo , inyo pakai basamo-samo .
44004033	Jo kuwaso nan gadang rasul-rasul tu mambarikan pangakuan , baraso Isa Almasih lah iduik baliak . Mako Allah sabana mambarakaik-i iduik urang-urang tu .
44004034	Indak surang juwo doh dari urang-urang tu nan bakakurangan . Dek karano , urang nan layi punyo tanah , atau punyo rumah , inyo bi manjuwa-i tanah jo rumahnyo tu ; sudah tu , pitih panjualannyo tu inyo bawok ,
44004035	inyo sarahkan kabake rasul-rasul . Kudian pitih tu dibagi-bagikan kabake satiyok urang nan mamaralukan .
44004036	Bakcando itu pulolah si Yusuf . Inyopun manjuwa tanah miliaknyo , mako pitih panjualan tu inyo bawok , inyo sarahkan kabake rasul-rasul . Si Yusuf ko adolah urang katurunan Lewi dari Siprus ; rasul-rasul manamokan inyo si Barnabas ( aratinyo adolah Pa ubek rusuah ) .
44004037	
44005001	Ado pulo surang laki-laki nan banamo si Ananias . Inyo jo bininyo nan banamo si Safira , manjuwa pulo sabidang tanah miliak inyo .
44005002	Sabagian dari pitih panjualan tu , inyo andokkan untuak inyo , nan salabiahnyo baru inyo sarahkan kabake rasul-rasul . Inyo mampabuwek nan bakcando itu , sapangatawuan bininyo .
44005003	Mako bakatolah si Petrus kabake inyo , " Angku Ananias , baa mangko angkau padiyakan Ubilih manguwasoi ati angkau , sampai angkau baduto kapado Roh Allah , sacaro ba anok-anok angkau lah manyisiahkan sabagian dari pitih panjualan tanah tu , untuak diri angkau sandiri ?
44005004	Sabalun tanah tu angkau juwa , kan angkau nan punyo . Sasudah tanah tu dijuwapun , pitihnyo kan angkau juwo nan punyo . Jadi , baa mangko ado mukasuik di ati angkau untuak mampabuwek nan bakcando itu ? Indak manusia doh tu nan angkau kicuah , tapi Allah ! "
44005005	Baitu si Ananias mandangakan kecek si Petrus tu , inyo tajarongkang , lansuang mati . Kasadonyo urang nan mandanga tantang kajadian tu , bi tabik takuik .
44005006	Mako tibolah urang-urang mudo nan ka mangapani mayik si Ananias , sudah tu dibawoknyo kaluwa untuak ka dikubuakan .
44005007	Kiro-kiro tigo jam sasudah itu , bini si Ananias tibo . Inyo indak tawu doh , apo nan lah tajadi .
44005008	Si Petrus bakato kabake inyo , " Cubolah agiah tawu kabake ambo : Apokoh iyo sakiko aragonyo , tanah nan angkau juwa jo pak anak angkau tu ? " " Iyo , iyo sakitulah aragonyo , " kecek bini si Ananias tu .
44005009	Mako bakatolah si Petrus kabake inyo , " Baa mangko supakaik angkau jo pak anak angkau , untuak mancuboi Roh Tuhan ? Dangakanlah nak ambo katokan ! Urang-urang nan payi mangubuakan pak anak angkau lah babaliak . Kiniko inyo ka mambawok angkau pulo kaluwa . "
44005010	Sakutiko tu juwo bini si Ananias tajarongkang pulo , inyo mati di adok-an si Petrus . Dikutiko urang-urang mudo tu bi masuak , inyo manampak si Safira lah mati . Mako inyo bawoklah mayik si Safira tu kaluwa , untuak ka dikubuakan dakek pusaro lakinyo .
44005011	Bi tabik takuiklah kasadonyo urang-urang ba iman tu , baitu pulo urang-urang nan lain bagai , nan mandanga tantang kajadian tu .
44005012	Dek karano di palayanan rasul-rasul tu , mako sambuahlah mukjizat sarato jo kajadian-kajadian nan luwa biaso , nan tajadi di tangah-tangah masarakaik . Jo sacaro sahati kasadonyo urang ba iman tu , bi bakumpua di Barando Nabi Sulaiman di Rumah Tuhan .
44005013	Di urang luwa indak ado doh nan talok sato bakumpua jo urang-urang ba iman tu . Tapi urang-urang nan ba iman tu sangaik di aromaik-i dek masarakaik .
44005014	Batambah lamo batambah sambuah urang-urang nan picayo kabake Tuhan -- biya laki-laki maupun padusi .
44005015	Malah ka adaannyo sampai bakcando iko ; urang-urang nan sakik dilatakkan di ateh tampaik tidua , atau di ateh lapiak , sudah tu dibawok ka tapi labuah , supayo urang-urang nan sakik tu , sapaliang-paliang tidak , dapek kanai bayang-bayang si Petrus , jikok inyo lalu disinan .
44005016	Bi babondong-bondonglah urang nan bi tibo dari kota-kota nan di sakuliliang Yerusalem . Inyo bi mambawok-i urang-urang nan sakik , sarato jo urang-urang nan kamasuak-an roh jahek . Urang-urang tu dicegakkan kasadonyo .
44005017	Akienyo imam basa jo kasadonyo pangikuik-pangikuiknyo , iyolah golongan urang-urang Saduki , muloi batindak , dek karano inyo bingik .
44005018	Rasul-rasul tu ditangkok-inyo , sudah tu dimasuakkannyo ka pinjaro .
44005019	Tapi malamnyo , tibolah surang malekaik Tuhan mambukakkan pintu pinjaro tu , mako inyo bawoklah rasul-rasul tu kaluwa . Malekaik tu bakato kabake rasul-rasul tu ,
44005020	" Payilah tagak ka Rumah Tuhan , tibo disinan agiah tawulah kabake urang nan banyak , tantang parkaro iduik nan baru . "
44005021	Mako rasul-rasul tu pun , mamatuahi parentah malekaik tu . Subuah-subuah buto inyo lah payi ka Rumah Tuhan , untuak mambari pangajaran . Samantaro itu imam basa jo pangikuik-pangikuiknyo bi tibo , mako inyo adokanlah sidang mahkamah jo pamimpin-pamimpin urang Yahudi . Kudian inyo manyuruah urang , payi manjapuik rasul-rasul ka pinjaro untuak dibawok mangadap kabake inyo .
44005022	Tapi , kutiko urang-urang nan disuruah tu tibo di pinjaro , nan rasul-rasul tu indak ado lai disinan . Dek karano itu inyo babaliak , mako inyo curitokanlah kajadian tu kabake mahkamah .
44005023	" Kutiko kami tibo di pinjaro , " kecek urang-urang tu kabake mahkamah , " kami dapati pintu pinjaro tu takunci elok , pangawal-pangawal sadang bajago-jago di pintu . Tapi , baru lah kami bukak pintu tu , ruponyo indak ba urang lai di dalam . "
44005024	Kutiko parwira pangawal Rumah Tuhan , jo imam-imam kapalo mandanga curito tu , inyo tapana ma agak-agak-i rasul-rasul tu , inyo tabik takuik , apo nan ka tajadi sasudah ko .
44005025	Kudian tibolah surang laki-laki nan mambawok kaba nan bakcando iko , " Dangakanlah oih angku-angku ! Urang-urang nan angku-angku tahan di pinjaro tu , kiniko inyo sadang ma aja urang banyak di Rumah Tuhan ! "
44005026	Mako payilah parwira pangawal Rumah Tuhan tu , samo-samo jo pangawalnyo bagai untuak manjapuik rasul-rasul tu baliak . Tapi inyo manjapuik indak sacaro jo paso doh , dek karano inyo takuik kabake urang nan banyak ; jan sampai tajadi baiko , urang nan banyak tu mamungkangi inyo jo batu .
44005027	Rasul-rasul tu dibawok masuak , untuak mangadap ka mahkamah . Mako muloilah imam basa mamareso inyo .
44005028	Imam basa mangatokan , " Kami lah sabana sangaik managah , supayo kalian jan ma ajakan juwo tantang Urang ( Isa Almasih ) tu . Tapi kiniko cubolah caliak , apo ko nan kalian pabuwek ! Kalian paleyak-leyakkan pangajaran kalian tu disadonyo tampaik di Yerusalem ko , kalian malah nak manuduah kami pulo , baraso dek karano di kamilah nan manyababkan Urang ( Isa Almasih ) tu mangko-Nyo mati . "
44005029	Si Petrus sarato jo rasul-rasul nan lainnyo bi manjawab , " Kami musti patuah kapado Allah , kami indak ka mampaturuikkan kandak manusia doh .
44005030	Isa Almasih , nan lah angku-angku salibkan tu , Baliau lah di iduikkan baliak dek Allah niniak muyang kito , sasudah Baliau mati .
44005031	Allah lah ma agiahkan kabake Baliau pangkaik , sarato jo kuwaso nan sangaik tinggi sabagai Pamimpin , sarato Panyalamaik ; supayo banso Israel di agiah kasampatan untuak batobaik dari doso-dosonyo , buliah inyo mandapek ampun .
44005032	Kami ko lah sasi-sasinyo tantang kasadonyo tu -- kami sarato jo Roh Allah , iyolah Roh nan di barikan dek Allah kabake satiyok urang nan lai manuruikkan parentah Baliau . "
44005033	Kutiko anggota-anggota Mahkamah Agamo tu , mandanga nan bakcando itu , inyo bangih sangaik , inyo supakaik untuak ka mambunuah rasul-rasul tu .
44005034	Tapi di antaro anggota-anggota mahkamah tu , ado surang urang Farisi nan banamo Gamaliel . Inyo adolah guru agamo nan sangaik di aromaik-i dek kasadonyo urang . Inyo bae tagak , sudah tu inyo suruah urang mambawok rasul-rasul tu kaluwa , agak sabanta .
44005035	Kudian inyo bakato kabake sidang Mahkamah Agamo tu , " Sudaro-sudaro urang-urang Israel ! Pikiekanlah elok-elok tantang apo nan ka Sudaro-sudaro pabuwek kabake urang-urang ko .
44005036	Dek karano , dulu panah ado urang nan banamo si Teudas , nan ma anggap dirinyo urang gadang , sainggo ado kiro-kiro ampek ratuih urang , urang nan ma ikuik inyo . Tapi akienyo inyo dibunuah urang , kasadonyo pangikuiknyo baserak-serak , garakkannyo ilang lanyok .
44005037	Sasudah itu , dikutiko urang ma etong panduduak , ado pulo nan mancogok surang lai , nan banamo si Yudas , urang dari Galilea . Dek karano dipangaruahinyo , sambuah pulo urang nan manuruikkan inyo . Tapi akienyo inyo dibunuah urang pulo , kasadonyo pangikuik-pangikuiknyo baserak-serak .
44005038	Jadi kiniko , jo kajadian nan sarupo iko , nasiyaik ambo iyolah : janlah dipanga-pangakan urang-urang ko , padiyakan sajolah inyo . Jikok pangajaran sarato jo garakan inyo ko , barasa dari manusia , mako pangajaran jo garakan tu , ka ilang lanyok .
44005039	Tapi , jikok itu datang dari Allah , mako Sudaro-sudaro indak ka dapek doh mangalahkan inyo . Mungkin sajo isuak , tanyato Sudaro-sudaro malawan Allah . " Nasiyaik Gamaliel tu ditarimo dek sidang mahkamah .
44005040	Mako di imbaulah rasul-rasul tu , sudah tu inyo dicambuik , inyo ditagah mambari pangajaran tantang Isa Almasih . Sasudah tu barulah inyo dilapehkan .
44005041	Rasul-rasul tu barangkek dari Mahkamah Agamo tu , jo bagadang ati , dek karano Allah lah ma anggap inyo patuik untuak manarimo hinoan , dek karano di Isa Almasih .
44005042	Satiyok ari di Rumah Tuhan , sarato jo di rumah-rumah urang , rasul-rasul tu tatap mambari pangajaran , sarato jo mambaritokan Injil tantang Isa Almasih , baraso Baliaulah Rajo Panyalamaik nan dijanjikan dek Allah tu .
44006001	Pangikuik-pangikuik Isa Almasih batambah lamo batambah banyak . Pado kutiko itu , urang-urang Yahudi nan babahaso Yunani , manjadi indak suko taradok urang-urang Yahudi nan usali . Nan babahaso Yunani tu bi mangatokan , " Urang-urang padusi nan lah marando nan ado di tampaik kami , inyo indak bi mandapek doh bantuan balanjo sahari-hari , nan dibagi-bagikan kabake urang nan banyak . "
44006002	Dek karano itu , kaduwo baleh urang rasul-rasul tu mangumpuakan kasadonyo pangikuik , untuak mambari tawu kabake inyo , " Indak elok doh jikok kami baranti mambaritokan firman Allah , hanyo dek karano musti ma uruih parkaro-parkaro nan ka dimakan .
44006003	Dek karano itu , eloklah Sudaro-sudaro piliah agak tujuah urang di antaro angku-angku , nan layi punyo namo baiak , nan layi dikuwasoi dek Roh Allah , sarato jo arih bijaksano , nan ka bisa kami tugehkan untuak ma uruih sagalo karajo ko ;
44006004	dek karano kami hanyo nak badowa , sarato kami hanyo nak mambaritokan firman Allah sajo . "
44006005	Kasadonyo urang tu bi satuju , jo apo nan dikatokan dek rasul-rasul tu . Mako inyo piliahlah Stefanus , Stefanus adolah urang nan sangaik ba iman kabake Isa Almasih , inyo dikuwasoi dek Roh Allah . Tapiliah pulo : Si Filipus , si Prokhorus , si Nikanor , si Timon , si Parmenas , sarato jo si Nikolaus dari Antiokhia ; inyo ko indak urang Yahudi doh , tapi inyo lah masuak agamo Yahudi .
44006006	Katujuah urang tu di usulkan kabake rasul-rasul , mako rasul-rasul tu badowa , sarato mamintakkan barakaik kapado Tuhan untuak urang-urang tu .
44006007	Bakcando itulah firman Allah batambah tasebar , pangikuik-pangikuik Isa Almasih di Yerusalem samakin batambah banyak . Sambuah pulo imam-imam nan picayo kabake Isa Almasih .
44006008	Stefanus sabana dibarakaik-i dek Allah , sainggo inyo banyak mampabuwek mukjizat , sambuah pulo mangarajokan karajo-karajo nan luwa biaso di tangah-tangah masarakaik .
44006009	Tapi ado pulo urang-urang nan balawan jo inyo ; urang tu adolah anggota-anggota rumah ibadaik nan dinamokan Rumah Ibadaik Urang-urang Bebas . Anggota-anggota rumah ibadaik tu , adolah urang-urang Yahudi dari Kirene jo dari Aleksandria . Urang-urang ko , samo-samo jo urang-urang Yahudi nan dari Kilikia jo Asia , bi badebaik jo Stefanus .
44006010	Tapi urang-urang tu indak bisa doh manyolang apo nan dikatokan dek Stefanus , dek karano Roh Allah mambari kabijaksanoan untuak mangecek kabake Stefanus .
44006011	Dek karano itu , urang-urang tu ma asuang babarapo urang nan lain , untuak mangatokan , " Kami lah mandanga urang tu mahino Nabi Musa , sarato jo mahino Allah ! "
44006012	Bakcando itulah urang-urang tu ma asuang urang-urang nan lain , ma asuang pamimpin-pamimpin Yahudi , sarato jo guru-guru agamo . Mako bi payilah inyo untuak ka manangkok Stefanus , kudian inyo bawok mangadap ka Mahkamah Agamo .
44006013	Inyo bawok pulo sasi-sasi nan ma agiah katarangan-katarangan nan indak batua , tantang diri Stefanus . Sasi-sasi tu bi mangatokan , " Urang ko satiyok inyo mangecek mahino Rumah Tuhan nan suci , sarato mahino parentah-parentah Allah nan disampaikan dek Nabi Musa .
44006014	Kami lah mandangakan pulo inyo mangatokan , baraso Isa Almasih dari Nazaret tu ka maruntuah-i Rumah Tuhan ko , sudah tu Inyo ka ma ubah kasadonyo adaik istiadaik , nan lah diturunkan dek Nabi Musa kabake kito ! "
44006015	Kasadonyo urang nan ado di sidang Mahkamah Agamo tu , mancaliak kabake Stefanus . Kutiko itu rono muko Stefanus kaliyatannyo saroman jo muko malekaik .
44007001	Imam basa batanyo kabake Stefanus , " Batua koh kasadonyo nan dikatokan dek urang tu ? "
44007002	Stefanus manjawab , " Sudaro-sudaro , sarato jo angku-angku ! Cubolah dangakan ambo mangecek ! Sabalun niniak muyang kito Nabi Ibrahim , pindah ka Haran , dikutiko inyo tingga di Mesopotamia , Allah nan mulie , tibo kabake inyo
44007003	sambia bakato , ' Tinggakanlah nagari angkau , sarato jo sanak sudaro angkau . Payilah ka nagari nan ka Den tunjuakkan kabake angkau . '
44007004	Mako barangkeklah Nabi Ibrahim dari nagari Kasdim , pindah ka Haran . Sasudah bapak Nabi Ibrahim maningga , Allah manyuruah Nabi Ibrahim pindah ka nagari ko , iyolah nagari nan kiniko , lah Sudaro-sudaro diami , sarato lah angku-angku tunggu-i .
44007005	Dikutiko itu , indak sabagian juwo doh dari nagari ko , nan di agiahkan dek Allah kabake Nabi Ibrahim , untuak manjadi miliaknyo ; agak sajangka tanah pun indak di agiah . Tapi , Allah bajanji , baraso Baliau ka mambarikan kabake Nabi Ibrahim tanah ko , untuak ka manjadi miliaknyo , sarato miliak katurunannyo . Kutiko itu Nabi Ibrahim alun mampunyoi anak .
44007006	Tapi , ikolah nan dikatokan dek Allah kabake inyo , ' Katurunan angkau ka manatap sabagai urang asiang , di nagari lain . Urang-urang nagari tu ka manjajah , sarato ka ma ajab katurunan angkau tu , salamo ampek ratuih tawun .
44007007	Tapi , Aden ka ma ukun banso nan mampabudak katurunan angkau tu , katurunan angkau tu ka bi kaluwa dari nagari tu , inyo ka bi manyambah Waden di tampaik ko . '
44007008	Sasudah bakato bakcando itu , janji nan di ikek tu , disahkan dek Allah , jo sacaro manyuruah urang basunaik rasu . Sasudah Ishak , anak Nabi Ibrahim layie , mako Nabi Ibrahim manyunaikkan Nabi Ishak dikutiko inyo ba umua salapan ari . Kamudian Nabi Ishak manyunaikkan anaknyo pulo , iyolah Yakub . Nabi Yakub pun manyunaikkan pulo kaduwo baleh urang anaknyo , iyolah urang nan manjadi bapak muyang urang Yahudi .
44007009	Bapak-bapak muyang kito tu , bingik kabake Nabi Yusuf , sainggo inyo juwa Nabi Yusuf manjadi budak di Mesir . Tapi Allah manyaratoi iduiknyo ,
44007010	Nabi Yusuf dilapehkan dari sagalo kasusahannyo . Allah mambarikan kabake inyo aka budi , sarato jo arih bijaksano dikutiko inyo mangadap Firaun rajo Mesir , sainggo Firaun manjadikan inyo gubenur nagari Mesir , sarato jadi panguwaso di istana Firaun .
44007011	Kudian tajadilah musin lapa nan sangaik padiah , di kasadonyo nagari Mesir sarato jo nagari Kanaan , sainggo urang sabana sansaro dibuweknyo . Niniak muyang kito indak bisa doh mandapek nan ka dimakan .
44007012	Dikutiko Nabi Yakub mandanga kaba , baraso ado gandun di Mesir , mako inyo suruahlah anak-anaknyo , niniak muyang kito tu payi kasinan , untuak nan partamu kalinyo .
44007013	Kutiko inyo payi nan kaduwo , Nabi Yusuf mambaritawu kabake dunsanak-dunsanaknyo tu , baraso inyo adolah Yusuf . Baru dikutiko itulah rajo Mesir tawu , tantang asa-usua Nabi Yusuf .
44007014	Kudian Nabi Yusuf mangirin kaba kabake bapaknyo , Nabi Yakub , untuak manyuruah Nabi Yakub sarato jo kasadonyo kaluarganyo pindah ka Mesir -- kasadonyo ado tujuah puluah limo urang banyaknyo .
44007015	Mako pindahlah Nabi Yakub ka Mesir , disinanlah inyo sarato jo niniak muyang kito maningga .
44007016	Kudian mayik-mayiknyo tu dibawok babaliak ka Sikhem , untuak ka dikubuakan di tanah pakubuaran , nan lah dibali dek Nabi Ibrahim jo sajumlah pitih dari urang Hemor di Sikhem .
44007017	Kutiko lah ampia tibo masonyo , Allah ka mambarikan janji-Nyo kabake Nabi Ibrahim , banso kito di Mesir lah batambah banyak .
44007018	Akienyo , ado surang rajo nan lain , nan indak bakatawuan jo Nabi Yusuf , mamarentah di Mesir .
44007019	Rajo tu mampamainkan banso kito , inyo ajab niniak muyang kito . Inyo paso niniak muyang kito untuak mambunuah anak cucunyo nan baru layie , supayo banso kito jan batambah kambang .
44007020	Pado maso kutiko itulah Nabi Musa layie ; inyo adolah anak nan sangaik rancak . Tigo bulan lamonyo inyo dipaliaro di rumah bapaknyo ,
44007021	kutiko Nabi Musa dibuwang dek urang gaeknyo , mako puti Firaunlah nan ma ambiak , dipaliaronyolah Nabi Musa , bakcando mangasuah anaknyo bana .
44007022	Sagalo alemu banso Mesir di ajakan kabake Nabi Musa , inyo manjadi urang nan sangaik bakuwaso dalam kato-kato , bakuwaso pulo jo pabuatannyo .
44007023	Kutiko Nabi Musa lah ba umua ampek puluah tawun , mako timbualah pangana di atinyo , untuak nak payi maliyek ka adaan bansonyo urang Israel .
44007024	Kutiko itu , inyo manampak surang urang Israel , ditangani dek surang urang Mesir ; mako inyo mampatagak-i urang nan kanai tangan tu , inyo bunuahlah urang Mesir tu .
44007025	Nabi Musa manyangko kok lai ka mangarati bansonyo tu , baraso Allah sadang mamakai inyo , untuak ka malapehkan bansonyo tu dari pabudakkan . Tapi ruponyo urang Israel tu indak bi mangarati .
44007026	Bisuak arinyo , nampak pulolah dek Nabi Musa duwo urang Israel nan sadang bacakak , inyo ba usawo untuak mangkatangahi urang nan bacakak tu . Inyo mangatokan , ' Kalian ko basudaro . Baa mangko kalian bacakak ? '
44007027	Tapi urang nan manangani kantinyo tu manungokkan Nabi Musa ka tapi , sambia bakato , ' Siya urang nan ma angkek angkau jadi pamimpin kami , siya urang nan ma angkek angkau jadi hakim kami ?
44007028	Apokoh angkau nak ka mambunuah den pulo , bancando urang Mesir nan kapatang ? '
44007029	Baitu Nabi Musa mandanga apo nan dikatokan dek urang tu , mako inyo bantai lari dari Mesir , payilah inyo ka nagari Midian , manatap disinan . Disinanlah inyo mandapek anak duwo urang .
44007030	Ampek puluah tawun kamudian , surang malekaik tibo kabake Nabi Musa di padang gurun , dakek Gunuang Sinai . Malekaik tu datang di dalam api , di samak baluka nan sadang manyalo .
44007031	Nabi Musa tacangang mancaliak kajadian tu , inyo bae mandakek , supayo dapek mangatawui apo nan sabananyo . Mako tadangalah dek inyo suwaro Tuhan nan mangatokan ,
44007032	' Adenlah Allah niniak muyang angkau ; Aden adolah Allah Ibrahim , Allah Ishak , Allah Yakub . ' Nabi Musa lah manggaretek dek katakuik-an , sainggo indak talok lai dek inyo , mancaliak ka samak baluka tu .
44007033	Kamudian Tuhan bakato pulo , ' Bukaklah tarompa nan angkau kanakkan tu , dek karano , tanah tampaik tagak angkau ko , adolah tanah nan suci .
44007034	Aden lah maliyek , Aden lah mamparatikan payik padiahnyo sansaro umaik-Den di Mesir . Aden lah mandanga kaluah kasahnyo , Aden turun untuak ka malapehkan inyo dari pabudakkan . Kiniko , kamarilah ! Aden ka ma utuih angkau babaliak ka Mesir . '
44007035	Nabi Musa ikolah , Musa nan indak di akui dek banso Israel , nan ditulak jo kato-kato nan bakcando iko , ' Siya urang nan lah ma angkek angkau manjadi pamimpin kami , siya urang nan lah ma angkek angkau jadi hakim kami ? ' Tapi , kabatualan inyo banalah urang nan di utuih dek Allah , untuak manjadi pamimpin , sarato jo manjadi panyalamaik , disaratoi bantuan dari malekaik nan tibo kabake inyo , dalam samak baluka nan manyalo .
44007036	Nabi Musa tu lah nan mamimpin banso Israel kaluwa dari Mesir , jo sacaro mampabuwek mukjizat-mukjizat , sarato jo kajadian-kajadian nan luwa biaso di Mesir , di lauik Merah , sarato jo di padang gurun , salamo ampek puluah tawun .
44007037	Inyo pulolah Musa , nan bakato kabake banso Israel , ' Allah ka ma utuih kabake angku-angku , surang nabi nan dipiliah dari antaro angku-angku sandiri , samo jo bakcando Baliau mamiliah ambo . '
44007038	Nabi Musa pulolah di sidang jamaah banso Israel di padang pasie , nan manjadi parantaro , antaro malekaik nan mangecek kabake inyo di Gunuang Sinai , jo niniak muyang kito . Inyo pulolah nan manarimo firman Allah nan mambawok kapado iduik , supayo disampaikan kabake kito .
44007039	Biyapun baitu niniak muyang kito indak namuah patuah kabake inyo . Niniak muyang kito tu indak niyo manarimo Nabi Musa , malah inyo nak babaliak ka Mesir .
44007040	Niniak muyang kito bakato kabake Nabi Harun , ' Buwekkanlah dewa-dewa untuak kami , buliah dewa-dewa tu nan ka mamimpin kami . Dek karano kami indak tawu lai , apo nan lah tajadi di diri si Musa nan mambawok kami kaluwa dari Mesir ! '
44007041	Mako dikutiko itu , niniak muyang kito mambuwek sabuwah patuang anak bantiang , kudian inyo bi mampasambahkan karoban kabake patuang tu , sarato ma adokan alek untuak ma aromaik-i barang buatan tangannyo sandiri .
44007042	Dek karano itu , mako Allah maninggakan niniak muyang kito , Allah mampadiyakan inyo bi manyambah bintang-bintang nan di langik . Mako basuwoanlah apo nan lah tatulih di kitab nabi-nabi . Nan babunyi bakcando iko , ' Oih urang-urang Israel ! Indaknyo untuak Den doh , kalian mandabiah karoban , indak untuak Den doh kalian mangarobankan taranak , salamo ampek puluah tawun kalian di padang pasie .
44007043	Kemah dewa Molokhlah nan kalian angkuik-angkuik , samo-samo jo patuang Refan , si bintang dewa kalian ; itulah patuang nan kalian buwek , nan ka untuak kalian sambah . Dek karano itu , Aden ka mambuwang kalian sajauah-jauahnyo , etan ka subarang nagari Babel . '
44007044	Kemah tampaik nan manandokan Allah datang kabake manusia , ado di tangan niniak muyang kito di padang gurun . Kemah tu dibuwek dek karano parentah dari Allah kabake Nabi Musa , sasuwai manuruik conto nan dipaliyekkan dek Allah kabake inyo .
44007045	Kamudian kemah tu dibawok sataruihnyo dek niniak muyang kito , pado wakatu inyo jo Nabi Yosua payi marabuik nagari kito ko , dari ganggaman banso-banso nan di usie dek Allah dari adok-an niniak muyang kito . Kemah tu ado disinan sampai ka jaman Nabi Daud .
44007046	Nabi Daud mangarajokan apo nan katuju dek Allah , inyo mamintak kapado Allah , kok dapek inyo di ijinkan mambuwek sabuwah rumah , untuak Allah nan disambah dek Nabi Yakub .
44007047	Tapi Nabi Sulaimanlah nan mambuwek rumah , nan ka untuak Allah tu .
44007048	Biyapun baitu , Allah Nan Mahatinggi indak manatap di rumah nan dibuwek dek manusia doh ; dek karano di kitab nabi ado tatulih nan bakcando iko ,
44007049	' Langik adolah kurisi Den , bumi adolah aleh kaki-Den . Rumah apokoh nan nak kalian tagakkan , untuak Den ? Dimanyo tampaik , untuak Den baranti ?
44007050	Indak koh Waden sandiri nan mambuwek sagalo sasuatu ? ' bakcando itulah Allah bakato .
44007051	Angku-angku sabana-bana kareh kapalo , sabana sulik di angku-angku untuak patuah kapado Allah ! Talingo angku-angku iyolah sabana tasumbek untuak mandanga kato-kato Allah ! Angku-angku samo jo niniak muyang angku-angku ; tatap malawan kapado Roh Allah !
44007052	Apokoh ado nabi nan indak di aniayo dek niniak muyang angku-angku ? Inyo bi mambunuahi utusan-utusan Allah , nan kutiko sa isuak lah malewakan baraso Pisuruah Allah nan bana tu , Baliau ka datang . Kiniko angku-angku lah mangkiyanaik-i , lah angku-angku bunuah Pisuruah Allah tu .
44007053	Malekaik-malekaik lah manyampaikan sagalo parentah Allah kabake angku-angku , tapi angku-angku indak namuah doh mamatuahinyo ! "
44007054	Baitu anggota-anggota Mahkamah Agamo tu mandanga , apo nan dikatokan dek Stefanus , iyo sabana sakik atinyo , inyo sabana bangih kabake Stefanus .
44007055	Tapi Stefanus nan dikuwasoi dek Roh Allah , inyo mancaliak ka langik . Inyo manampak kamuliaan Allah , sarato manampak Isa Almasih tagak di tampaik nan bakuwaso , di subalah suwok Allah .
44007056	" Liyeklah , " kecek Stefanus , " ambo manampak sarugo tabukak , Anak Manusia tagak di subalah suwok Allah ! "
44007057	Anggota-anggota mahkamah tu mamakok talingonyo sambia ma ariak-ariak , sacaro jo sarantak inyo manyarang Stefanus .
44007058	Inyo irik Stefanus kaluwa kota , kudian inyo pungkangi jo batu . Urang-urang nan manampak kajadian tu mampitaruahkan bajunyo kabake surang anak mudo , nan banamo si Saulus .
44007059	Samantaro urang-urang tu mamungkangi Stefanus , mako Stefanus basaru kapado Tuhan , " oih Tuhan Isa Almasih , tarimolah aruah ambo ! "
44007060	Sudah tu inyo tagak jo singantua , sambia mamakiak jo suwaro nan kuwaik , " oih Tuhan , janlah ditimpokan doso kabake urang-urang ko ! " Sasudah bakato nan bakcando itu , inyopun mati .
44008001	Sanang ati si Saulus , dek karano urang lah mambunuah Stefanus . Di ari tu juwo , mako muloilah jamaat nan di Yerusalem di aniayo , sainggo kasadonyo urang ba iman , salain daripado rasul-rasul , lah baserak-serak kian kumari di kasadonyo daerah di Yudea jo di Samaria .
44008002	Urang-urang nan takuik kapado Allah , payi mangubuakan Stefanus , sarato maratok-inyo jo ati nan sangaik ibo .
44008003	Tapi si Saulus taruih juwo ba usawo , nak ka ma ancua kan jamaat . Inyo payi dari rumah ka rumah , untuak mancari urang-urang nan ba iman , sudah tu inyo masuakkan ka pinjaro .
44008004	Urang-urang ba iman nan lah baserak-serak tu , inyo payi kian kumari untuak mambaritokan Injil nan dari Allah tu .
44008005	Si Filipus payi ka kota Samaria untuak mangabakan kabake urang-urang nan disinan , tantang Rajo Panyalamaik nan dijanjikan dek Allah .
44008006	Kutiko urang-urang tu mandangakan si Filipus babicaro , inyopun lah bi maliyek mukjizat-mukjizat nan dipabuwek dek si Filipus , mako sambuahlah dari urang-urang tu nan lai sabana mamparatikan apo nan dikatokan dek si Filipus .
44008007	Dek karano , lah sambuah roh-roh jahek nan mamakiak-makiak , kaluwa dari urang-urang nan kamasuak-an setan . Sambuah pulo urang-urang nan lumpuah sarato jo urang-urang nan pincang nan dicegakkan .
44008008	Mako urang-urang di kota Samaria tu sangaik bagadang ati .
44008009	Di kota tu ado surang laki-laki nan banamo si Simon , nan lah babarapo wakatu lamonyo , mambuwek urang-urang Samaria tapukau jo alemu sihienyo . Inyo mangatokan kabake urang-urang tu , baraso inyo adolah urang nan sabana santiang .
44008010	Mako kasadonyo urang dikota tu , dari nan gadang sampai ka nan ketek , bi manuruikkan inyo , urang-urang tu bi mangatokan , " Urang ko adolah kakuatan Allah , nan tamusaua sabagai ' Kakuatan Nan Gadang ' " .
44008011	Lah sangaik lamonyo , inyo mamukau urang jo kakuatan sihienyo , sainggo urang-urang tu sangaik ma aragoinyo .
44008012	Tapi si Filipus tibo mambaritokan kabake urang-urang tu , tantang Injil Karajaan Allah , sarato tantang Isa Almasih , nan adolah Rajo Panyalamaik . Mako bi picayolah urang-urang tu kabake barito nan dibawok dek si Filipus , inyo bi dipamandikan biya laki-laki maupun padusi .
44008013	Nan si Simon sandiri , inyopun lah picayo pulo . Sasudah inyo dipamandikan , inyo lansuang payi manuruikkan si Filipus . Dek maliyek mukjizat-mukjizat nan tajadi , mako si Simon tacangang-cangang .
44008014	Rasul-rasul nan di Yerusalem lah mandanga kaba , baraso urang-urang Samaria lah manarimo firman Allah . Dek karano itu , inyo utuihlah si Petrus jo si Yahya ka sinan .
44008015	Kutiko si Petrus jo si Yahya tibo disinan , inyo badowa untuak urang-urang Samaria tu , supayo urang tu buliah mandapek Roh Allah ,
44008016	alun surang juwo lai urang tu , nan lah dikuwasoi dek Roh Allah ; dek karano , inyo dipamandikan baru ateh namo Tuhan Isa Almasih sajo .
44008017	Dek karano itu , si Petrus jo si Yahya malatakkan tangannyo kabake urang-urang Samaria tu ; mako turunlah Roh Allah kabake urang-urang tu .
44008018	Kutiko itu si Simon maliyek , dek karano tangan rasul-rasul dilatakkan ka badan urang-urang tu , mako Roh Allah dibarikan kabake urang tu . Mako dibawoknyolah pitih dek si Simon , kabake si Petrus jo si Yahya ,
44008019	sudah tu inyo bakato , " Agiahkan pulolah kabake ambo kuwaso nan bakcando itu , supayo , jikok tangan ambo , ambo latakkan ka badan siya-siyanyo , mako urang tu ka manarimo Roh Allah pulo . "
44008020	Mako manjawablah si Petrus , " Cilakolah angkau jo pitih angkau tu ! Angkau sangko pambarian Allah tu dapek dibali jo pitih ?
44008021	Angkau indak punyo hak untuak sato di satiyok karajo kami , dek karano , ati angkau indak batua taradok Allah .
44008022	Dek karano itu , buwanglah mukasuik jahek angkau tu , mintaklah ampun kapado Tuhan , supayo pikieran angkau nan jahek tu di ampuni !
44008023	Dek karano ambo tawu , baraso ati angkau panuah jo parasaan bingik , sarato dipabudak dek karajo nan jahek . "
44008024	Bakatolah si Simon kabake si Petrus jo si Yahya , " Tolonglah mintakkan kapado Tuhan , supayo jan sampai tajadi andaknyo di diri ambo , apo nan angku-angku katokan tu . "
44008025	Sasudah si Petrus jo si Yahya mancuritokan pangalamannyo jo Tuhan , sarato mambaritokan firman Tuhan , mako babaliaklah inyo ka Yerusalem . Di pajalanan , inyo taruih mambaritokan Injil di kampuang-kampuang di daerah Samaria .
44008026	Surang malekaik Tuhan bakato kabake si Filipus , " Tagaklah , bajalanlah ! Payilah ka arah salatan , ka jalan nan ma ubuangkan Yerusalem jo Gaza . " Jalan tu langang .
44008027	Mako barangkeklah si Filipus . Dikutiko itu ado surang pagawai istana Etiopia , nan sadang dalam pajalanan babaliak ka nagarinyo . Urang tu adolah surang panjabaik tinggi , nan batangguang jawab jo kasadonyo arato bando Kandake , ratu nagari Etiopia . Urang tu lah babaliak dari Yerusalem untuak ba ibadaik kapado Allah , kiniko inyo sadang di ateh bendinyo dalam pajalanan . Samantaro inyo di ateh bendi , inyo mambaco Kitab Nabi Yesaya .
44008028	
44008029	Roh Allah bakato kabake si Filipus , " Payilah mandakek ka bendi tu . "
44008030	Mako mandakeklah si Filipus ka bendi tu , tadangalah dek inyo urang tu sadang mambaco Kitab Nabi Yesaya . Batanyolah si Filipus kabake urang tu , " Apokoh angku layi mangarati , tantang apo nan angku baco tu ? "
44008031	Urang tu manjawab , " Dima pulo ambo ka mangarati , jikok indak ado urang nan ka manarangkannyo kabake ambo ? " Mako inyo ajaklah si Filipus nayiak ka ateh bendinyo , duduak samo-samo jo inyo .
44008032	Ikolah ayaik-ayaik nan dibaconyo tu , " Inyo bakcando domba nan di alau untuak ka didabiah , Inyo bakcando anak domba nan indak mambebek , jikok bulunyo diguntiang , bakcando itulah , Inyo indak mangecek agak sapatah kato pun .
44008033	Inyo dihino sarato dipabuwek sacaro indak adie . Nyawo-Nyo dicabuik dari muko bumi , indak surang juwo doh urang nan dapek mancuritokan tantang asa-usua-Nyo . "
44008034	Panjabaik tinggi dari Etiopia tu bakato kabake si Filipus , " Cubolah curitokan kabake ambo , siya tu urangnyo nan dimukasuikkan dek nabi nan manulihkan ayaik ko ? Dirinyo sandiri atau urang lain ? "
44008035	Mako muloilah si Filipus manarangkan ; inyo mamakai ayaik-ayaik nan cako tu , untuak pamangka-i mambaritokan Injil Isa Almasih kabake panjabaik tinggi tu .
44008036	Di tangah pajalanan , sampailah inyo ka suatu tampaik nan ado ayie taganang . Panjabaik tu bakato , " Liyeklah tu ngku , kan ado tu ayie ! Apo kurang juwo lai tu , untuak ka mampamandikan ambo ? " [
44008037	Si Filipus bakato , " Jikok angku layi picayo sapanuah ati , angku buliah dipamandikan . " " Ambo picayo , Isa Almasih adolah Anak Allah , " kecek Pegawai Tinggi Etiopia tu . ]
44008038	Mako inyo suruahlah bendinyo tu baranti ; kudian inyo baduwo , si Filipus jo panjabaik tu , turun masuak ayie , mako dipamandikan si Filipuslah panjabaik tinggi tu .
44008039	Kutiko inyo bi kaluwa dari ayie , Roh Allah manyemba si Filipus dari tampaik tu . Panjabaik tinggi dari Etiopia tu , indak manampak si Filipus lai . Jo ati nan basukocito , panjabaik tinggi tu manaruihkan pajalanannyo .
44008040	Indak disangko-sangko si Filipus lah sampai sajo di Asdod . Kutiko inyo manaruihkan pajalanannyo , inyo tatap mambaritokan Injil tantang Isa Almasih , dikasadonyo kota sampai inyo tibo di Kaisarea .
44009001	Samantaro itu , si Saulus tatap juwo nak mampatakuik-takuik-i , sarato nak mambunuah pangikuik-pangikuik Tuhan Isa Almasih . Inyo payi kabake imam basa ,
44009002	inyo mintak surek kuwaso , untuak payi kabake pamimpin-pamimpin rumah ibadaik urang Yahudi , di Damsyik , supayo , jikok tibo disinan inyo basuwo jo urang-urang nan picayo ka Isa Almasih , mako inyo dapek manangkok urang-urang tu , untuak ka dibawok ka Yerusalem .
44009003	Samantaro inyo sadang manuju ka Damsyik , kutiko lah dakek jo kota nan dituju , indak disangko-sangko ado sajo cahayo dari langik nan mamanca di sakuliliang si Saulus .
44009004	Inyo ta ampeh ka tanah , mako tadangalah dek inyo suwaro nan bakato kabake inyo , " Oih Saulus , Saulus ! Baa mangko angkau ma aniayo Ambo ? "
44009005	" Siapokoh Angkau , Tuhan ? " tanyo si Saulus . Suwaro tu manjawab , " Ambolah Isa Almasih , nan angkau aniayo tu .
44009006	Tapi , kiniko tagaklah , payilah ka kota . Tibo disinan ka di agiah tawu kabake angkau , apo nan musti nan ka angkau karajokan . "
44009007	Urang nan samo-samo jo si Saulus tu bi takajuik , sainggo indak talok lai mangecek ; dek karano inyo layi mandanga pulo suwaro tu , tapi inyo indak manampak doh urang nan punyo suwaro .
44009008	Mako tagaklah si Saulus , inyo cubo manyalangkan matonyo , tapi matonyo indak dapek lai untuak maliyek . Mako tapasolah urang nan samo-samo jo inyo tu mamacikkan tangan si Saulus , sambia mambimbiang inyo masuak ka Damsyik .
44009009	Tigo ari lamonyo matonyo indak dapek maliyek , salamo itu pulo inyo indak makan , indak minun .
44009010	Di Damsyik tu ado surang pangikuik Tuhan Isa Almasih , nan banamo si Ananias . Dalam suatu pangliyatan , Tuhan mangecek kabake inyo . Tuhan bakato , " Oih Ananias ! " Ananias manjawab , " Iyo , ambo Tuhan . "
44009011	Tuhan bakato , " Capeklah barangkek kiniko juwo . Payilah ka rumah si Yudas di Jalan Luruih . Tibo disinan tanyokanlah urang nan banamo si Saulus , nan barasa dari kota Tarsus . Inyo tu sadang badowa ,
44009012	di dalam suatu pangliyatan , inyo manampak surang laki-laki , nan banamo si Ananias , tibo kabake inyo sambia malatakkan tangan ka inyo , supayo matonyo dapek maliyek baliak . "
44009013	Ananias manjawab , " Tuhan , lah sambuah ambo mandanga kaba dari urang , nan mancuritokan tantang urang tu , nan tarutamu bana tantang karajonyo nan ma aniayo , sarato jo ma ajab umaik Angkau di Yerusalem .
44009014	Kiniko inyo lah tibo pulo disiko , inyo lah mandapek ijin dari imam-imam kapalo , untuak ka manangkok kasadonyo urang nan picayo kabake Angkau . "
44009015	Mako bakatolah Tuhan kabake si Ananias , " Payi sajolah ! Dek karano Ambo lah mamiliah inyo , untuak ka malayani Ambo , supayo inyo buliah mangabakan tantang diri Ambo kabake banso-banso lain , nan indak ba agamo Yahudi , kabake rajo-rajo sarato kabake umaik Israel bagai .
44009016	Ambo sandiri nan ka ma agiah tawu kabake inyo , tantang kasadonyo parasaiyan nan musti ka ditangguangkannyo , dek karano di Ambo . "
44009017	Mako payilah si Ananias ka rumah nan ditunjuakkan dek Tuhan tu , inyo latakkanlah tangannyo ka badan si Saulus . " Oih Saulus sudaro ambo , " kecek si Ananias , " Tuhan Isa Almasih nan angkau liyek di tangah jalan , kutiko angkau sadang manuju kasiko , Baliaulah nan manyuruah ambo kamari , supayo mato angkau bisa maliyek baliak , supayo angkau dikuwasoi dek Roh Allah . "
44009018	Sakutiko tu juwo , ado sasuatu nan bakcando sisiak ikan , nan jatuah dari mato si Saulus , mako dapeklah baliak matonyo untuak maliyek . Inyo lansuang tagak , sudah tu inyo dipamandikan .
44009019	Sasudah makan , mako timbualah kudaraiknyo baliak . Si Saulus manatap babarapo ari lamonyo di Damsyik , samo-samo jo pangikuik-pangikuik Isa Almasih bagai .
44009020	Inyo lansuang payi ka rumah-rumah ibadaik , mako inyo muloilah mambaritokan , baraso Isa Almasih tu adolah Anak Allah .
44009021	Kasadonyo urang bi tacangang , dek mandanga tantang diri si Saulus . Urang tu bi mangatokan , " Indakkoh inyo tu , nan lah bi mambunuahi kasadonyo urang nan picayo kabake Isa Almasih , di Yerusalem ? Mukasuik inyo nan sabananyo datang kasiko , iyolah untuak ka manangkok , sarato ka mambawok pangikuik Isa Almasih kabake imam-imam kapalo ! "
44009022	Tapi si Saulus batambah kuwaik pangaruahnyo . Kasadonyo bukti nan inyo kamukokan tantang Isa Almasih , sabana mayakinkan , baraso Isa Almasih itulah Rajo Panyalamaik , sainggo urang-urang Yahudi nan di Damsyik tu , indak dapek lai manyolang .
44009023	Lah bajalan babarapo wakatu lamonyo , mako samupakaiklah urang-urang Yahudi tu , untuak ka mambunuah si Saulus .
44009024	Tapi rancana urang-urang tu katawuan dek si Saulus . Siang malam urang-urang tu manantikan di pintu kaporo kota , untuak ka mambunuahnyo .
44009025	Pado suatu malam , pangikuik-pangikuik Saulus ma imbau inyo , dek pangikuiknyo tu si Saulus diturunkan jo karanjang ka subaliak tembok kota .
44009026	Si Saulus payi ka Yerusalem , tibo disinan inyo ba usawo nak bagabuang jo pangikuik-pangikuik Isa Almasih nan lain . Tapi urang-urang tu bi takuik kabake inyo , dek karano urang-urang tu indak picayo , baraso inyo lah sabana-bana manjadi pangikuik Isa Almasih .
44009027	Kudian tibolah si Barnabas kabake si Saulus , mako inyo bawoklah si Saulus kabake rasul-rasul . Si Barnabas mancuritokan kabake urang-urang tu , tantang baa caronyo si Saulus manampak Tuhan di tangah jalan , sarato baa caronyo Tuhan mangecek kabake inyo . Si Barnabas mancuritokan pulo , tantang bara kabaraninyo si Saulus ma aja di Damsyik , jo namo Isa Almasih .
44009028	Mako tinggalah si Saulus samo-samo jo urang-urang tu , inyo sangaik bagaknyo bakatubah dalam namo Tuhan , disadonyo daerah di Yerusalem .
44009029	Inyo bacurito sarato badebaik pulo jo urang-urang Yahudi nan babahaso Yunani , tapi urang-urang tu ba usawo pulo nak ka mambunuah inyo .
44009030	Kutiko urang-urang ba iman nan lainnyo tawu , tantang kajadian tu , mako inyo bawoklah si Saulus ka Kaisarea , kudian inyo suruah taruih ka Tarsus .
44009031	Mako kasadonyo jamaat di Yudea , di Galilea , sarato jo di Samaria manjadi aman . Ditolong dek Roh Allah , disaratoi raso takuik kapado Tuhan , mako jamaat-jamaat tu batambah kuwaik , sarato batambah banyak .
44009032	Si Petrus payi kian kumari mangunjuangi jamaat-jamaat . Pado suatu ari inyo mangunjuangi umaik Tuhan nan tingga di Lida .
44009033	Tibo disinan inyo basuwo jo surang laki-laki , nan banamo si Eneas , nan lah lumpuah , nan indak jago-jago lai dari tampaik tiduanyo , lah salapan tawun lamonyo .
44009034	Si Petrus bakato kabake si Eneas , " Oih Eneas , Isa Almasih mancegakkan angkau . Jagolah , kamehilah tampaik lalok angkau . " Sakutiko itu juwo , si Eneas lansuang tagak .
44009035	Kasadonyo panduduak nan di Lida , sarato jo nan di Saron , inyo bi manampak si Eneas nan lah cegak , mako kasadonyo urang tu bi picayo kabake Tuhan .
44009036	Di Yope ado pulo surang padusi nan banamo si Tabita . Inyo adolah surang urang nan picayo kabake Isa Almasih . ( Namonyo dalam bahaso Yunani iyolah si Dorkas , nan aratinyo adolah ruso . ) Inyo taruih mampabuwek karajo-karajo nan baiak , sarato suko manolong urang-urang nan bansaik .
44009037	Dikutiko inyo sakik , inyopun maningga . Sasudah mayiknyo dimandikan , mayiknyo tu dilatakkan di biliak nan di ateh .
44009038	Nagari Yope tu indak bara jauah doh dari Lida . Jadi , dikutiko pangikuik-pangikuik Isa Almasih nan di Yope mandanga kaba , baraso si Petrus ado di Lida , mako inyo ma utuih urang duwo urang , untuak payi kabake si Petrus , disaratoi jo pasan nan bakcando iko , " Capek-capeklah datang kamari . "
44009039	Si Petrus bagageh tagak , mako payilah inyo manuruikkan urang nan manjapuiknyo . Satibo inyo di Yope , inyo dibawok ka biliak nan di ateh . Kasadonyo urang-urang marando nan ado disinan , bi ma uruangi si Petrus sambia manangih , sambia mampacaliakkan kabake si Petrus , baju-baju sarato jo jubah-jubah nan dijayik dek si Dorkas , untuak urang-urang tu samaso inyo iduik .
44009040	Si Petrus manyuruah kasadonyo urang tu bi kaluwa , mako tagak jo singantualah inyo untuak badowa . Sasudah itu inyo ma adok ka mayik si Dorkas , sambia bakato , " Oih Tabita , jagolah ! " Mako tasintaklah si Dorkas , inyo nyalangkan matonyo , baru inyo manampak si Petrus , inyo bae duduak .
44009041	Mako dipacikkan si Petruslah tangan si Dorkas , sambia manolong inyo tagak . Kudian si Petrus ma imbaui urang-urang ba iman nan ado disinan , sarato jo urang-urang marando tu bagai , mako inyo sarahkanlah si Dorkas nan lah babaliak iduik tu , kabake urang-urang tu .
44009042	Pacahlah kaba tantang kajadian tu disatiyok suduik nagari Yope , sainggo sambuah urang nan bi picayo kabake Isa Almasih , sabagai Rajo Panyalamaiknyo .
44009043	Si Petrus manatap disinan babarapo ari lai , di rumah urang tukang panyamak kulik nan banamo si Simon .
44010001	Di Kaisarea ado surang laki-laki nan banamo si Kornelius . Inyo adolah surang kapiten " Pasukan Italia " .
44010002	Inyo adolah urang nan takuik kapado Allah , baitu pulo kasadonyo kaluarganyo ba ibadaik kapado Allah . Inyo banyak manolong urang-urang Yahudi nan bansaik , inyo tatap badowa kapado Allah .
44010003	Pado suatu ari kiro-kiro pukua tigo sanjo , dalam suatu pangliyatan , jaleh bana nampak dek inyo , surang malekaik Allah tibo ma imbau inyo , " Oih Kornelius ! "
44010004	Kornelius mati katakuik-an , sambia mancaliak ka malekaik tu inyo bakato , " Baa kaba angku ? " Malekaik tu manjawab , " Dowa angkau , sarato jo ati angkau nan suko mangasiahi , lah ditarimo dek Allah , Allah takana jo angkau .
44010005	Nan kiniko suruahlah urang payi ka Yope , untuak ma imbau si Simon , nan namo langkoknyo adolah si Simon Petrus .
44010006	Inyo kiniko sadang manumpang di rumah urang tukang panyamak kulik , nan banamo si Simon , nan tingga di tapi lauik . "
44010007	Sasudah malekaik nan mangecek jo Kornelius tu , payi , mako Kornelius ma imbau duwo urang palayan di rumahnyo , sarato jo surang tantara pangawalnyo nan saliah .
44010008	Kornelius mancuritokan apo nan tajadi kabake urang-urang tu , sudah tu inyo suruahlah urang-urang tu payi ka Yope .
44010009	Bisuak arinyo , samantaro urang-urang tu sadang dipajalanan , kutiko lah ampia tibo di Yope , mako nayiaklah si Petrus ka ateh rumah untuak badowa .
44010010	Dalam pado itu paruiknyo sangaik litaknyo , inyo nak makan . Samantaro makanan sadang disadiyokan , inyo mandapek suatu pangliyatan .
44010011	Inyo manampak langik tabukak , sudah tu ado sasuatu nan bakcando kain nan leba di uluakan ka bumi , di ka ampek suduiknyo , bakcando bagantuangkan nampaknyo .
44010012	Di dalamnyo ado sagalo rupo binatang nan bakaki ampek , sagalo binatang nan manjala , sarato jo buruang-buruang liya .
44010013	Mako tadangalah suwaro nan bakato kabake inyo , " Oih Petrus , jagolah lai ! Dabiahlah binatang tu , sudah tu makanlah ! "
44010014	Manjawablah si Petrus , " Indak doh Tuhan ! Alun ado lai ambo mamakan sasuatu nan haram , atau sasuatu nan najih . "
44010015	Tapi suwaro tu bakato juwo lai kabake inyo , " Apo nan lah dinyatokan ala dek Allah , janlah angkau sangko itu haram . "
44010016	Pangliyatan tu batukeh-tukeh sampai tigo kali , kudian barulah kain tu ta angkek baliak ka sarugo .
44010017	Si Petrus tapana mamikiekan apo arati dari pangliyatan tu . Samantaro inyo bapikie-pikie , urang-urang nan disuruah dek Kornelius , lah tibo di rumah si Simon , inyo lah tibo di adok-an pintu .
44010018	Mako ba imbaulah inyo sambia batanyo , " Apokoh ado tamu nan bamalam disiko , nan banamo si Simon Petrus ? "
44010019	Samantaro itu si Petrus taruih juwo bapikie , ba usawo untuak mangatawui apo aratinyo pangliyatan tu , Roh Allah bakato kabake inyo , " Oih Petrus , ado urang tigo urang nan sadang mancari angkau .
44010020	Capeklah turun ka bawah , jan ragu-ragu payi jo urang-urang tu , dek karano , Adenlah nan manyuruah inyo . "
44010021	Mako turunlah si Petrus ka bawah sambia bakato kabake urang-urang tu , " Ambo lah urangnyo nan angku-angku cari . Apo mukasuik angku-angku , mangko nak basuwo jo ambo ? "
44010022	Inyo bi manjawab , " Kapiten Kornelius manyuruah kami kamari . Inyo adolah urang elok , nan takuik kapado Allah , inyo sangaik di aromaik-i dek kasadonyo urang Yahudi . Surang malekaik Allah manyuruah inyo , untuak mamintak angku datang ka rumahnyo , dek karano , sabagai jawaban dari dowa-dowanyo , inyo disuruah mampicayoi apo nan ka angku katokan kabake inyo . "
44010023	Mako dibawoklah urang-urang tu masuak dek si Petrus , untuak bamalam disinan . Bisuak arinyo jago lalok , mako payilah si Petrus samo-samo jo urang-urang tu . Babarapo urang ba iman dari Yope bi payi pulo .
44010024	Sahari sasudah tu mako sampailah urang-urang tu di Kaisarea . Disinan inyo lah dinanti-nanti dek Kornelius jo sanak sudaronyo , sarato jo konco-konco palankinnyo nan lah inyo undang .
44010025	Kutiko si Petrus tibo , Kornelius datang manyambuik , inyo sujuik di adok-an si Petrus .
44010026	Tapi si Petrus manolong managakkan , supayo inyo tagak baliak , si Petrus bakato , " Tagak sajolah ! Ambo ko manusia biaso pulo nyo ko . "
44010027	Samantaro mangecek jo Kornelius , si Petrus masuak ka rumah . Tibo di dalam inyo manampak urang banyak lah bakumpua .
44010028	Mako bakatolah inyo kabake urang-urang tu , " Sudaro-sudaro sandiri tawu , baraso urang Yahudi ditagah dek agamonyo , untuak mangunjuangi atau ba ubuangan jo urang-urang dari banso lain . Tapi Allah lah ma agiah tawu kabake ambo , baraso ambo indak buliah doh ma anggap urang lain najih atau haram .
44010029	Dek karano itulah mangko ambo indak manulak , dikutiko angku mamintak supayo ambo datang . Nan kiniko ambo nak niyo tawu , baa mangko angku mamintak ambo untuak datang . "
44010030	Kornelius manjawab , " Tigo ari nan lapeh , kiro-kiro dipukua tigo sanjo , diwakatu nan bakcando iko pulo , ambo sadang badowa di rumah . Indak disangko-sangko , lah tagak sajo surang laki-laki di adok-an ambo . Bajunyo bakilek bakilauan .
44010031	Inyo bakato , ' Oih Kornelius ! Allah lah mampalakukan dowa angkau , ati angkau nan suko mangasiahi tu , tatap takana dek Allah .
44010032	Dek karano itu , kiniko suruahlah urang payi ka Yope , untuak manjapuik urang nan banamo si Simon Petrus . Inyo sadang manompang di rumah urang tukang panyamak kulik , si Simon pulo namonyo ; rumahnyo tu di tapi lauik . '
44010033	Itulah sababnyo , mangkonyo ambo bagageh manyuruah urang untuak payi manjapuik angku . Angku iyo sabana urang nan elok ati , sainggo angku namuah datang kamari . Kiniko kasadonyo kami lah bakumpua disiko di adok-an Allah , untuak ka mandangakan kasadonyo dari angku , apo nan disuruah katokan dek Allah kabake kami . "
44010034	Mako bakatolah si Petrus , " Kiniko ambo lah sabana-bana manyadari , baraso Allah mampabuwek sacaro adie kabake sadonyo urang .
44010035	Urang nan takuik kapado Allah , sarato layi mangarajokan karajo nan bana , mako urang tu ka ditarimo dek Allah , biyapun inyo dari banso mano sajo .
44010036	Angku-angku lah tawu isi barito nan disampaikan dek Allah kabake banso Israel . Barito tu adolah barito Injil tantang damai malalui Isa Almasih , nan Baliau tu adolah Tuhan kasadonyo umaik mukaluak .
44010037	Angku-angku tawu apo nan lah tajadi disadonyo daerah di Yudea , iyolah kajadian nan muloi dari Galilea , sasudah urang-urang dipamandikan bakcando nan disuruahkan dek Nabi Yahya .
44010038	Angku-angku tawu , baraso Allah lah mamiliah Isa Almasih urang Nazaret tu , Baliau lah dibari Roh Allah , sarato lah di agiah kuwaso . Angku-angku tawu pulo , baraso Baliau tu payi kian kumari untuak babuwek baiak ; Baliau mancegakkan kasadonyo urang nan dikuwasoi Ubilih , dek karano Allah tatap manyaratoi Baliau .
44010039	Kami ko lah urangnyo nan lah maliyek sandiri , sagalo sasuatu nan Baliau pabuwek di nagari urang Yahudi , sarato jo di Yerusalem . Tapi biyapun baitu , nan urang-urang tu tatap juwo manyalibkan , mambunuah Baliau .
44010040	Tapi di ari nan katigo , sasudah Baliau mati , Allah ma iduikkan Baliau baliak , sarato mampaliyekkan Baliau kabake manusia ;
44010041	tapi indak kabake sadonyo urang doh , hanyo kabake kami nan sabalunnyo lah dipiliah dek Allah , nan ka untuak manjadi sasi-sasi-Nyo : Kami lah makan minun jo Baliau , kutiko Baliau iduik baliak sasudah mati .
44010042	Baliau lah manugehkan kami untuak mambaritokan Injil kabake umaik mukaluak , sarato mambari pangakuan , baraso Baliaulah nan di angkek dek Allah , untuak nan ka manjadi Hakim urang-urang nan iduik , sarato jo urang-urang nan mati .
44010043	Kasadonyo nabi-nabi lah mancuritokan tantang Baliau . Nabi-nabi tu bi mangatokan , baraso kasadonyo urang nan picayo kabake Isa Almasih , mako dosonyo ka di ampuni , dek karano barakaik kuwaso Isa Almasih . "
44010044	Samantaro si Petrus sadang mangecek juwo lai , mako turunlah Roh Allah , manguwasoi kasadonyo urang nan sadang mandangakan barito tu .
44010045	Urang-urang Yahudi nan lah picayo kabake Isa Almasih , nan lah manuruikkan si Petrus sajak dari Yope , kasadonyo bi tacangang maliyek , dek karano Allah mambarikan pulo Roh-Nyo , kabake urang-urang banso lain nan indak urang Yahudi .
44010046	Dek karano urang Yahudi tu lah mandangakan , urang-urang tu mangecek jo babagai-bagai bahaso , sarato mamuji-muji kabasaran Allah . Mako bakatolah si Petrus ,
44010047	" Liyeklah ko , urang-urang ko lah mandapek Roh Allah samo jo kito . Apo ka ado juwo lai ko urang nan ka ma alang-alangi inyo , untuak dipamandikan jo ayie ? "
44010048	Mako si Petrus manyuruah , supayo urang-urang tu dipamandikan ateh namo Isa Almasih . Sasudah tu , urang-urang tu bi mamintak , kok dapek si Petrus jo inyo dulu agak babarapo ari lai .
44011001	Rasul-rasul sarato jo urang-urang nan ba iman , disadonyo daerah Yudea lah mandanga , baraso urang-urang nan indak ba agamo Yahudi pun lah mayakini firman Allah .
44011002	Kudian , kutiko si Petrus payi ka Yerusalem , urang-urang Yahudi nan lah ba iman tu , inyo bi mampasalahkan si Petrus .
44011003	Inyo bi mangatokan , " Baa mangko angkau payi ka rumah urang-urang nan alun basunaikkan tu ? Kami danga angkau makan bagai samo-samo jo inyo ! "
44011004	Dek karano itu , mako ditarangkanlah kasadonyo dek si Petrus kabake urang-urang tu , apo nan lah tajadi sajak dari mulo-mulo . Si Petrus mangatokan ,
44011005	" Ambo sadang badowa di kota Yope , mako tibolah kabake ambo suatu pangliyatan . Ambo manampak sasuatu , bakcando sahalai kain nan laweh diturunkan dari langik , ka ampek-ampek suduiknyo bakcando bagantuangkan nampaknyo , kudian kain laweh tu baranti di dakek ambo .
44011006	Kutiko ambo maliyek , mamparatikan ka dalam kain laweh tu , ambo manampak binatang-binatang nan bakaki ampek , binatang-binatang liya , binatang-binatang nan manjala , sarato jo buruang-buruang liya .
44011007	Sudah tu , tadangalah di ambo suwaro nan bakato kabake ambo , ' Oih Petrus , capeklah tagak ! Dabiahlah binatang tu , makanlah ! '
44011008	Tapi ambo manjawab , ' Indak doh Tuhan ! Alun ado lai ambo makan makanan nan haram , sarato jo makanan nan banajih . '
44011009	Tapi suwaro tu bakato sakali lai dari langik , ' Barang sasuatu nan lah dinyatokan ala dek Allah , janlah dikatokan haram . '
44011010	Ambo manampak nan bakcando itu sampai tigo kali , akienyo , kasadonyo ta angkek baliak ka sarugo .
44011011	Tapek dikutiko itu pulo , katigo urang nan di utuih dari Kaisarea tibo kabake ambo , di rumah tampaik ambo bamalam .
44011012	Mako Roh Allah manyuruah ambo , jan ragu-ragu payi jo urang-urang tu . Sudaro kito nan baranam ko pun payi pulo jo ambo ka Kaisarea , kasadonyo kami masuak ka rumah Kornelius .
44011013	Kudian Kornelius mancuritokan pulo kabake kami , baa kok sampai inyo manampak surang malekaik , tagak di rumahnyo sambia bakato , ' Suruahlah urang payi ka Yope , untuak manjapuik surang laki-laki nan banamo si Simon Petrus .
44011014	Inyo ka mancuritokan kabake angkau , barito nan ka manyalamaikkan angkau jo kaluarga angkau . '
44011015	Dikutiko ambo muloi mangecek , " bakcando itulah si Petrus manaruihkan curitonyo , " Roh Allah turun kabake urang-urang tu , bakcando nan tajadi di kito dulu .
44011016	Mako takanalah di ambo , Tuhan panah mangatokan , ' Nabi Yahya mampamandikan urang jo ayie , tapi angku-angku ka dipamandikan jo Roh Allah . '
44011017	Jadi , kiniko lah jaleh dek kito , baraso Allah mambarikan pulo kabake urang-urang nan indak ba agamo Yahudi tu , pambarian nan samo , sarupo jo nan Baliau barikan kabake kito diwakatu kito picayo kapado TUHAN Isa Almasih . Dek karano itu , dima pulo ka mungkin ambo managah Allah ! "
44011018	Sasudah mandangakan curito tu , mako urang-urang tu indak bi manyolang lai . Malah inyo bi mamuji Allah . Inyo bi mangatokan , " Jikok baitu , urang nan indak urang Yahudi pun , dibari pulo kasampatan dek Allah untuak batobaik dari doso-dosonyo , buliah pulo marasokan iduik nan sajati ! "
44011019	Sasudah Stefanus dibunuah , mako urang-urang nan ba iman kabake Isa Almasih muloi dikaja-kaja , sainggo urang-urang tu bi baserak-serak kian kumari . Ado nan lari sampai ka Fenisia , ado pulo nan sampai ka Siprus jo ka Antiokhia . Urang-urang tu mambaritokan Injil hanyo kabake urang-urang Yahudi sajo .
44011020	Tapi di antaro urang-urang nan ba iman tu , ado nan barasa dari Siprus jo Kirene , ado pulo urang-urang nan payi ka Antiokhia , kabake urang-urang nan indak ba agamo Yahudi , untuak mambaritokan Injil tantang Isa Almasih .
44011021	Kuwaso Tuhan manyaratoi urang-urang tu , sainggo sambuah urang nan bi picayo , sarato manyarahkan diri kabake Tuhan .
44011022	Sagalo curito tantang kajadian-kajadian ko , sampai pulo kabake jamaat di Yerusalem . Mako inyo utuihlah si Barnabas ka Antiokhia .
44011023	Kutiko si Barnabas tibo disinan , lah nyo caliak sandiri , Allah iyo sabana mambarakaik-i urang-urang tu , gadang bana atinyo . Inyo mintak kabake urang-urang tu , supayo sabana-bana satiya kapado Tuhan sapanuah ati .
44011024	Si Barnabas ko adolah urang nan elok ati , inyo nan sapanuahnyo dikuwasoi dek Roh Allah , imannyo kapado Tuhan indak talok di ungkik , malalui palayanannyo sambuah urang nan manjadi pangikuik Tuhan .
44011025	Kudian payilah si Barnabas ka Tarsus untuak manamui si Saulus .
44011026	Baru lah batamu jo si Saulus , mako inyo bawoklah si Saulus ka Antiokhia , satawun panuah inyo sapayi jo jamaat nan disinan , sambuah pulo urang nan di ajanyo . Di Antiokhia tu lah , nan partamu-tamu bana urang-urang nan ba iman kabake Isa Almasih tu , dinamokan urang-urang Kristen .
44011027	Pado maso itu ado babarapo urang nabi , datang dari Yerusalem ka Antiokhia .
44011028	Salah surang di antaronyo banamo Agabus . Dek karano garakkan dari Roh Allah , mako inyo banubuat , baraso di muko bumi ko ka tajadi musin lapa nan sangaik padiah . ( Nubuat tu iyo sabana-bana tajadi dikutiko Kaisar Klaudius mamarentah . )
44011029	Mako samupakaiklah kasadonyo pangikuik Isa Almasih , untuak mangirin sumbangan kabake sudaro-sudaro nan tingga di Yudea ; satiyok-tiyok inyo mangirin sabarapo nan talok dek inyo .
44011030	Nan lah disupakaik-i tu tatap juwo di antakan , mako di utuihlah si Barnabas jo si Saulus , untuak ma antakan sumbangan tu kabake pamimpin-pamimpin jamaat .
44012001	Dalam maso itu juwo , rajo Herodes muloi batindak kareh kabake anggota-anggota jamaat .
44012002	Inyo mamarentahkan , supayo si Yakobus karek-an si Yahya dipancuang jo padang .
44012003	Baru inyo tawu , baraso karajonyo tu manyanangkan ati urang-urang Yahudi , mako inyo tambah ciyek lai mambuwek karajo nan saroman itu ; inyo suruah urang untuak manangkok si Petrus bagai . Kajadian tu tajadi dikutiko Ari Rayo Roti Indak Baragi .
44012004	Sasudah si Petrus ditangkok , inyo dimasuakkan ka pinjaro . Ampek regu tantara nan ditugehkan untuak manjagonyo disinan -- satiyok-tiyok regu ado ampek urang anggotanyo . Sasudah ari rayo Paskah , barulah Herodes ka manyidangkan si Petrus di adok-an urang nan banyak .
44012005	Mako ditahanlah si Petrus di pinjaro ; tapi , nan anggota-anggota jamaat , taruih juwo badowa sacaro basungguah-sungguah kapado Tuhan , untuak mandowakan si Petrus .
44012006	Dimalam sabalun Herodes ka mambawok si Petrus , ka adok-an urang nan banyak , dikutiko itu si Petrus lalok bakabek , jo duwo buwah pilanggu , di antaro duwo urang tantara pangawal . Di pintu pinjaro , pangawal-pangawal nan lain sadang tagak pulo manjago .
44012007	Indak disangko-sangko , lah tagak sajo malekaik Tuhan disinan , ado cahayo nan mamanca di biliak pinjaro tu . Malekaik tu manggoyak-goyakkan badan si Petrus , sampai inyo tasintak . Mako bakatolah malekaik tu , " Oih Petrus , capeklah jago ! " Sakutiko tu juwo , mako jatuahlah rantai basi nan di tangan si Petrus .
44012008	Sudah tu malekaik tu bakato , " Kanakkanlah baju angkau , kabekkanlah tali tarompa angkau . " Mako dikanakkan si Petruslah bajunyo , inyo kabekkan tali tarompanyo . Kudian malekaik tu bakato pulo , " Kanakkanlah jubah angkau , sudah tu turuikkanlah ambo . "
44012009	Mako payilah si Petrus manuruikkan malekaik tu , kaluwa dari pinjaro . Tapi nan si Petrus indak manyadari doh , baraso , apo nan sadang dikarajokan dek malekaik tu , adolah sasuatu nan sabana-bana tajadi . Nan si Petrus manyangko itu hanyo suatu pangliyatan .
44012010	Sasudah inyo lah malampaui tampaik urang manjago nan partamu , jo nan kaduwo , mako tibolah inyo di pintu basi nan manuju ka kota . Pintu basi tu lansuang tabukak sandirinyo , mako bajalanlah si Petrus kaluwa malalui sabuwah lorong . Indak tarago tawu malekaik tu lah maninggakan si Petrus .
44012011	Sasudah tu , barulah si Petrus manyadari , apo nan lah tajadi di dirinyo , mako inyo bakato , " Kiniko ambo lah tawu , baraso Tuhan sabana lah ma utuih malekaik-Nyo , untuak ka malapehkan ambo dari kuwaso Herodes , sarato dari sagalo sasuatu nan ka dipabuwek , dek banso Yahudi kabake ambo . "
44012012	Baru si Petrus lah manyadari ka adaan nan bakcando itu , mako payilah inyo ka rumah amai Maryam , mandeh dari si Yahya , nan dinamoi pulo si Markus . Disinan lah sambuah urang bakumpua , inyo sadang bi badowa .
44012013	Si Petrus manokok pintu nan sabalah kaluwa , mako tibolah surang palayan padusi mambukakkan pintu , nan banamo si Rode .
44012014	Inyo lansuang tawu jo suwaro si Petrus . Dek karano kagadangan ati , inyo bagageh babaliak masuak , inyo indak jadi doh mambukakkan pintu , inyo agiah tawulah kabake urang-urang nan disinan , baraso si Petrus ado diluwa .
44012015	" Akau lah gilo ko , " kecek urang-urang tu . Tapi nan si Rode basikareh juwo , baraso si Petrus iyo sabana-bana ado diluwa . Mako urang-urang tu bi mangatokan , " Malekaiknyo tu nan tibo ! "
44012016	Samantaro itu , nan si Petrus taruih juwo manokok-nokok pintu . Kutiko urang-urang tu mambukakkan pintu , mako nampaklah si Petrus , urang tu bi tacangang .
44012017	Si Petrus mangode jo tangannyo , supayo urang-urang tu bi tanang , kudian barulah inyo curitokan , baa caronyo Tuhan mambawok inyo kaluwa dari pinjaro . Bakatolah si Petrus , " Agiah tawu pulolah kabake si Yakobus , sarato jo sudaro-sudaro nan lain bagai . " Sasudah tu barangkeklah si Petrus dari tampaik tu , inyo payi ka tampaik lain .
44012018	Bisuak paginyo ebohlah sadonyo tantara pangawal . Inyo bi sabana tapana mamikiekan , kajadian nan lah tajadi di diri si Petrus .
44012019	Herodes manyuruah urang untuak mancari si Petrus , tapi inyo indak basuwo . Mako diparentahkan Herodeslah supayo pangawal-pangawal tu ditanyoi , sudah tu dibunuah . Sasudah tu , Herodes barangkek dari Yudea , inyo manatap babarapo lamo di Kaisarea .
44012020	Herodes sangaik bangihnyo kabake urang Tirus jo urang Sidon . Dek karano itu , urang-urang tu basamo-samo tibo mangadap kabake Herodes . Mulo-mulo inyo bujuak si Blastus nan mangapalo-i istana Herodes , sainggo si Blastus bapihak kabake inyo . Kudian inyo bi payi mangadap ka Herodes untuak mintak badamai , dek karano bahan makanan di nagarinyo , bagantuang ka nagari Herodes .
44012021	Pado suatu ari nan lah ditantukan , Herodes manganakkan baju kabasarannyo , inyo duduak di kurisi karajaan untuak bapidato di adok-an rakyaik .
44012022	Rakyaik nan sadang mandangakan pidato tu , basorak-sorak , " Iko adolah suwaro dewa , indak suwaro manusia doh ko ! "
44012023	Sakutiko tu juwo malekaik Tuhan manampa Herodes , dek karano inyo indak ma aromaik-i Allah . Herodes dimakan dek ulek , sudah tu mati .
44012024	Mako firman Allah samakin tasebar kian kumari , sarato batambah kuwaik .
44012025	Sasudah si Barnabas jo si Saulus manyalasaikan tugehnyo , inyo babaliak ka Yerusalem , inyo bawoklah si Yahya Markus samo-samo jo inyo .
44013001	Di dalam jamaat di Antiokhia , ado nabi-nabi , ado guru-guru , iyolah si Barnabas , si Simeon nan bagala Si Itam , si Lukius dari Kirene , si Menahem nan digadangkan samo-samo jo Rajo Herodes , sarato jo si Saulus .
44013002	Kutiko urang-urang tu sadang ba ibadaik kapado Tuhan , sarato jo bapuwaso , mako Roh Allah bakato kabake urang-urang tu , " Piliahlah si Barnabas jo si Saulus , nan sangajo ka bakarajo untuak Den , supayo inyo buliah mangarajokan karajo nan lah Den tantukan untuak inyo . "
44013003	Sasudah bapuwaso jo badowa , urang-urang tu bi malatakkan tangannyo ka si Barnabas jo ka si Saulus , mako di utuihlah urang nan baduwo tu .
44013004	Dek karano di utuih dek Roh Allah , si Barnabas jo si Saulus payi ka Seleukia . Dari sinan inyo balayie ka pulau Siprus .
44013005	Kutiko sampai di Salamis , inyo mambaritokan firman Allah di rumah-rumah ibadaik urang Yahudi . Si Yahya Markus manolong inyo dalam pajalanannyo tu .
44013006	Kaciyek-annyo pulau tu lah inyo tampuah , sampai ka Pafos . Disinan inyo basuwo jo surang urang Yahudi , nan banamo si Baryesus . Inyo adolah tukang sihie nan mangaku sabagai nabi .
44013007	Sergius Paulus , gubenur pulau tu adolah konco arek tukang sihie tu . Gubenur tu adolah urang nan cadiak bijaksano . Inyo panggielah si Barnabas jo si Saulus , dek karano inyo nak niyo mandangakan firman Allah .
44013008	Tapi , si Barnabas jo si Saulus , dilawan dek si Elimas nan tukang sihie tu , dek karano si Elimas ( itulah namonyo dalam bahaso Yunani ) ba usawo supayo gubenur tu , jan sampai picayo kapado Isa Almasih .
44013009	Tapi si Saulus -- nan dinamokan juwo si Paulus -- inyo dikuwasoi dek Roh Allah , inyo mancaliak ka si tukang sihie tu ,
44013010	inyo bakato , " Oih induak kicuah , anak jahanam ! Wa-ang adolah musuah sagalo nan baiak . Baa mangko wa-ang indak namuah baranti marusak rancana Allah untuak manyalamaikkan manusia ?
44013011	Kiniko rasokanlah dek wa-ang , Tuhan ka ma ukun wa-ang ! Mato wa-ang ka buto , sainggo wa-ang indak dapek lai maliyek cahayo matoari untuak samantaro wakatu . " Sakutiko tu juwo si Elimas marasokan , ado kabuik itam nan manyawok-i matonyo , sainggo tapasolah inyo bajalan marosok-rosok , mancari urang nan ka mambimbiangnyo .
44013012	Kutiko gubenur tu maliyek , apo nan lah tajadi , mako inyo lansuang ba iman kapado Isa Almasih ; dek karano inyo sabana tacangang taradok pangajaran Tuhan .
44013013	Dari Pafos , si Paulus jo kanti-kantinyo balayie ka Perga di Pamfilia . Tibo disinan si Yahya Markus maninggakannyo , si Yahya Markus babaliak ka Yerusalem .
44013014	Dari Perga , urang-urang tu manaruihkan pajalanannyo ka Antiokhia di Pisidia , kutiko di ari Sabat , inyo masuak ka rumah ibadaik , inyo bi duduak disinan .
44013015	Sasudah Kitab Nabi Musa , sarato jo Kitab Nabi-nabi dibacokan , mako pamimpin-pamimpin rumah ibadaik tu , manyuruah urang bi batanyo kabake si Paulus jo kanti-kantinyo , " Kok santano ado taniyaik di Sudaro-sudaro nak ka manasiyaik-i urang-urang ko , mako sampaikanlah nasiyaik angkau tu . "
44013016	Mako tagaklah si Paulus , inyo ma agiah kode jo tangannyo , inyo bakato , " Sudaro-sudaro ambo banso Israel , sarato jo kasadonyo sudaro-sudaro nan lain nan ado disiko , nan patuah kapado Allah ! Cubolah dangakan nan ambo katokan ko :
44013017	Allah banso Israel lah mamiliah niniak muyang kito , lah manjadikan banso Israel manjadi banso nan gadang , samaso inyo bi tingga di Mesir sabagai urang asiang . Kudian , jo kuwaso-Nyo nan gadang , Allah mambawok urang Israel tu kaluwa dari Mesir .
44013018	Allah sabana saba taradok laku parangai urang-urang tu , salamo ampek puluah tawun di padang gurun .
44013019	Tujuah banso lah dipunahkan dek Allah di nagari Kanaan , dek karano nagari tu ka dibagi-bagi , ka di agiahkan untuak banso Israel , supayo manjadi miliaknyo .
44013020	Kasadonyo tu labiah kurang 450 tawun lamonyo . Sasudah nagari Kanaan tu dibagi-bagi , mako Allah mambarikan hakim-hakim untuak banso Israel . Hakim nan pangabisan iyolah Nabi Samuel .
44013021	Kudian banso Israel mamintak urang nan ka manjadi rajo kapado Allah . Allah mambarikan Saul , anak Kis dari suku banso Benyamin , nan ka untuak manjadi rajonyo salamo ampek puluah tawun .
44013022	Sasudah Allah manurunkan Saul dari kurisi karajaannyo , mako Allah ma angkek Nabi Daud manjadi rajo banso Israel . Bakcando ikolah nan dikatokan dek Allah tantang Nabi Daud , ' Lah tasuwo di Den si Daud anak si Isai , inyo tu lah urang nan manyanangkan ati Den . Inyo suko mangarajokan apo nan katuju di Den . '
44013023	Dari katurunan Nabi Daud tu lah , Allah manyadiyokan surang Rajo Panyalamaik untuak banso Israel , bakcando nan lah dijanjikan-Nyo . Mako Isa Almasih tu lah , nan Rajo Panyalamaik tu .
44013024	Sabalun Isa Almasih mamuloi tugeh-Nyo , mako Nabi Yahya lah manyarukan kabake urang-urang Israel , supayo inyo bi batobaik dari dosonyo , supayo inyo bi dipamandikan .
44013025	Manjalang di akie karajonyo , Nabi Yahya bakato kabake urang nan banyak , ' Siyakoh ambo ko , manuruik pandapek angku-angku ? Indak ambo ko doh , Urang nan angku nanti-nanti . Katawuilah , Urang nan angku nanti-nanti , Baliau kudian datangnyo dari ambo ; tapi , untuak ka tukang bukak tali tarompa-Nyo sajo , ambo ko indak patuik . '
44013026	Sudaro-sudaro katurunan Nabi Ibrahim , sarato jo kasadonyo Sudaro-sudaro nan lain bagai , nan ado disiko , nan patuah kapado Allah ! Allah lah mangirin kaba kasalamatan kabake kito ;
44013027	dek karano , urang-urang nan tingga di Yerusalem , sarato jo pamimpin-pamimpinnyo indak tawu , baraso Isa Almasih tu lah , nan si Panyalamaik tu . Urang-urang tu indak bi mangarati , tantang pangajaran nabi-nabi nan dibacokan disatiyok ari Sabat , sainggo urang-urang tu lah mambunuah Isa Almasih . Tapi , dek karano urang-urang tu mampabuwek nan bakcando itu , mako basuwoanlah apo nan lah dinubuatkan dek nabi-nabi .
44013028	Biyapun urang-urang tu , indak manamukan sasuatu kasalahan di diri Isa Almasih , nan mamatuikkan Baliau untuak di ukun jo ukunan mati , tapi nan urang-urang tu tatap juwo mamintak kabake Pilatus , supayo Isa Almasih dibunuah .
44013029	Baru lah salasai kasadonyo dikarajokan dek urang-urang tu , apo nan lah tatulih di Alkitab tantang Isa Almasih , mako urang-urang tu manurunkan mayik Baliau dari ateh kayu salib , sudah tu inyo antakan masuak kubua .
44013030	Tapi Allah ma iduikkan Baliau baliak , sasudah Baliau mati .
44013031	Kudian , ado babarapo ari lamonyo , Baliau tibo baliak mampanampakkan diri , kabake urang-urang nan lah samo-samo datang jo Baliau dari Galilea ka Yerusalem . Urang-urang tu lah kiniko nan manjadi sasi tantang Baliau kabake banso Israel .
44013032	Jadi , nan kami kiniko adolah untuak manyampaikan Kaba Baiak tu kabake angku-angku : Iyolah Kaba Baiak nan lah dijanjikan dek Allah kabake niniak muyang kito ,
44013033	nan Kaba Baiak tu lah dibarikan dek Allah kabake kito , di kutiko Allah ma iduikkan Isa Almasih baliak , sasudah Baliau mati . Dek karano , di kitab Zabur nan kaduwo ado tatulih , ' Angkaulah Anak-Den , di ari ko Waden lah manjadi Bapak Angkau . '
44013034	Allah lah ma iduikkan Baliau baliak , sasudah Baliau mati . Nan kiniko Baliau indak ka mati-mati lai , Baliau ka iduik untuak salamo-lamonyo . Tantang parkaro itu , Allah lah mangatokan , ' Aden ka mambarikan kabake Angkau , janji suci nan lah musti ka ditapek-i , nan lah Den janjikan kabake Daud . '
44013035	Baitu pulo dalam ayaik nan lain dikatokan , ' Angkau indak ka mampadiyakan , Pisuruah Angkau nan satiya tu , mambusuak di dalam kubua . '
44013036	Nabi Daud lah mati , inyo lah dikubuakan pulo samo-samo jo niniak muyangnyo , sasudah inyo mangarajokan sagalo tugeh nan disuruahkan dek Allah kabake inyo . Mayiknyo pun lah cayie , lah luluah manjadi tanah .
44013037	Tapi nan Isa Almasih , nan lah di iduikkan baliak dek Allah sasudah mati , nan Baliau tu indak cayie doh , indak luluah doh .
44013038	Dek karano itu Sudaro-sudaro , angku-angku musti tawu andaknyo , baraso malalui Isa Almasih tu , barito tantang pangampunan doso dibaritokan kabake angku-angku ; angku-angku musti tawu , baraso , satiyok urang nan picayo kabake Isa Almasih , dilapehkan dari sagalo doso , doso indak ka dapek doh di apuihkan , jo sacaro mangarajokan paratuaran-paratuaran Allah nan disampaikan dek Nabi Musa .
44013039	
44013040	Itulah sababnyo , mangko angku-angku musti sabana-bana mamparatikan andaknyo , jan sampai tajadi di diri angku-angku , bakcando apo nan lah dikatokan dek nabi-nabi ko ,
44013041	' Paratikanlah elok-elok , oih kalian urang-urang nan suko mahino ! Kalian ka bi tacangang , sudah tu kalian ka bi mati ! Dek karano dijaman kiniko , Aden sadang mangarajokan sasuatu , nan kalian sandiri , indak ka bi picayo , biyapun ado urang nan manarangkannyo kabake kalian . ' "
44013042	Kutiko si Paulus jo si Barnabas barangkek dari rumah ibadaik tu , mako urang-urang nan disinan tu mamintak , kok dapek inyo babaliak baliak di ari Sabat nan ka tibo , untuak manarangkan labiah lanjuik tantang sagalo parkaro tu .
44013043	Sasudah urang-urang tu bi kaluwa dari rumah ibadaik tu , mako sambuahlah urang Yahudi , sarato jo urang banso lain nan ba agamo Yahudi , nan manuruikkan si Paulus jo si Barnabas . Mako rasul-rasul tu manasiyaik-i urang-urang tu , supayo inyo tatap basanda hanyo kapado rahmaik Allah .
44013044	Di ari Sabat nan sasudah tu , ampia kasadonyo urang di kota tu nan bi tibo untuak mandangakan firman Tuhan .
44013045	Kutiko maliyek urang nan banyak tu , mako urang-urang Yahudi sakik bana atinyo . Inyo hino si Paulus , inyo solang kasadonyo kato-kato nan dikatokan dek si Paulus .
44013046	Tapi nan si Paulus jo si Barnabas , sacaro labiah barani inyo mangecek taruih tarang . Inyo bi mangatokan , " Nan firman Allah , iyo musti disampaikan kabake angku-angku dulu . Tapi dek karano angku-angku indak namuah manarimonyo , ba arati angku-angku lah manantukan sandiri , baraso angku-angku indak patuik manarimo iduik sajati nan kaka . Jadi nan kiniko , kami ka barangkek hanyo lai , kami ka payi kabake banso nan lain .
44013047	Dek karano , ikolah parentah Tuhan kabake kami ; Tuhan lah mangatokan , ' Aden lah manantukan kalian , untuak ka manjadi cahayo tarang , bagi urang banso lain , nan indak urang Yahudi , supayo kalian mambawok kaba kasalamatan untuak umaik mukaluak di dunia ko . ' "
44013048	Baru mandanga nan bakcando itu , urang-urang banso lain nan indak urang Yahudi , sanang bana atinyo , mako inyo mamuliekan firman Tuhan . Baitu pulo urang-urang nan lah ditantukan dek Allah , untuak mandapek iduik sajati nan kaka , inyo pun bi picayo .
44013049	Firman Tuhan pun tabarito kian kumari disadonyo daerah tu .
44013050	Tapi , pamimpin-pamimpin kota tu , sarato jo padusi-padusi dari golongan urang-urang bapangkaik , nan takuik kapado Allah , di ujah dek urang-urang Yahudi . Inyo mambuwek pamusuahan taradok si Paulus jo si Barnabas , inyo usie urang nan baduwo ko dari daerah tu .
44013051	Mako rasul-rasul tu mangipehkan abu nan lakek di kakinyo , di adok-an urang-urang tu sabagai tando paringatan , mako payilah inyo ka Ikonium .
44013052	Pangikuik-pangikuik nan di Antiokhia sabana ba sukocito , inyo dikuwasoi dek Roh Allah .
44014001	Tibo di Ikonium , si Paulus jo si Barnabas basuwo pulo jo masalah nan bancando dulu . Inyo bi payi pulo ka rumah ibadaik urang Yahudi , inyo mangecek pulo bakcando nan talah sudah , sambuah urang Yahudi sarato jo urang nan indak Yahudi , nan bi picayo kabake Isa Almasih .
44014002	Tapi urang-urang Yahudi nan indak namuah picayo , inyo bi ma asuang-i urang nan indak urang Yahudi , sainggo urang-urang tu jajok kabake urang nan ba iman kapado Isa Almasih .
44014003	Dek karano itu , si Paulus jo si Barnabas agak lamo manatap disinan . Inyo sacaro barani babicaro tantang Tuhan . Mako Tuhan pun manyatokan pulo kuwaso-Nyo , baraso , barito tantang kasiah Tuhan nan dikabakannyo tu , iyo sabana-bana batua ; Tuhan mambarikan kuwaso kabake inyo untuak mampabuwek mukjizat-mukjizat , sarato jo karajo-karajo nan luwa biaso .
44014004	Tapi panduduak kota tu , balawan sasamo inyo ; ado nan bapihak kabake urang-urang Yahudi , ado pulo nan bapihak kabake rasul-rasul .
44014005	Mako urang-urang Yahudi sarato jo pamimpin-pamimpinnyo , samo-samo jo urang-urang nan indak urang Yahudi , basupakaik untuak ka manangani , sarato jo ka mamungkangi rasul-rasul tu jo batu .
44014006	Tapi rasul-rasul tu tawu , jo rancana urang-urang tu , mako ma indalah inyo ka Listra jo ka Derbe , iyolah kota-kota nan di Likaonia , sarato ka daerah di sakuliliangnyo .
44014007	Tibo disinan inyo mambaritokan Injil pulo .
44014008	Di Listra ado surang laki-laki , nan kakinyo lah lumpuah sajak dari layienyo , sainggo inyo alun panah lai mancubo bajalan , dek karano kakinyo sangaik lamah .
44014009	Urang tu duduak disinan mandangakan si Paulus mangecek . Si Paulus tawu baraso urang tu picayo kabake apo nan inyo katokan , dek karano itu , mako urang tu dapek dicegakkan . Mancaliaklah si Paulus kabake urang tu ,
44014010	jo suwaro nan kuwaik inyo bakato , " Oih angku , tagaklah ! " Mako urang tu manggalosang tagak , sudah tu inyo bajalan .
44014011	Kutiko urang nan banyak lah maliyek , apo nan dipabuwek dek si Paulus , mako urang-urang tu bi basorak dalam bahaso Likaonia , " Dewa-dewa lah turun ka dunie dalam ujuik manusia . "
44014012	Mako si Barnabas inyo agiah namo Zeus , si Paulus inyo agiah namo Hermes , dek karano inyolah nan mangecek .
44014013	Imam dewa Zeus , nan kuilnyo talatak di adok-an kota , tibo mambawok babarapo ikua jawi jantan , sarato jo karangan bungo ka pintu kaporo kota . Inyo nak sato pulo samo jo urang nan banyak tu , untuak mampasambahkan karoban kabake rasul-rasul .
44014014	Kutiko si Barnabas jo si Paulus mandanga , apo nan nak ka dipabuwek dek urang-urang tu , mako inyo balari ka tangah-tangah urang nan banyak tu , sambia mancabiak-i bajunyo , inyo ma ariak ,
44014015	" Oih angku-angku , baa mangko angku-angku pabuwek nan bakcando iko ? Kami ko manusia biaso pulo nyo ko , sarupo jo angku-angku ! Kami datang kamari untuak mambaritokan Injil kabake angku-angku , supayo angku-angku ma antikan karajo-karajo nan indak bapaidah , babaliaklah kapado Allah nan iduik , nan manjadikan langik jo bumi , sarato lauik jo sagalo isinyo .
44014016	Pado maso nan talah sudah , Allah mampadiyakan sajo banso-banso iduik manuruik suko-atinyo surang-surang .
44014017	Tapi Allah indak lupo doh mambari tando-tando , tantang adonyo diri-Nyo , iyolah jo sacaro babuwek baiak . Baliau manurunkan ujan dari langik , Baliau mambari asie tanaman pado musinnyo , untuak angku-angku . Baliau manyadiyokan makanan untuak angku-angku , ati angku-angku disanangkan pulo . "
44014018	Tapi , jo kato-kato nan bakcando itupun , sulik juwo lai dek rasul-rasul tu managahkan urang-urang tu , untuak mampasambahkan karoban kabake inyo .
44014019	Babarapo urang Yahudi nan datang ka Listra dari Antiokhia di Pisidia , sarato nan dari Ikonium , inyo mampangaruahi urang nan banyak tu , sainggo urang banyak tu bapihak kabake inyo . Urang-urang tu mamungkangi si Paulus jo batu , kudian inyo irik kaluwa kota . Urang-urang tu manyangko si Paulus lah mati ,
44014020	tapi , dikutiko urang-urang ba iman bi tagak di sakuliliang si Paulus , inyo tasintak , mako babaliaklah inyo ka kota . Bisuak arinyo inyo barangkek ka Derbe , samo-samo jo si Barnabas .
44014021	Di Derbe si Paulus jo si Barnabas mambaritokan Injil , sambuah urang nan manjadi picayo kapado Isa Almasih . Sudah tu inyo babaliak ka Listra , kudian ka Ikonium , sudah tu ka Antiokhia di Pisidia .
44014022	Di kota-kota tu , inyo bi manguwaikkan ati pangikuik-pangikuik Isa Almasih , sarato mambari nasiyaik kabake urang-urang tu , supayo tatap taguah ba iman kapado Isa Almasih . " Sambuah parasaian nan ka ditangguangkan dulu , sabalun kito masuak ka Karajaan Allah , " bakcando itulah rasul-rasul tu , mambari pangajaran kabake pangikuik-pangikuik Isa Almasih nan di kota-kota tu .
44014023	Di satiyok-tiyok jamaat , si Paulus jo si Barnabas ma angkek pamimpin-pamimpin untuak jamaat-jamaat tu . Sacaro jo badowa , sarato jo bapuwaso , inyo sarahkan pamimpin-pamimpin tu kapado Tuhan nan inyo imani .
44014024	Sasudah tu , si Paulus jo si Barnabas manaruihkan pajalanannyo , inyo lalui daerah Pisidia taruih ka Pamfilia .
44014025	Sasudah inyo mambaritokan firman Allah di Perga , mako payilah inyo ka Atalia .
44014026	Dari sinan inyo balayie baliak ka Antiokhia . Di kota tu lah dulu tampaiknyo , inyo disarahkan kapado rahmaik Allah , supayo inyo mangarajokan karajo , nan kiniko lah inyo salasaikan .
44014027	Kutiko inyo lah tibo di Antiokhia , inyo kumpuakanlah urang-urang dari jamaat tu , mako inyo curitokanlah kasadonyo , apo nan lah dipabuwek dek Allah malalui inyo . Inyo curitokan pulo tantang baa caronyo Allah lah mambukak jalan , supayo urang-urang nan indak urang Yahudi , picayo kapado Isa Almasih .
44014028	Lamo juwo si Paulus jo si Barnabas , tingga manatap samo-samo jo urang-urang ba iman nan di kota tu .
44015001	Babarapo urang dari Yudea bi tibo ka Antiokhia , inyo mambari pangajaran nan bakcando iko , kabake urang-urang ba iman nan di Antiokhia tu , jikok inyo indak disunaikkan manuruik paratuaran Nabi Musa , mako inyo indak dapek doh disalamaikkan .
44015002	Si Paulus jo si Barnabas manantang kareh pandapek urang-urang tu . Akienyo disupakaik-ilah , supayo si Paulus jo si Barnabas , sarato jo babarapo urang nan dari Antiokhia tu , payi ka Yerusalem untuak mambicarokan masalah tu jo rasul-rasul , sarato jo pamimpin-pamimpin nan disinan .
44015003	Jamaat nan di Antiokhia payi ma antakan urang-urang tu sampai kaluwa kota , kudian inyo taruih ka Fenisia jo Samaria . Tibo disinan inyo mancuritokan , baa caronyo urang-urang nan indak urang Yahudi , lah manyarahkan dirinyo kapado Allah . Barito tu sangaik manggadangkan ati urang-urang ba iman nan disinan .
44015004	Kutiko urang-urang tu sampai di Yerusalem , inyo disambuik sacaro elok dek jamaat , dek rasul-rasul sarato dek pamimpin-pamimpin . Mako inyo curitokanlah kabake urang-urang tu , tantang kasadonyo , apo nan lah dipabuwek dek Allah malalui inyo .
44015005	Tapi ado babarapo urang dari golongan Farisi , nan lah ba iman , inyo tagak sambia bakato , " Urang-urang banso lain nan lah ba iman tu , inyo musti disunaikkan , inyo musti diwajibkan ma ikuik-i paratuaran Nabi Musa . "
44015006	Mako bi bakumpualah rasul-rasul , sarato jo pamimpin-pamimpin untuak mambicarokan masalah tu .
44015007	Sangaik lamonyo urang-urang tu mamparundiangkan . Akienyo tagaklah si Petrus sambia bakato , " Sudaro-sudaro ! Angku-angku sandiri tawu , baraso sajak dari samulo , Allah lah mamiliah ambo di antaro kito kasadonyo , untuak ka mangabakan Injil kabake urang-urang nan indak urang Yahudi , supayo Kaba Baiak tu sampai ka inyo , buliah inyo manjadi urang nan ba iman pulo .
44015008	Allah nan mangatawui isi ati manusia , Baliau lah ma agiah tawu , baraso urang-urang nan indak urang Yahudi , inyo ka disalamaikkan pulo ; Allah lah manyatokan , jo sacaro Baliau mambarikan Roh-Nyo kabake urang-urang tu , samo jo bakcando nan Baliau barikan kabake kito .
44015009	Allah indak mampalainkan doh , antaro kito jo urang-urang tu . Allah lah manyucikan ati urang-urang tu , dek karano inyo layi namuah picayo .
44015010	Nah , baa mangko kiniko angku-angku nak malawan kahandak Allah , angku-angku barikan baban nan barek kabake pangikuik-pangikuik nan baru ko , padohal di niniak muyang kito , baitu pulo di kito sandiri , indak talok doh mamikuanyo ?
44015011	Malah sabaliaknyo , dek karano kito ba iman , mangkonyo kito disalamaikkan , kasadonyo tu adolah samato-mato , dek karano raso ibo dari Tuhan Isa Almasih ; baitu pulo kabake urang-urang tu . "
44015012	Mako bi ta anoklah kasadonyo urang nan bakumpua disinan . Kudian urang-urang tu mandangakan si Barnabas jo si Paulus , mancuritokan baliak kasadonyo mukjizat , sarato jo kajadian-kajadian nan luwa biaso , nan lah dipabuwek dek Allah malalui inyo , di tangah-tangah banso lain nan indak urang Yahudi .
44015013	Sasudah inyo salasai bacurito , mako bakatolah si Yakobus , " Oih Sudaro-sudaro ! Cubolah dangakan ambo mangecek .
44015014	Si Simon lah mancuritokan kabake kito , baa sabarmulonyo Allah ma arahkan paratian-Nyo kabake urang-urang nan indak urang Yahudi , nan mukasuik-Nyo adolah untuak mamiliah urang-urang nan lain , ka manjadi umaik-Nyo .
44015015	Itu tapek bana jo apo nan lah dinubuatkan dek nabi-nabi . Dek karano ado tatulih nan bakcando iko ,
44015016	' Sasudah tu Aden ka tibo baliak , ' kecek Tuhan , ' Aden ka managakkan dangau si Daud nan lah runtuah , nan lah runtuah tu ka Den paelok-i , sudah tu ka Den tagakkan baliak ;
44015017	supayo kasadonyo urang nan lain , bi mancari Tuhan , samo-samo jo kasadonyo banso nan indak urang Yahudi , nan lah Den imbau untuak ka manjadi umaik-Den . ' Bakcando itulah Tuhan bakato ,
44015018	nan lah mambaritawukan parkaro tu , sajak dari sa isuak . "
44015019	" Jadi , manuruik pandapek ambo , " kecek si Yakobus , " kito indak buliah doh mampaseso urang-urang nan indak urang Yahudi tu , inyo nan lah manyarahkan diri kapado Allah .
44015020	Tapi kito musti mambuwek surek kabake inyo , untuak manasiyaik-i , supayo inyo jan mamakan , makanan banajih nan lah dipasambahkan untuak barhalo , atau mamakan dagiang binatang nan mati dicakiak , atau makan darah . Supayo inyo musti pulo manjauahkan diri dari karajo-karajo nan cabul .
44015021	Dek karano paratuaran Nabi Musa , lah sajak dari sa isuak dibacokan disatiyok ari Sabat , di rumah-rumah ibadaik , dibaritokan pulo dikasadonyo kota . "
44015022	Rasul-rasul sarato jo pamimpin-pamimpin , basamo-samo jo kasadonyo anggota jamaat tu , lah mamutuihkan untuak mamiliah babarapo urang dari urang-urang tu , untuak nan ka di utuih ka Antiokhia , samo-samo jo si Paulus , jo si Barnabas . Mako dipiliahlah dek urang-urang tu si Silas jo si Yudas nan banamo pulo si Barsabas . Urang nan baduwo ko , adolah urang-urang nan takamuko di antaro urang-urang ba iman di Yerusalem .
44015023	Samo-samo jo utusan-utusan tu , inyo mangirinkan pulo sapucuak surek nan babunyi bakcando iko , " Kapado sudaro-sudaro kasadonyo , nan barasa dari banso-banso , nan indak urang Yahudi , nan tingga di Antiokhia , di Siria , sarato jo nan di Kilikia . Salam dari kami rasul-rasul , sarato jo pamimpin-pamimpin , nan kami adolah dunsanak angku-angku juwo .
44015024	Kami mandanga kaba , baraso ado babarapo urang di antaro kami , nan lah datang kabake angku-angku untuak mambuwek eboh , sainggo angku-angku tabik ragu jo pangajarannyo . Padohal kami indak ado doh manyuruah nan bakcando itu .
44015025	Dek karano itu , kami lah barundiang , kasadonyo kami lah supakaik , untuak mamiliah babarapo urang nan ka di utuih kabake angku-angku . Urang nan kami utuih tu , inyo barangkek samo-samo jo sudaro kito , si Barnabas sarato jo si Paulus nan kami kasiahi .
44015026	Urang nan baduwo ko , adolah urang-urang nan lah mangalangkan mariahnyo , dek karano di Tuhan kito Isa Almasih .
44015027	Mako kami utuihlah si Yudas jo si Silas kabake sudaro-sudaro . Inyo pulolah nan ka manyampaikan sacaro lansuang jo muluiknyo kabake angku-angku , tantang isi barito nan tatulih dalam surek ko .
44015028	Roh Allah lah manyatujui -- kami layi satuju pulo -- supayo angku-angku jan dibari baban nan labiah barek , salain daripado kawajiban nan sabana-bana paralu :
44015029	janlah dimakan , makanan nan lah dipasambahkan untuak barhalo ; janlah dimakan darah , janlah dimakan dagiang binatang nan mati dicakiak , jauahilah karajo-karajo nan cabul . Jikok angku-angku layi manjauahkan diri , dari sagalo karajo-karajo nan buruak tu , ba arati angku-angku lah mangarajokan karajo nan baiak . Cukuik sakian sajo , mudah-mudahan salamaik ! "
44015030	Sasudah ba payilah ba tinggalah , mako urang-urang nan di utuih tu , barangkek ka Antiokhia . Tibo disinan inyo imbau kasadonyo anggota jamaat untuak bakumpua , mako inyo bacokanlah isi surek tu .
44015031	Kutiko anggota-anggota jamaat mambaco isi surek tu , iyo bana sanang atinyo , dek karano isi surek tu ma-angekkan atinyo .
44015032	Nan si Yudas jo si Silas ko , adolah nabi pulo , inyo lamo mangecek jo sudaro-sudaro nan ba iman di Antiokhia tu , untuak mambari sumangaik sarato jo kabaranian ka urang-urang tu .
44015033	Sasudah si Yudas jo si Silas manatap disinan babarapo lamo , mako urang-urang ba iman nan di Antiokhia tu , malapeh inyo babaliak , sambia bakirin salam kabake urang-urang nan ma utuih inyo . [
44015034	Tapi nan si Silas inyo labiah suko untuak manatap di Antiokhia . ]
44015035	Si Paulus jo si Barnabas , manatap pulo babarapo lamo di Antiokhia . Salamo inyo disinan , inyo samo-samo jo urang banyak nan lain bagai , bi ma aja sarato jo mambaritokan firman Tuhan .
44015036	Indak babarapo lamo sasudah tu , mako bakatolah si Paulus kabake si Barnabas , " Molah kito payi baliak , untuak mancaliak ka adaan sudaro-sudaro kito nan ba iman kapado Isa Almasih , di kota-kota nan lah kito tampuah , kutiko kito mambaritokan firman Tuhan dulu ; supayo kito tawu baa ka adaannyo kiniko . "
44015037	Kutiko itu , si Barnabas nak mambawok si Yahya Markus ,
44015038	tapi manuruik pandapek si Paulus , indak elok jikok si Markus dibawok , dek karano inyo dulu indak namuah bakarajo samo , sainggo inyo tinggakan sajo si Paulus jo si Barnabas di Pamfilia .
44015039	Mako tajadilah patangkaran kareh , antaro si Paulus jo si Barnabas , sainggo akienyo inyo bapisah : si Barnabas mambawok si Markus payi balayie samo jo inyo ka Siprus .
44015040	Nan si Paulus mambawok si Silas , mako sudaro-sudaro nan di Antiokhia tu manyarahkan inyo kasadonyo kapado rahmaik Tuhan , sudah tu baru inyo barangkek .
44015041	Mako payilah si Paulus jo si Silas , bakuliliang ka Siria sarato jo ka Kilikia ; tibo disinan inyo mampakuwaik iman jamaat .
44016001	Si Paulus manaruihkan pajalanannyo ka Derbe , kudian taruih ka Listra . Disinan ado surang pangikuik Isa Almasih nan banamo si Timotius . Mandehnyo urang Yahudi , nan lah ba iman kapado Isa Almasih ; tapi apaknyo urang Yunani .
44016002	Di antaro urang-urang ba iman , nan tingga di Listra jo di Ikonium , mako si Timotiuslah nan tamusaua sabagai urang nan elok .
44016003	Si Paulus niyo supayo si Timotius payi jo inyo ; dek karano itu , mako inyo sunaikkanlah si Timotius . Mangko inyo pabuwek nan bakcando itu , dek karano kasadonyo urang-urang Yahudi di daerah tu lah tawu , baraso apak si Timotius adolah urang Yunani .
44016004	Disatiyok-tiyok kota nan inyo singgahi , inyo sampaikanlah kabake urang-urang ba iman nan disinan , sagalo kaputusan-kaputusan nan lah diputuihkan dek rasul-rasul , sarato jo pamimpin-pamimpin di Yerusalem . Inyo mambari nasiyaik supayo sudaro-sudaro nan lah ba iman tu , tatap mamatuahi sagalo paratuaran tu .
44016005	Mako batambah kuwaiklah imannyo jamaat-jamaat tu , disatiyok ari bilangannyo samakin batambah .
44016006	Roh Allah indak mambuliahkan si Paulus jo si Silas , untuak mambaritokan firman Allah di propinsi Asia . Mako pajalanannyo ditaruihkannyo ka daerah Frigia jo ka daerah Galatia .
44016007	Kutiko inyo tibo di bateh Misia , inyo cubo masuak ka propinsi Bitinia , tapi Roh Isa Almasih managah inyo untuak payi kasinan .
44016008	Inyo hanyo lalu sajo di Misia , sudah tu inyo lansuang ka Troas .
44016009	Malamnyo di Troas , si Paulus mandapek suatu pangliyatan . Dalam pangliyatan tu , inyo manampak surang urang Makedonia , tagak di adok-annyo sambia mambana , kok dapek si Paulus namuah payi ka Makedonia , untuak manolong urang-urang nan disinan .
44016010	Sasudah si Paulus mandapek pangliyatan tu , mako kami lansuang basegeh-segeh untuak payi ka Makedonia . Dek karano , kami sabana yakin baraso Allah nan manyuruah kami , itu mangkonyo kami ambiak kasimpualan untuak payi mambaritokan Injil kabake urang-urang nan disinan .
44016011	Kami barangkek dari Troas , balayie lansuang ka Samotrake , bisuak arinyo ka Neapolis .
44016012	Dari sinan kami ka Filipi , sabuwah kota di kabupaten nan partamu di Makedonia . Filipi adolah jajahan karajaan Roma . Kami manatap disinan babarapo ari .
44016013	Di ari Sabat , kami payi ka tapi batang ayie diluwa pintu kaporo kota , dek karano ati kami badatak , baraso disinan ado tampaik sumbayang urang Yahudi . Mako duduaklah kami disinan sambia ma ota-ota , jo urang-urang padusi nan bi bakumpua di tampaik tu .
44016014	Salah surang di antaro urang-urang padusi tu , adolah urang panggaleh kain kulabu si arang , namonyo si Lidia , inyo barasa dari Tiatira . Inyo adolah urang nan saliah ba ibadaik kapado Allah , mako digarakkan Tuhanlah atinyo , supayo inyo manarimo sagalo apo nan di ajakan dek si Paulus .
44016015	Mako dipamandikanlah si Lidia sarato jo urang nan sa isi rumahnyo . Sasudah inyo dipamandikan , mako inyo bawok singgahlah kami . Inyo bakato , " Jikok manuruik pandapek angku-angku , ambo ko iyo lah sabana-bana ba iman , kapado Isa Almasih , mako molah angku-angku bi manompang di rumah ambo . " Sabana inyo sasakkan kami , supayo kami mampalakukan pintaknyo .
44016016	Pado suatu ari , kutiko kami sadang bajalan , ka payi ka tampaik badowa , mako basuwolah di kami surang padusi ; inyo tu adolah budak . Inyo tu dikuwasoi dek roh ubilih nan bisa manakok kajadian , nan ka tajadi . Jo karajo manakok-nakok nasib urang , inyo tu banyak mandatangkan labo , untuak induak-induak samangnyo .
44016017	Urang padusi tu bajalan di balakang , manuruikkan kami jo si Paulus sambia ma ariak-ariak , inyo mangatokan , " Urang-urang ko adolah pisuruah Allah Nan Mahatinggi ! Inyo ko datang untuak mabaritawu kabake Sudaro-sudaro , baa caranyo supayo Sudaro-sudaro dapek disalamaikkan ! "
44016018	Ado babarapo ari lamonyo , padusi tu ma ariak-ariak taruih manaruih bakcando itu . Dek karano itu , si Paulus lah abih sabanyo , inyo bae ma engong ka balakang , inyo ariak roh setan tu , " Ateh namo Isa Almasih , den parentahkan angkau , kaluwalah dari urang padusi ko ! " Sakutiko tu juwo , roh setan tu kaluwa dari urang padusi tu .
44016019	Kutiko itu , barulah induak-induak samangnyo tawu , baraso untuak ka mandapekkan pitih , indak ka mungkin lai , mako inyo tangkoklah si Paulus jo si Silas , kaduwo-duwonyo inyo bawok ka tanah lapang untuak mangadap ka patugeh .
44016020	Urang-urang tu mambawok si Paulus jo si Silas kabake panjabaik-panjabaik pamarentah Roma , kudian inyo bi bakato , " Urang-urang ko adolah urang Yahudi . Inyo mambuwek kacau di kota kito ko .
44016021	Inyo bi manyuruah urang untuak mangarajokan adaik istiadaik , nan batantangan jo paratuaran nan lah galik di kito urang-urang Roma . Kito indak bisa doh manarimo , atau manuruikkan adaik nan dari inyo tu ! "
44016022	Urang nan banyak pun sato pulo manyarang si Paulus jo si Silas ; panjabaik-panjabaik pamarentah , mancabiak-i baju nan lakek di badan kaduwo urang rasul tu , sudah tu , inyo suruah urang untuak malantak-i si Paulus jo si Silas , jo cambuik .
44016023	Sasudah si Paulus jo si Silas dicambuik sajadi-jadinyo , mako inyo dimasuakkan ka pinjaro . Kapalo pinjaro disuruah sabana-bana manjago arek rasul nan baduwo tu .
44016024	Dek karano parentah nan kareh tu , mako kapalo pinjaro mamuruakkan si Paulus jo si Silas , di biliak pinjaro nan paliang di dalam , kakinyo dipilanggu dikabekkan ka balok .
44016025	Di tangah malam si Paulus jo si Silas sadang badowa , sarato malagukan lagu puji-pujian kapado Allah . Bi tadanga pulolah dek urang-urang tahanan nan lain , lagu pujian nan dilagukan dek rasul-rasul tu .
44016026	Indak disangko-sangko , mako tajadilah gampo nan sangaik kuwaik , sampai jo sandi-sandi pinjaro tu pun sato pulo bagoyak . Kasadonyo pintu pinjaro tu bi tabukak , kasadonyo rantai nan mangabek urang tahanan tu , bi talapeh .
44016027	Kapalo pinjaro tasintak dek takajuik . Baru inyo maliyek pintu-pintu pinjaro lah bi tabukak , mako inyo cabuiklah padangnyo , untuak ka mambunuah diri , dek karano sangko atinyo urang-urang tahanan lah abih lari kasadonyo .
44016028	Tapi si Paulus ma ariak sakuwaik-kuwaiknyo , " Oih angku , jan mambunuah diri ! Kami layi disiko juwo lai kasadonyo ! "
44016029	Kapalo pinjaro tu mamintak lampu , sudah tu inyo balari ka dalam , badannyo lah manggaretek katakuik-an , inyo tasungkua di adok-an si Paulus jo si Silas .
44016030	Kudian inyo bawoklah si Paulus jo si Silas kaluwa , inyo batanyo , " Oih angku-angku , apo nan musti ambo pabuwek , supayo ambo disalamaikkan ? "
44016031	Si Paulus jo si Silas manjawab , " Picayolah kapado Tuhan Isa Almasih ! Lah jaleh angkau ka salamaik -- angkau sarato jo kasadonyo urang nan di rumah angkau ! "
44016032	Mako ditarangkanlah firman Tuhan dek si Paulus jo si Silas , kabake kapalo pinjaro tu , sarato jo kasadonyo urang nan ado di rumahnyo .
44016033	Di tangah malam tu juwo , mako dibawoklah si Paulus jo si Silas dek kapalo pinjaro tu , untuak mambarasiahkan luko-lukonyo . Mako lansuang pulolah dipamandikan , kapalo pinjaro , sarato jo kasadonyo urang nan di rumahnyo .
44016034	Kudian inyo bawoklah si Paulus jo si Silas ka rumahnyo , mako inyo edangkanlah nan ka dimakan . Sabana sanang ati kapalo pinjaro , sarato jo kasadonyo kaluarganyo , dek karano , inyo kiniko lah ba iman kapado Allah .
44016035	Bisuak arinyo , panjabaik-panjabaik pamarentah Roma ma utuih upeh ka pinjaro , untuak manyampaikan parentah supayo si Paulus jo si Silas dilapehkan .
44016036	Kapalo pinjaro manyampaikan kaba tu kabake si Paulus . Inyo bakato , " angku-angku , panjabaik-panjabaik pamarentah , lah mambari parentah untuak malapehkan angku-angku . Kiniko angku-angku buliah pulang . Salamaik jalan ! "
44016037	Mako bakatolah si Paulus kabake patugeh-patugeh upeh tu , " Kami ko adolah warga nagara Roma . Indak tarago malalui sidang , kami lah dicambuik di adok-an urang banyak , sudah tu dimasuakkan ka pinjaro . Kiniko panjabaik-panjabaik tu ka malapehkan kami sacaro ba anok-anok ? Kami indak namuah doh ! Suruahlah panjabaik-panjabaik pamarentah tu tibo kamari , untuak malapehkan kami . "
44016038	Mako babaliaklah patugeh-patugeh upeh tu , ka panjabaik-panjabaik pamarentah Roma , untuak manyampaikan kecek si Paulus tu . Baru panjabaik-panjabaik tu mandanga , baraso si Paulus jo si Silas adolah warga nagara Roma , mako inyo tabik takuik .
44016039	Sudah tu inyo bi payi mintak maoh kabake si Paulus jo si Silas , kudian inyo kaluwakanlah rasul nan baduwo tu dari pinjaro , inyo mamintak supayo si Paulus jo si Silas barangkek dari kota tu .
44016040	Si Paulus jo si Silas barangkek dari pinjaro , mako taruihlah inyo ka rumah si Lidia . Baru lah basuwo jo urang-urang ba iman nan disinan , inyo agiahlah sumangaik kabake urang-urang tu , sudah tu baru inyo barangkek .
44017001	Si Paulus jo si Silas manaruihkan pajalanannyo malalui Amfipolis jo Apolonia , mako tibolah inyo di Tesalonika . Disinan ado rumah tampaik sumbayang urang Yahudi .
44017002	Mako payilah si Paulus ka rumah ibadaik tu -- dek karano , bakcando itulah nan dipabuweknyo , jikok basuwo jo rumah ibadaik urang Yahudi -- mako inyo batuka pandapek jo urang-urang nan ado disinan , tantang ayaik-ayaik Alkitab . Inyo pabuwek nan bakcando itu , sampai tigo kali ari Sabat batirik-tirik .
44017003	Badasarkan ayaik-ayaik Alkitab , inyo tarangkan , sarato inyo tunjuakkan tando , baraso Rajo Panyalamaik nan dijanjikan dek Allah , musti manangguangkan sansaro dulu , sudah tu , Baliau iduik baliak sasudah mati . Si Paulus bakato , " Isa Almasih nan ambo curitokan kabake angku-angku tu , Baliau tu lah Rajo Panyalamaik nan dijanjikan Allah . "
44017004	Ado babarapo urang nan picayo , mako inyo bi payi manuruikkan si Paulus jo si Silas ; ado pulo sarombongan gadang urang-urang Yunani , nan takuik kapado Allah , sambuah pulo urang-urang padusi nan takamuko , nan lah bi picayo pulo .
44017005	Tapi urang-urang Yahudi bi bingik . Inyo imbau pareman-pareman galau di jalan-jalan , inyo buwek garombolan pangacau . Mako inyo mambuwek eboh disadonyo daerah di kota tu , inyo sarang rumah , surang urang ba iman , nan banamo si Yason , dek karano , inyo nak mancari si Paulus jo si Silas , buliah ka inyo bawok kaluwa , ka inyo adokkan ka urang banyak .
44017006	Tapi , nan si Paulus jo si Silas , indak basuwo doh dek inyo , mako inyo bawoklah si Yason , sarato jo babarapo urang ba iman lainnyo , ka adok-an panjabaik-panjabaik nan bakuwaso di kota tu . Inyo bi ma ariakkan , " Urang-urang ko lah mambuwek kacau dima-dimanyo ! Kiniko inyo lah tibo pulo di kota kito ko ,
44017007	si Yason lah mambawok tompang urang-urang ko di rumahnyo . Kasadonyo urang-urang ko , lah malangga sagalo apo nan lah ditatapkan dek Kaisar Roma , dek karano inyo bi mangatokan , baraso ado lai Rajo nan lain , nan banamo Isa Almasih . "
44017008	Jo kato-katonyo nan bakcando itu , urang-urang tu mambuwek urang nan banyak , sarato jo sagalo panguwaso dikota tu , manjadi eboh .
44017009	Mako panguwaso-panguwaso kota tu , manyuruah si Yason sarato jo urang-urang ba iman nan lainnyo , supayo mambayie pitih jaminan . Sasudah tu barulah inyo dilapehkan .
44017010	Malam tu , urang-urang ba iman nan di kota tu , manyuruah si Paulus jo si Silas payi ka Berea . Satibonyo disinan , si Paulus jo si Silas payi pulo ka rumah ibadaik urang Yahudi .
44017011	Urang-urang Yahudi nan di Berea , labiah tabukak atinyo daripado urang-urang Yahudi nan di Tesalonika . Sacaro jo sanang ati inyo bi mandangakan curito tantang Isa Almasih , satiyok ari inyo manyalidiak-i isi Alkitab , supayo dapek mangatawui , apokoh iyo lai batua pangajaran si Paulus tu .
44017012	Sambuah di antaro urang-urang tu nan ba iman kapado Isa Almasih , indak saketek pulo urang-urang Yunani nan takamuko , nan manjadi urang ba iman ; biya padusi atau pun laki-laki .
44017013	Kutiko urang-urang Yahudi nan di Tesalonika mandanga kaba , baraso si Paulus mangabakan firman Allah pulo di Berea , mako inyo pun bi tibo pulo kasinan untuak ma asuang , supayo mambuwek urang-urang nan disinan bi rasah .
44017014	Mako bagagehlah sudaro-sudaro nan di Berea tu , untuak ma antakan si Paulus ka tapi lauik , sadangkan si Silas jo si Timotius tatap tingga disinan .
44017015	Sasudah si Paulus di antakan sampai ka Atena , mako sudaro-sudaro tu babaliak ka Berea , sambia mambawok pasan dari si Paulus , supayo sacapeknyo si Silas jo si Timotius , manuruik-inyo ka Atena .
44017016	Samantaro si Paulus manantikan si Silas jo si Timotius di Atena , atinyo sadiah , dek maliyek di kota tu sambuah bana patuang .
44017017	Dek karano itu , tibo di rumah ibadaik si Paulus batuka pandapek jo urang-urang Yahudi , sarato jo urang-urang nan lain bagai , iyolah urang-urang nan ba ibadaik kapado Allah . Baitu pulo di pasa-pasa , satiyok ari pulo inyo batuka pandapek jo urang-urang nan ado disinan .
44017018	Guru-guru dari aliran Epikuros jo aliran Stoa , badebaik pulo jo si Paulus . Babarapo urang dari urang-urang tu bi bakato , " Apo pulo nan ka tantu di paja ko ? Pangatawuannyo hanyo sagalemeng , tapi curitonyo banyak pulo ! " Urang-urang nan lain bi mangatokan , " Ruponyo , inyo mancuritokan tantang dewa-dewa banso lain . " Mangkonyo urang-urang tu mangecek bakcando itu , dek karano si Paulus mancuritokan tantang Isa Almasih , sarato jo curito , tantang iduik baliak sasudah mati .
44017019	Mako dibawoklah si Paulus dek urang-urang tu ka tampaik patamuan , di Bukik Areopagus . Tibo disinan urang-urang tu bi bakato kabake si Paulus , " Kami nak niyo tawu tantang pangajaran baru , nan angkau ajakan tu .
44017020	Angkau lah mancuritokan , tantang parkaro-parkaro nan agak ganjie tadanganyo di talingo kami . Dek karano itu , kami nak niyo tawu , apo arati nan sabananyo . " (
44017021	Dek karano , kasadonyo urang Atena , sarato jo urang-urang marantau nan tingga disinan , sangaik sukonyo ma abihkan ari-ari perainyo untuak mandangakan , sarato jo ma ota-ota tantang parkaro-parkaro nan baru . )
44017022	Kutiko si Paulus tagak di adok-an urang-urang nan bakumpua di Areopagus tu , inyo bakato , " Oih angku-angku urang Atena ! Ambo liyek angku-angku dalam sagalo parkaro , bakcando urang nan siyak ba agamo .
44017023	Dek karano , kutiko ambo bajalan-jalan , bakuliliang di kota angku-angku ko , sambia mamparatikan tampaik-tampaik sumbayang angku-angku , mako nampak pulolah di ambo sabuwah tampaik untuak mampasambahkan karoban ; disinan ado tatulih , ' Kapado Allah Nan Indak Tantu Dikami . ' Nah , baa pulo tu angku-angku manyambah Allah , tapi angku-angku indak bakatawuan doh jo Baliau , Baliau tu lah , nan ambo baritokan kabake angku-angku .
44017024	Allah nan manjadikan dunia ko , sarato jo sagalo isinyo , Baliaulah Tuhan langik jo bumi ko . Baliau indak tingga di rumah-rumah dewa nan dibuwek dek manusia doh .
44017025	Baliau indak mamaralukan pulo doh bantuan manusia , dek karano Baliaulah nan ma iduikkan , nan mambari angok , nan mambari sagalo sasuatu kabake manusia .
44017026	Dari surang manusia , Baliau jadikan sagalo banso , Baliau suruah banso-banso tu untuak ma uni bumi ko kaciyek-annyo . Baliau pulolah nan lah manantukan sajak dari samulo , pabilo masonyo urang-urang tu buliah iduik , dima tampaiknyo inyo buliah iduik .
44017027	Allah mampabuwek nan bakcando itu , supayo umaik mukaluak ko niyo nak mancari Baliau . Mudah-mudahan manusia tu batamu jo Baliau , dikutiko manusia tu sadang mancari-cari Baliau . Tapi , nan sabananyo , Allah tu indak jauah doh dari satiyok-tiyok kito .
44017028	Samo jo bakcando nan dikatokan dek urang , ' Kito iduik , kito manggarik , kito ado di dunie ko , kasadonyo tu , adolah dek karano kuwaso Baliau . ' Samo pulo jo apo nan dikatokan , dek babarapo urang tukang sair angku-angku . Inyo bi mangatokan , ' Kasadonyo kito ko , adolah anak-anak Baliau . '
44017029	Nah , dek karano kito ko adolah anak-anak Allah , mako kito indak buliah doh manyamokan Allah tu jo patuang , nan dibuwek dari ameh , atau manyamokan jo patuang nan dibuwek dari perak , atau manyamokan jo patuang batu , nan dibuwek manuruik kapandaian manusia .
44017030	Maso-maso ka ongok-an kito lah dilupokan dek Allah , tapi nan kiniko Allah manyuruah kasadonyo urang di ateh dunia ko , supayo bi batobaik dari doso-dosonyo .
44017031	Dek karano , Allah lah manantukan suatu kutiko , untuak ka manyidangkan kasadonyo umaik mukaluak ko , sacaro adie . Tugeh tu ka dikarajokan dek surang Urang , nan sangajo lah dipiliah dek Allah untuak itu . Supayo kasadonyo urang buliah yakin jo parkaro tu , mako Allah , lah ma iduikkan baliak , Baliau nan dibari tugeh tu , sasudah Baliau mati ! "
44017032	Kutiko urang-urang tu mandanga , tantang parkaro iduik baliak sasudah mati , mako ado di antaro inyo tu nan manggalakkan si Paulus . Ado pulo nan bakato , " Kami niyo nak mandangakan sakali lai , cubolah angkau curitokan , curito tantang parkaro iduik baliak sasudah mati . "
44017033	Mako barangkeklah si Paulus dari tampaik patamuan tu .
44017034	Tapi , ado di antaro urang-urang tu nan bapihak kabake si Paulus , inyo picayo kapado Isa Almasih , di antaronyo adolah : Si Dionisius , anggota karapatan Areopagus , ado pulo surang padusi nan banamo si Damaris , sarato jo babarapo urang-urang nan lain bagai .
44018001	Sasudah tu si Paulus barangkek dari Atena , inyo taruih ka Korintus .
44018002	Tibo disinan inyo basuwo jo surang urang Yahudi , nan banamo si Akwila , nan barasa dari nagari Pontus . Si Akwila baru tibo pulo jo bininyo si Priskila , dari Italia . Mangkonyo inyo datang ka Korintus , dek karano kaisar Klaudius lah mamarentahkan , supayo kasadonyo urang Yahudi musti kaluwa dari nagari Roma . Mako payilah si Paulus untuak manamui si Akwila nan balaki bini tu ,
44018003	muloi dari sajak itu , mako tinggalah si Paulus jo si Akwila , sambia samo-samo bakarajo jo inyo , dek karano mato pancariannyo samo jo si Paulus , iyolah mambuwek kemah .
44018004	Tapi , di satiyok ari Sabat , si Paulus payi bacurito-curito ka rumah ibadaik , untuak ma usawokan supayo urang-urang Yahudi maupun urang-urang Yunani , buliah picayo kapado Isa Almasih .
44018005	Sasudah si Silas jo si Timotius tibo dari Makedonia , mako si Paulus mampagunokan kasadonyo wakatunyo , untuak mambaritokan firman Allah kabake urang-urang Yahudi , baraso Isa Almasih tu adolah Rajo Panyalamaik nan dijanjikan dek Allah .
44018006	Tapi , dek karano urang-urang tu tatap juwo manyolang inyo , sarato jo mancacek inyo , mako si Paulus mangipehkan kabuik nan di bajunyo sabagai tando , untuak mamparingekkan kasalahan urang-urang tu . Si Paulus mangatokan , " Jikok angku-angku cilako , itu salah di angku-angku sandiri ! Ambo lapeh tangan ! Muloi dari sajak kiniko ambo ka payi kabake urang-urang nan indak urang Yahudi . "
44018007	Mako barangkeklah si Paulus maninggakan urang-urang tu , inyo manompang tingga di rumah nan di subalah rumah ibadaik tu . Rumah tu adolah rumah urang nan indak urang Yahudi , tapi inyo manyambah kapado Allah . Namonyo si Titius Yustus .
44018008	Tapi Krispus , kapalo rumah ibadaik tu , inyo sarato jo kasadonyo kaluarganyo , bi picayo kapado Tuhan Isa Almasih . Sambuah pulo lai urang-urang Korintus nan lainnyo , nan mandanga barito nan dibawok dek si Paulus , inyo bi picayo kapado Isa Almasih , mako inyo tu dipamandikan .
44018009	Pado suatu malam , dalam suatu pangliyatan , Tuhan bakato kabake si Paulus , " Janlah takuik ! Mangecek sajolah taruih , jan anok sajo .
44018010	Dek karano Aden ka tatap ado samo-samo jo angkau . Indak ka surang juwo doh urang , nan ka bisa mangarajokan nan jahek kabake angkau , dek karano sambuah urang nan di kota ko adolah umaik-Den . "
44018011	Dek karano itu , si Paulus manatap di Korintus tangah duwo tawun lamonyo , inyo ma ajakan firman Allah kabake urang-urang nan disinan .
44018012	Kutiko Galio manjadi gubenur di Akhaya , urang-urang Yahudi basatu malawan si Paulus , inyo nak ka mambawok si Paulus ka pangadielan .
44018013	Urang-urang tu manuduah si Paulus , jo tuduahan nan bakcando iko , " Urang ko lah mampangaruahi urang nan banyak , inyo manyuruahkan supayo manyambah Allah jo caro nan balawanan jo paratuaran Nabi Musa ! "
44018014	Kutiko si Paulus nak ka manjawab , Galio lah labiah dawulu bakato kabake urang-urang Yahudi , " Oih urang-urang Yahudi ! Jikok nan dikadukan ko adolah suatu palanggaran atau suatu kajahatan , iyo lah sapatuiknyo ambo manarimo pangaduan angku-angku ko .
44018015	Tapi kiniko nan angku-angku kadukan adolah , patangkaran tantang kato-kato , tantang namo-namo , sarato jo paratuaran angku-angku sandiri ! Jadi angku-angku sajolah nan samustinyo manyalasaikan . Ambo indak basadiyo doh manyidangkan parkaro-parkaro nan saroman iko ! "
44018016	Mako di usielah dek Galio urang-urang tu kaluwa .
44018017	Dek karano itu , urang-urang tu manangkok si Sostenes , kapalo rumah ibadaik tu , mako inyo tanganilah di adok-an meja pangadielan . Tapi nan Galio indak paduli doh jo kajadian tu .
44018018	Sasudah kajadian tu , lamo juwo lai si Paulus tingga di Korintus . Kamudian inyo mangatokan salamaik tingga , kabake urang-urang ba iman nan disinan , mako barangkeklah inyo balayie jo si Akwila , sarato jo si Priskila ka Siria . Tibo di Kengkrea si Paulus mancukua abuaknyo , nan salamo ko lah dipadiyakannyo panjang , dek karano baitulah janjinyo kapado Tuhan .
44018019	Kutiko lah sampai di Efesus , si Paulus maninggakan si Akwila jo si Priskila , nan inyo sandiri payi masuak ka rumah ibadaik , sambia batuka pandapek jo urang-urang Yahudi nan ado disinan .
44018020	Urang-urang tu mamintak , kok dapek si Paulus agak lamo tingga jo inyo disinan , tapi si Paulus indak namuah .
44018021	Biyapun baitu , dikutiko ka barangkek , si Paulus mangatokan , " Jikok Allah mangijinkan , ambo ka babaliak baliak kamari . " Sasudah bakato bakcando itu , inyo barangkek dari Efesus .
44018022	Baru lah turun di Kaisarea , inyo payi ka Yerusalem , untuak mambari salam kabake jamaat nan disinan , sudah tu inyo taruih ka Antiokhia .
44018023	Sasudah manatap disinan babarapo lamo , inyo barangkek pulo ka daerah Galatia jo Frigia , untuak manguwaikkan iman urang-urang nan disinan .
44018024	Samantaro itu , tibolah ka Efesus surang urang Yahudi nan layie di Aleksandria , namonyo si Apolos . Inyo santiang mangecek , inyo sabana paham tantang isi Alkitab ,
44018025	inyo lah di aja untuak mangatawui pangajaran tantang Isa Almasih . Jo sumangaik nan manjadi-jadi , inyo ma ajakan sacaro taliti tantang Isa Almasih , biyapun , hanyo caro dipamandikan Nabi Yahya sajo baru nan dikatawuinyo .
44018026	Tapi jo sacaro barani si Apolos muloi babicaro di rumah ibadaik . Dikutiko si Priskila jo si Akwila mandanga pangajarannyo , mako dibawoklah inyo dek si Akwila jo si Priskila ka rumah . Disinanlah si Akwila jo si Priskila manarangkan kabake inyo , sacaro nan labiah tapek , tantang rancana Allah untuak manyalamaikkan umaik manusia malalui Isa Almasih .
44018027	Kamudian si Apolos bamukasuik nak payi ka Akhaya . Mako dibuweklah surek untuak sudaro-sudaro nan ba iman di Akhaya , dek urang-urang nan ba iman kapado Isa Almasih nan di Efesus , supayo urang-urang tu namuah manarimo si Apolos . Dikutiko si Apolos tibo di Akhaya , dek karano rahmaik nan dari Allah , ruponyo inyo manjadi urang nan sangaik paguno , dek urang-urang disinan nan lah picayo kapado Isa Almasih .
44018028	Dek karano , jo sacaro sangaik bawibawa , si Apolos mangalahkan urang-urang Yahudi , dikutiko badebaik-debaik di adok-an urang nan banyak . Inyo manunjuakkan bukti-bukti malalui ayaik-ayaik Alkitab , baraso Isa Almasih tu adolah Rajo Panyalamaik , nan lah dijanjikan dek Allah .
44019001	Samantaro si Apolos barado di Korintus , nan si Paulus sadang payi manjalani kuruak-kuruak daerah tu , mako sampailah inyo di Efesus . Tibo disinan inyo basuwo jo babarapo urang nan lah picayo kapado Isa Almasih .
44019002	Inyo batanyo kabake urang-urang tu , " Alah koh Sudaro-sudaro manarimo Roh Allah , kutiko angku-angku muloi ba iman kapado Isa Almasih ? " Urang-urang tu bi manjawab , " Alun lai . Alun ado lai kami mandanga baraso ado Roh Allah . "
44019003	" Jikok baitu , jo pamandian apokoh angku-angku dipamandikan ? " tanyo si Paulus . " Jo pamandian Nabi Yahya , " kecek urang-urang tu .
44019004	Mako bakatolah si Paulus , " Nabi Yahya mampamandikan urang , untuak manyatokan baraso urang-urang tu lah batobaik dari doso-dosonyo . Tapi dalam pado itu , Nabi Yahya ma agiah tawu pulo kabake urang-urang Israel , supayo inyo musti picayo pulo , kapado Baliau nan tibo kudian dari Nabi Yahya , iyolah Isa Almasih . "
44019005	Sasudah urang-urang tu mandanga nan bakcando itu , mako bi dipamandikanlah inyo dalam namo Tuhan Isa Almasih .
44019006	Dikutiko si Paulus malatakkan tangannyo kabake urang-urang tu , mako Roh Allah manguwasoi urang-urang tu , mako muloilah urang-urang tu mangecek jo bahaso-bahaso nan ganjie , sarato manyampaikan barito dari Allah .
44019007	Kasadonyo urang-urang tu ado kiro-kiro duwo baleh urang banyaknyo .
44019008	Salamo tigo bulan , si Paulus tatap babicaro sacaro barani , kabake urang-urang di rumah ibadaik , sarato badebaik jo urang-urang tu untuak mayakinkannyo , tantang baa caronyo Allah mamarentah sabagai Rajo .
44019009	Tapi ado babarapo urang di antaro inyo tu kareh kapalo , inyo indak namuah picayo . Di adok-an kasadonyo urang nan bakumpua disinan , inyo mancacek pangajaran tantang rancana Allah , untuak manyalamaikkan manusia malalui Isa Almasih . Dek karano itu , mako bajalanlah si Paulus maninggakan urang-urang tu , inyo payi ka tampaik ruwang kuliah nan banamo Tiranus , jo pangikuik-pangikuik Isa Almasih bagai . Disinanlah inyo satiyok ari batanyo jawab jo urang-urang nan bi tibo ka tampaik tu .
44019010	Si Paulus mangarajokan nan bakcando itu taruih manaruih , salamo duwo tawun , sampai kasadonyo urang nan tingga di propinsi Asia tu , biya urang Yahudi maupun urang banso lain , kasadonyo lah mandanga firman Tuhan .
44019011	Allah mampabuwek mukjizat-mukjizat nan luwa biaso malalui si Paulus .
44019012	Jikok salabeta , atau kain ikek pinggang nan lah panah dipakai dek si Paulus , dirawokkan ka badan urang-urang nan sakik , mako cegaklah panyakik urang tu , sarato kaluwalah roh setan dari diri urang-urang tu .
44019013	Ado babarapo urang dukun urang Yahudi , nan payi kian kumari , untuak ma usie roh jahek supayo kaluwa dari diri urang . Dukun-dukun tu , mancubo-cubo pulo mamakai namo Tuhan Isa Almasih , untuak ma usie roh-roh setan tu . Inyo bi bakato kabake roh-roh setan tu , " Ateh namo Isa Almasih nan dibaritokan dek si Paulus tu , aden ma usie kalian ! "
44019014	Ado tujuah urang anak laki-laki , dari surang imam kapalo nan banamo Skewa , nan mangarajokan pulo karajo nan bakcando itu .
44019015	Tapi , bakatolah roh setan tu kabake inyo , " Aden tawu siya Isa Almasih , aden tawu pulo siya si Paulus , tapi nan wa-ang ko siya ? "
44019016	Mako malompeklah urang nan kamasuak-an setan tu , sambia manggarumehi anak-anak Skewa tu sajadi-jadinyo , mako tapaso lari batilanjanglah anak-anak Skewa dari rumah tu , dek karano pakaiannyo lah diruntuni , badannyo lah luko-luko .
44019017	Kasadonyo urang Yahudi , sarato jo urang banso lain nan tingga di Efesus , lah mandanga kajadian tu , mako inyo bi tabik takuik . Namo Tuhan Isa Almasih batambah disanjuang-sanjuang .
44019018	Sambuah urang nan lah ba iman kapado Isa Almasih , datang ka adok-an urang nan banyak , untuak ma akui sagalo karajonyo nan salah dimaso nan lapeh .
44019019	Urang-urang nan biasonyo mangarajokan alemu sihie , inyo kumpuakan kasadonyo buku-bukunyo , sudah tu inyo baka di adok-an urang nan banyak . Jikok di etong arago buku tu kasadonyo , ado kiro-kiro limo puluah ribu pitih perak .
44019020	Bakcando itulah jo caro nan luwa biaso , firman Tuhan batambah tasebar , sarato batambah kuwaik pangaruahnyo .
44019021	Sasudah kajadian-kajadian tu , mako si Paulus ma ambiak kaputusan untuak payi ka Makedonia , sarato jo ka Akhaya , sudah tu taruih ka Yerusalem . " Sasudah ka sinan , " kecek si Paulus , " ambo musti payi pulo ka Roma . "
44019022	Mako inyo utuihlah duwo urang pambantunyo , iyolah si Timotius jo si Erastus untuak payi ka Makedonia , nan inyo sandiri , untuak babarapo wakatu lai tatap di propinsi Asia .
44019023	Kiro-kiro dikutiko itulah , tajadi eboh gadang di Efesus , dek karano di pangajaran tantang Isa Almasih .
44019024	Dek karano dikota tu , ado surang tukang perak nan banamo si Demetrius , nan mambuwek rumah-rumahan dewa untuak dewi Artemis . Usawo inyo tu mandatangkan pangasilan nan gadang untuak anak buwahnyo .
44019025	Dek karano itu , mako inyo kumpuakanlah anak buwahnyo , sarato jo anak buwah tukang perak nan lain bagai , sudah tu inyo bakato , " Oih sudaro-sudaro ! Kalian lah tawu , baraso kito mandapek pangasilan dari usawo kito ko .
44019026	Nan kiniko kalian lah maliyek , sarato lah mandanga sandiri , apo nan dipabuwek dek si Paulus tu . Inyo mangatokan baraso dewa-dewa nan dibuwek dek manusia , itu indak dewa tu doh . Inyo lah barasil , lah sambuah urang nan picayo kabake pangajarannyo tu , indak di Efesus ko sajo doh , tapi lah ampia di kasadonyo daerah Asia bagai .
44019027	Bahayonyo iyolah , nan usawo kito ko ka mandapek namo buruak . Indak hanyo itu , mungkin pulo rumah dewi Artemis pun ka di anggap remeh , kabasarannyo ka dikalanyahkan ; padohal inyo adolah dewi nan dipuji dek kasadonyo urang di Asia , sarato dek urang di muko bumi ko ! "
44019028	Baru mandanga nan bakcando itu , mako tabik sugalah urang-urang tu , sudah tu inyo bi ma ariak-ariak , " Samangkin mulielah dewi Artemis , dewi urang Efesus ! "
44019029	Mako eboh gadang tu , lah marambak sampai kasadonyo daerah kota . Kudian garombolan tukang eboh tu , manangkok si Gayus jo si Aristarkhus , inyo tu adolah urang-urang Makedonia nan mangawani si Paulus dalam pajalanan , sudah tu inyo dibawok masuak ka gaduang kasenian kota tu .
44019030	Si Paulus nak masuak pulo manuruikkan si Gayus jo si Aristarkhus , tapi urang-urang disinan nan ba iman kapado Isa Almasih managah si Paulus .
44019031	Babarapo urang bapangkaik nan di propinsi Asia tu , nan bakanti jo si Paulus , manyuruah urang untuak ma agiah tawu kabake si Paulus , supayo inyo jan mampanampakkan diri di gaduang kasenian tu .
44019032	Samantaro itu , urang-urang nan bakumpua di gaduang kasenian tu lah kalibuik . Ado nan ma ariakkan nan bakcando iko , ado pulo nan ma ariakkan nan lain , dek karano kabanyakkan dari inyo tu , indak tawu duduak parkaro , baa mangko inyo bi bakumpua disinan .
44019033	Sabagian dari urang-urang tu manyangko , si Aleksanderlah induak balanyo , dek karano inyolah nan ditulakkan dek urang-urang Yahudi ka adok-an . Mako si Aleksander ma agiah kode jo tangannyo , mamintak supayo inyo dibuliahkan untuak mangecek di adok-an urang-urang tu .
44019034	Tapi , baitu urang-urang tu tawu , baraso inyo adolah urang Yahudi , mako sarantaklah urang-urang tu ma ariakkan sakuwaik-kuwaiknyo , " Samangkin mulielah dewi Artemis , dewi urang Efesus ! "
44019035	Akienyo juru tulih kota , barasil mananangkan urang nan banyak tu . Inyo bakato , " Oih panduduak Efesus ! Satiyok urang lah tawu , baraso kota Efesus ko lah nan mamaliaro rumah dewi Artemis , sarato nan mamaliaro batu suci nan jatuah dari langik .
44019036	Indak surang juwo doh urang nan dapek mambantah parkaro tu . Dek karano itu , tananglah , janlah mampabuwek sasuatu jo caro nan indak bakatantuan .
44019037	Urang-urang ko , angku-angku bawok kamari , indak dek karano inyo lah marampok rumah dewa doh , atau dek karano inyo lah mahino dewi kito .
44019038	Jikok nan si Demetrius jo anak buwahnyo tu , inyo punyo suatu pangaduan taradok surang urang , biyalah inyo bawok parkaronyo tu ka pangadielan . Pangadielan tabukak untuak itu , panjabaik-panjabaik pamarentah pun tatap ado .
44019039	Tapi , jikok ado juwo lai sasuatu nan lain , nan angku-angku inginkan , itu musti disalasaikan dalam rapek nan sah , di adok-an urang nan banyak .
44019040	Dek karano apo nan tajadi kiniko , bisa mambahayokan kito . Kito bisa dituduah ma adokan pambarontakan , dek karano kito indak ado punyo alasan , untuak mampatagak-i urang-urang nan mambuwek eboh ko . "
44019041	Sasudah mangatokan kasadonyo tu , mako juru tulih kota tu manyuruah urang nan banyak tu bi pulang .
44020001	Sasudah ka adaan lah tanang baliak di Efesus , mako si Paulus mangumpuakan jamaat untuak ma agiah sumangaik . Kudian inyo mangatokan salamaik tingga kabake urang-urang tu , mako inyo manaruihkan pajalanannyo ka Makedonia .
44020002	Inyo payi mangunjuangi daerah-daerah di Makedonia , tibo disinan inyo banyak mambari nasiyaik , kabake urang-urang nan ba iman kabake Isa Almasih , untuak ma agiah sumangaik kabake urang-urang tu . Kudian inyo payi ka Yunani .
44020003	Tigo bulan lamonyo inyo manatap disinan . Dikutiko inyo sadang basegeh-segeh , untuak balayie ka Siria , tadangalah kaba baraso urang-urang Yahudi , sadang bamupakaik untuak ka mambunuah inyo . Dek karano itu , manuruik agak-agaknyo labiah elok inyo babaliak malalui Makedonia .
44020004	Si Sopater anak Pirus nan barasa dari Berea , payi samo-samo jo inyo ; baitu pulo si Aristarkhus sarato jo si Sekundus urang Tesalonika , sarato jo si Gayus urang Derbe . Payi pulo samo jo inyo si Timotius , si Tikhikus sarato jo si Trofimus , urang-urang dari propinsi Asia .
44020005	Urang-urang tu mandawului kami , inyo manantikan kami di Troas .
44020006	Sasudah ari rayo Roti Indak Baragi , kami balayie maninggakan Filipi . Limo ari kamudian kami bakumpua baliak jo urang-urang tu di Troas . Disinan kami manatap sapakan lamonyo .
44020007	Patang Satu , kami bakumpua untuak makan basamo sacaro badunsanak . Si Paulus mangecek-ngecek jo urang-urang nan ado disinan malam tu , dek karano bisuaknyo inyo bamukasuik nak barangkek . Sampai lah laruik tangah malam , si Paulus ma ota-ota juwo lai .
44020008	Dalam biliak di lenggek nan di ateh , di tampaik kami bakumpua tu , sambuah lampu .
44020009	Ado surang anak mudo nan banamo si Eutikhus , duduak di pintu . Dek karano si Paulus alun baranti juwo lai mangecek , sadangkan mato paja tu lah sangaik takantuak , sampai inyo talalok di pintu , mako balambinlah inyo ka bawah dari lenggek nan katigo . Kutiko urang ka ma angkeknyo , ruponyo inyo lah mati .
44020010	Mako turunlah si Paulus ka bawah , inyo rabahkan badannyo ka badan paja tu , sambia inyo paguik . Si Paulus bakato , " Jan cameh , inyo ko iduik juwo lai ko ! "
44020011	Kudian si Paulus babaliak nayiak ka ateh , mako inyo bagi-bagikanlah roti untuak ka dimakan basamo-samo . Sasudah lah cukuik lamo mangecek jo urang-urang tu , sampai subuah , mako barangkeklah si Paulus .
44020012	Urang-urang tu mambawok anak mudo , nan lah babaliak iduik tu , pulang ka rumahnyo . Sangaik sanangnyo ati urang-urang tu , atinyo nan ibo raso ta ubek .
44020013	Kami bi nayiak ka kapa , kami balayie labiah dawulu ka Asos , untuak manjapuik si Paulus jo kapa disinan . Inyo nan lah ma atur bakcando itu , dek karano inyo kasinan malalui jalan darek .
44020014	Baru lah batamu di Asos , si Paulus sacapeknyo nayiak ka kapa , sudah tu kami balayie ka Metilene .
44020015	Dari sinan kami balayie pulo , bisuaknyo tibo di tampaik nan ba adok-an jo nagari Khios . Bisuak ciyek lai kami sampai di nagari Samos , sahari kamudian kami tibo di Miletus .
44020016	Si Paulus lah mamutuihkan , baraso indak ka singgah di Efesus , supayo jan ma abih-abihkan ari di daerah Asia . Sadapek mungkin inyo niyo sacapeknyo tibo di Yerusalem di ari rayo Pentakosta .
44020017	Dari Miletus si Paulus mangirin kaba ka Efesus , mamintak supayo pamimpin-pamimpin jamaat nan disinan , datang untuak manamuinyo .
44020018	Kutiko urang-urang tu lah bi tibo , si Paulus bakato kabake inyo , " Sudaro-sudaro lah mangatawui baa caro iduik ambo salamo ko , kutiko ambo samo-samo jo angku-angku , sajak di ari nan partamu ambo tibo di Asia .
44020019	Sacaro jo randah ati , jo ba urai ayie mato ambo bakarajo untuak Tuhan , dalam parasaian nan ambo tangguangkan , dek karano ulah jahek urang-urang Yahudi .
44020020	Angku-angku tawu , baraso ambo indak sagan-sagan ma agiah tawu kabake angku-angku , apo nan ka baguno di angku-angku . Ambo ma aja angku-angku di patamuan-patamuan urang banyak , sarato jo di rumah-rumah .
44020021	Bakcando kabake urang-urang Yahudi , baitu pulo kabake urang-urang banso lain , ambo taruih ma agiah paringatan supayo inyo bi batobaik dari doso-dosonyo , bi datanglah kapado Allah , bi ba imanlah kapado Tuhan Isa Almasih .
44020022	Nan kiniko untuak mamatuahi parentah Roh Allah , mako ambo ka payi ka Yerusalem . Ambo indak tawu doh , apo nan ka tajadi di diri ambo tibo disinan .
44020023	Nan ambo katawui hanyo lah , baraso di satiyok kota Roh Allah lah ma agiah tawu kabake ambo sacaro jaleh , baraso ambo ka masuak pinjaro , manangguangkan sansaro .
44020024	Tapi ambo indak paduli doh jo iduik ambo ko , asakan ambo layi dapek manyalasaikan tugeh , nan lah disarahkan dek Tuhan Isa Almasih kabake ambo , asakan ambo layi satiya untuak mambaritokan Injil rahmaik Allah sampai ka akie iduik ambo .
44020025	Ambo lah mandatangi angku-angku kasadonyo , ambo lah mambaritokan tantang Karajaan Allah . Kiniko ambo raso , mungkin kito indak ka basuwo lai sasudah ko .
44020026	Dek karano itu , taruih tarang ambo katokan kabake angku-angku kiniko , jikok isuak ado di antaro angku-angku nan binaso , mako itu indak salah ambo tu doh .
44020027	Alun ado lai ambo ma ilak , dari tugeh ambo untuak manarangkan sacaro jaleh kabake angku-angku , tantang kasadonyo rancana Allah .
44020028	Jadi andaknyo angku-angku musti manjago diri , mako jago pulolah kasadonyo jamaat nan lah disarahkan dek Roh Allah kabake angku-angku , untuak ka dijago ; dek karano angku-angku lah di angkek manjadi panjago jamaat tu . Jadi andaknyo angku-angku manjago jamaat Allah tu , samo jo bakcando tukang gubalo manjago dombanyo , dek karano Allah lah manjadikan jamaat tu miliak-Nyo , malalui kamatian Anak-Nyo sandiri .
44020029	Sasudah ambo bajalan , lah jaleh ka bi tibo anjiang utan nan buweh kabake angku-angku . Mungkin sajo urang nan angku-angku jago tu , ka dimakan dek anjiang utan tu .
44020030	Malahan di antaro angku-angku sandiri , ado nan ka manjadi urang nan mambaritokan kaba nan indak batua . Inyo pabuwek nan bakcando itu , supayo urang-urang nan lah ba iman kapado Isa Almasih , tatampuah di jalan nan sasek manuruikkan inyo .
44020031	Dek karano itu , bajago-jagolah ! Cubolah kana , tigo tawun lamonyo ambo ba urai ayie mato , siang malam ambo indak talakik balapeh panek , untuak ma aja satiyok urang di antaro angku-angku .
44020032	Kiniko ambo manyarahkan angku-angku kapado Allah , supayo Allah nan ka mamaliaro angku-angku , andaknyo angku-angku tatap bapacik kabake firman rahmaik Allah . Allah bakuwaso manguwaikkan angku-angku , Allah ka mambarikan kabake angku-angku barakaik-barakaik , nan lah disadiyokan-Nyo untuak kasadonyo urang nan manjadi umaik-Nyo .
44020033	Alun ado lai ambo ma arokkan pitih , atau ma arokkan baju dari siya-siyanyo .
44020034	Angku-angku sandiri tawu , baraso jo jariah ambo sandiri ambo bakarajo , untuak mancukuikkan kaparaluan ambo sarato jo kanti-kanti nan bi payi jo ambo .
44020035	Dalam sagalo parkaro ambo lah mambari conto taladan kabake angku-angku , baraso , jo bakarajo kareh saroman iko , kito musti manolong urang-urang nan lamah . Dek karano kito musti tatap mangana , apo nan lah dikatokan dek Tuhan Isa Almasih , ' Labiah babahagia urang nan mambari daripado urang nan manarimo . ' "
44020036	Sasudah si Paulus salasai mangecek , inyo sarato jo urang-urang tu bi tagak jo singantua , sudah tu inyo badowa .
44020037	Urang-urang tu bi manangih kasadonyo , sambia mamaguik si Paulus inyo mangatokan salamaik jalan .
44020038	Sabana sadiah ati urang-urang tu , nan ma ibokan atinyo bana dek karano si Paulus mangatokan , baraso urang-urang tu indak ka basuwo jo inyo lai . Urang-urang tu ma antakan si Paulus sampai ka kapa .
44021001	Kami bapayilah batinggalah jo pamimpin-pamimpin jamaat nan di Efesus tu , mako kami tinggakanlah urang-urang tu . Sudah tu kami balayie lansuang ka pulau Kos ; barisuaknyo sampailah kami di pulau Rodos . Dari sinan kami balayie taruih ka palabuahan Patara .
44021002	Di Patara , kami basuwo jo kapa nan ka barangkek ka Fenisia . Mako nayiaklah kami ka kapa tu , sudah tu kami barangkek
44021003	balayie , sampai kami manampak pulau Siprus di subalah kida kami ; tapi kami taruih balayie manuju Siria . Kami marapek di Tirus , dek karano kapa nan kami tumpangi tu ka mambongka muatannyo disinan .
44021004	Tibo di Tirus tu , kami payi mangunjuangi urang-urang nan ba iman kapado Isa Almasih , mako manompanglah kami di rumah urang-urang tu sapakan lamonyo . Dek pitunjuak dari Roh Allah , mako urang-urang tu manasiyaik-i si Paulus , supayo jan payi ka Yerusalem .
44021005	Tapi , baru lah abih wakatunyo untuak kami tingga disinan , mako barangkeklah kami maninggakan urang-urang tu , kami manaruihkan pajalanan kami . Kasadonyo urang-urang tu , basamo-samo jo anak bininyo bagai , ma antakan kami sampai kaluwa kota . Tibo disinan , di tapi lauik , kasadonyo kami tagak jo singantua untuak badowa .
44021006	Sasudah tu kami basalam-salaman , mako nayiaklah kami ka ateh kapa , nan urang-urang tu bi pulang ka rumahnyo .
44021007	Kami balayie taruih dari Tirus sampai ka Ptolemais . Tibo disinan kami payi manamui sudaro-sudaro nan ba iman , untuak mambari salam kabake inyo , nan sahari tu kami bamalam di rumahnyo .
44021008	Bisuaknyo kami barangkek pulo , mako sampailah kami di Kaisarea . Tibo disinan kami payi kabake surang panginjil nan banamo si Filipus , kami manompang di rumahnyo . Inyo adolah salah surang dari katujuah urang nan tapiliah di Yerusalem .
44021009	Ampek urang anak gadihnyo , lah dibari dek Allah kamampuan untuak mambaritokan kaba dari Allah .
44021010	Sasudah babarapo lamo kami disinan , tibolah surang nabi dari Yudea nan banamo Agabus .
44021011	Inyo tibo ka kami , mako inyo ambiaklah ikek pinggang si Paulus . Jo ikek pinggang tu , inyo kabeklah kaki sarato jo tangannyo sorang , sudah tu inyo bakato , " Ikolah nan dikatokan dek Roh Allah : Nan punyo ikek pinggang ko , inyo ka dikabek bakcando iko pulo tibo di Yerusalem , dek urang-urang Yahudi , sudah tu inyo disarahkan kabake urang nan indak urang Yahudi . "
44021012	Baru kami mandanga nan baitu , mako kami sarato jo kasadonyo sudaro nan tingga di Kaisarea tu , sabana mamintak kabake si Paulus , supayo inyo jan payi ka Yerusalem .
44021013	Tapi inyo bakato , " Apo gunonyo sanak bi manangih sarupo iko , sainggo mambuwek ati ambo luluah ? Ati ambo lah padek , indak hanyo untuak ka ditangkok sajo doh , tapi ambo lah padek pulo untuak mati bagai tibo disinan , dek karano di Tuhan Isa Almasih . "
44021014	Si Paulus indak namuah ma iyokan kecek kami , mako kami baranti managah inyo . " Biyalah kahandak Tuhan sajo nan ka tajadi , " kecek kami .
44021015	Sasudah kami tingga disinan babarapo lamo , mako kami manyegehi barang-barang kami , sudah tu kami barangkek ka Yerusalem .
44021016	Babarapo urang sudaro dari Kaisarea , bi payi pulo samo-samo jo kami , untuak ma antakan kami ka rumah Manason , dek karano di rumah inyolah kami ka bamalam . ( Manason adolah urang Siprus nan lah lamo manjadi pangikuik Isa Almasih . )
44021017	Baru kami lah tibo di Yerusalem , sudaro-sudaro nan disinan manyambuik kami jo sanang ati .
44021018	Bisuak arinyo si Paulus payi samo-samo jo kami mangunjuangi si Yakobus ; kasadonyo pamimpin-pamimpin jamaat ado pulo disinan .
44021019	Sasudah mambari salam kabake urang-urang tu , mako si Paulus mancuritokan kabake urang-urang tu , sagalo sasuatu nan lah dipabuwek dek Allah , malalui inyo di antaro urang-urang nan indak urang Yahudi .
44021020	Sasudah mandangakan curito si Paulus tu , mako kasadonyo urang-urang tu bi mamuji Allah . Kudian urang-urang tu bi bakato kabake si Paulus , " Angku Paulus ! Angku musti tawu pulo andaknyo , baraso lah baribu-ribu urang Yahudi nan lah ba iman kapado Isa Almasih . Kasadonyo urang-urang tu adolah urang-urang nan satiya mamatuahi paratuaran Nabi Musa .
44021021	Kiniko urang-urang tu lah mandanga , baraso angku ma ajakan kabake sadonyo urang Yahudi nan tingga di antaro banso lain , supayo inyo jan mangarajokan juwo paratuaran Nabi Musa . Angku manasiyaik-i urang-urang tu supayo inyo indak manyunaikkan anak-anaknyo , jan pulo manuruikkan adaik istiadaik Yahudi .
44021022	Kiniko urang-urang Yahudi nan lah ba iman tu , tantu inyo ka mandanga , baraso angku lah ado disiko . Jadi , baa lai kiniko ?
44021023	Sarancaknyo iyokanlah nasiyaik kami . Disiko ado urang barampek , nan lah mambuwek janji jo Tuhan .
44021024	Nah , andaklah angku payi ma adokan upacara panyucian diri , samo-samo jo urang-urang tu , angku tangguanglah biayanyo , supayo abuaknyo dapek dicukua . Jo caro nan baitu , mako bi jalehlah dek kasadonyo urang , baraso apo nan inyo danga tantang diri angku tu , indak batua , dek karano angku sandiri pun mangarajokan paratuaran Nabi Musa .
44021025	Tapi , tantang parkaro urang-urang nan indak urang Yahudi , nan lah ba iman kapado Isa Almasih , kami lah mangirin surek kabake inyo tantang kaputusan kami , baraso inyo indak buliah mamakan , makanan nan lah dipasambahkan kabake barhalo , indak buliah makan darah , atau makan dagiang binatang nan mati dicakiak ; sarato indak buliah mangarajokan karajo-karajo nan cabul . "
44021026	Bisuak arinyo , mako payilah si Paulus jo urang nan barampek tu , untuak ma adokan upacara panyucian diri . Kudian inyo bi masuak ka Rumah Tuhan , untuak mambaritawukan bara ari lai upacara panyucian tu mangko salasai , sarato bara karoban nan dipasambahkan untuak satiyok-tiyok inyo .
44021027	Kutiko jangko wakatu nan tujuah ari tu lah ampia abih , babarapo urang Yahudi nan dari Asia , manampak si Paulus di Rumah Tuhan . Mako inyo asuang-ilah urang nan banyak , kudian inyo pacikkan si Paulus
44021028	sambia ma ariak-ariakkan , " Oih urang-urang Israel , tolonglah ! Ikolah urangnyo nan payi kian kumari ma ajakan kabake sadonyo urang , pangajaran nan malawan banso Israel , nan malawan paratuaran Nabi Musa , sarato nan malawan Rumah Tuhan ko . Kiniko malah inyo bawok pulo urang-urang nan indak urang Yahudi , masuak ka Rumah Tuhan , mambuwek tampaik nan suci ko jadi banajih ! " (
44021029	Mangkonyo urang-urang tu mangecek bakcando itu , dek karano inyo lah manampak si Trofimus urang Efesus , samo-samo jo si Paulus di kota ; inyo manyangko si Paulus lah mambawok si Trofimus ka dalam Rumah Tuhan . )
44021030	Kaciyek-annyo kota tu lah kalibuik , kasadonyo urang bi balari , sudah tu ba uruang . Inyo tangkok si Paulus , inyo jaranjangkan kaluwa dari Rumah Tuhan . Sakutiko tu juwo pintu Rumah Tuhan disawokkan .
44021031	Samantaro tukang-tukang eboh tu ba usawo nak ka mambunuah si Paulus , ado urang nan ma agiah tawu kabake kumandan pasukan Roma , baraso kaciyek-annyo Yerusalem sadang eboh .
44021032	Lansuang kumandan tu ma imbau babarapo urang parwira , sarato jo parajurik , mako inyo bagageh payi jo pasukannyo tu ka tampaik urang nan basiarak tu . Baru urang nan banyak tu manampak kumandan tu jo pasukannyo , mako urang-urang tu baranti manangani si Paulus .
44021033	Kumandan tu payi mandakek kabake si Paulus untuak manangkoknyo , inyo suruah urang mampilanggui si Paulus . Kudian kumandan tu batanyo tantang diri si Paulus , sarato apo nan lah dipabuweknyo .
44021034	Sabagian dari urang nan banyak tu manjawab bakcando iko , nan sabagian lai lain pulo jawabnyo . Ka adaan lah sabana kalibuik , sainggo kumandan tu indak dapek lai mangatawui , apo sabananyo nan lah tajadi . Dek karano itu inyo mamarentahkan supayo si Paulus dibawok ka markas .
44021035	Kutiko urang-urang nan mambawok si Paulus tu , lah tibo di janjang , tukang-tukang eboh tu batambah manggilo-gilo , sainggo si Paulus tapaso dibendo dek parajurik-parajurik tu .
44021036	Parajurik-parajurik tu di iriangkan dari balakang , dek garombolan tukang-tukang eboh tu , inyo ma ariak-ariakkan , " Bunuah sajo inyo ! "
44021037	Baitu nak masuak ka markas , si Paulus bakato kabake kumandan tu , " Angku , layi buliah ambo mangecek jo angku agak sabanta ? " Kumandan tu batanyo , " Layi bisa angkau mangecek jo bahaso Yunani ? "
44021038	" Jikok baitu , angkau ko indak urang Mesir nan mambarontak dek sari doh ko , nan mambawok lari ampek ribu urang pangacau basinjato , masuak padang gurun ? "
44021039	Si Paulus manjawab , " Ambo ko urang Yahudi ; ambo panduduak kota Tarsus , kota nan pantiang di Kilikia . Tolonglah ijinkan ambo mangecek kabake urang-urang tu . "
44021040	Sasudah si Paulus di agiah ijin untuak mangecek , mako tagaklah si Paulus di janjang , inyo ma agiah kode jo tangannyo . Kasadonyo urang bi anok . Kudian si Paulus mangecek kabake urang-urang tu jo bahaso Ibrani . Si Paulus bakato ,
44022001	" Bapak-bapak sarato jo Sudaro-sudaro kasadonyo ! Ambo ka manyampaikan pambelaan ambo kabake angku-angku . Cubolah dangakan ! "
44022002	Baru urang-urang tu mandanga si Paulus mangecek jo bahaso Ibrani , mako urang-urang tu batambah anok . Nan si Paulus manaruihkan katarangannyo .
44022003	" Nan ambo ko adolah urang Yahudi , " kecek si Paulus , " ambo layie di Tarsus di nagari Kilikia , tapi ambo digadangkan disiko , di Yerusalem ko , ambo dididik sacaro taliti dek guru gadang angku Gamaliel , manuruik paratuaran nan di ajakan dek Nabi Musa kabake niniak muyang kito . Samo pulo jo kasadonyo angku-angku nan disiko kiniko , ambo pun sabana sungguah bakarajo untuak Allah .
44022004	Ambo pun ma aniayo pangikuik-pangikuik pangajaran baru tu sampai mati . Kasadonyo urang-urang tu , biya laki-laki , biya padusi , ambo tangkok-i , sudah tu ambo puruakkan masuak pinjaro .
44022005	Imam basa , sarato jo kasadonyo anggota Mahkamah Agamo , buliah manjadi sasi , baraso ambo ko indak baduto . Dek karano , baliau-baliau tu lah , nan lah ma agiah ambo surek , nan ditujukan untuak urang-urang Yahudi nan di Damsyik . Jo surek tu , ambo mandapek kuwaso untuak manangkok-i urang-urang nan disinan , nan picayo kabake pangajaran tu , ambo bakuwaso pulo mambawok urang-urang tu ka Yerusalem , untuak ka di ukun . "
44022006	" Kutiko ambo sadang dalam pajalanan , lah ampia dakek ka kota Damsyik , kutiko tu tangah ari badantang , indak disangko-sangko ado cahayo nan sangaik tarang mamanca dari langik ka sakuliliang ambo .
44022007	Ambo rabah ka tanah , sudah tu ambo mandanga suwaro nan bakato kabake ambo , ' Oih Saulus , Saulus ! Baa mangko angkau ma aniayo Ambo ? '
44022008	Sudah tu ambo batanyo , ' Siyapokoh Angkau , oih suwaro nan mangecek tu ? ' ' Ambolah Isa Almasih urang Nazaret , nan angkau aniayo , ' kecek-Nyo .
44022009	Urang-urang nan ado disinan , nan samo-samo jo ambo , manampak pulo cahayo tu , tapi inyo indak mangarati suwaro nan mangecek kabake ambo tu .
44022010	Sudah tu ambo batanyo pulo , ' Apo nan musti ambo pabuwek , Tuhan ? ' Tuhan manjawab , ' Tagaklah , payilah ka Damsyik . Tibo disinan , angkau ka di agiah tawu tantang kasadonyo , apo nan katuju dek Allah , nan musti angkau karajokan . '
44022011	Mato ambo lah manjadi buto , dek karano cahayo nan manyilaukan tu . Mako kanti-kanti ambolah nan mambimbiang ambo , untuak taruih ka Damsyik .
44022012	Disinan ado surang urang nan banamo Ananias . Inyo adolah urang saliah , nan patuah manjalankan paratuaran Nabi Musa . Kasadonyo urang Yahudi nan tingga di Damsyik , sangaik ma aromaik-inyo .
44022013	Kutiko inyo tibo maliyek ambo , inyo tagak di dakek ambo sambia bakato , ' Angku Saulus , andaknyo mato angkau dapek maliyek baliak ! ' Sakutiko tu juwo , kutiko ambo mancingowak , mato ambo lah bisa maliyek inyo .
44022014	Kudian inyo bakato kabake ambo , ' Allah niniak muyang kito , lah mamiliah angkau , supayo angkau mangatawui apo nan katuju dek Baliau , supayo angkau ma arahkan pandang kapado Isa Almasih , dek karano Baliau adolah Pisuruah Allah , nan lah mangarajokan kahandak Allah , mako dangakan pulolah parentah Baliau .
44022015	Angkau ka manjadi pisuruah-Nyo , untuak ka mangabakan kabake sadonyo umaik mukaluak , apo nan lah angkau liyek , sarato apo nan lah angkau danga .
44022016	Nan kiniko jan lai dinanti ba lamo-lamo . Tagaklah , sarahkanlah diri angkau untuak ka dipamandikan . Basarulah kapado Tuhan supayo angkau dilapehkan dari sagalo doso . ' "
44022017	" Ambo babaliak ka Yerusalem , di kutiko ambo sadang badowa di Rumah Tuhan , ambo dikuwasoi dek Roh Allah .
44022018	Ambo manampak Tuhan ; Baliau bakato kabake ambo , ' Capeklah tinggakan Yerusalem ko , dek karano urang-urang nan disiko , indak ka niyo doh manarimo kaba nan ka angkau curitokan tantang diri Ambo . '
44022019	Ambo mangatokan , ' Tuhan , urang-urang ko lah bi tawu , baraso ambo lah masuak ka rumah-rumah ibadaik untuak manangkok-inyo , sudah tu ambo tangani urang-urang nan picayo kabake Angkau tu .
44022020	Baitu pulo kutiko pisuruah Angkau si Stefanus dibunuah , ambo sandiri ado disinan , ambo satuju pulo jikok inyo dibunuah . Malah ambo sandirilah nan manunggui baju urang-urang nan mambunuah inyo . '
44022021	Tapi , Tuhan bakato pulo baliak kabake ambo , ' Payi sajolah , dek karano Ambo ka manyuruah angkau payi ka tampaik nan jauah , kabake urang nan indak urang Yahudi . ' "
44022022	Urang-urang tu taruih juwo mandangakan si Paulus babicaro , tapi , tibo dikalimaik nan pangabisan , urang-urang tu bi ma ariakkan sakuwaik-kuwaiknyo , " Bunuah sajo urang nan bakcando iko . Inyo ko indak patuik doh ko iduik ! "
44022023	Sambia ma ariak , urang-urang tu bi mangipehkan jubahnyo , sarato ma ambuangkan kasiak ka udaro .
44022024	Dek karano itu , kumandan pasukan Roma tu manyuruah mambawok si Paulus ka markas , supayo inyo buliah dipareso sacaro kareh , untuak mangatawui apo sababnyo mangko urang-urang Yahudi ma ariakkan kato-kato nan bakcando itu kabake inyo .
44022025	Tapi , kutiko si Paulus lah dikabek , untuak ka dicambuik , mako bakatolah si Paulus kabake parwira nan tagak disinan , " Apokoh layi dipabuliahkan , mancambuik surang urang warga karajaan Roma , sabalun inyo disidangkan ? "
44022026	Baru mandanga kecek si Paulus tu , parwira tu payi kabake kumandan pasukan , sambia bakato , " Apo ko nan ka apak pabuwek ? Urang ko adolah warga nagara Roma ! "
44022027	Mako payilah kumandan tu kabake si Paulus untuak batanyo , " Cubolah agiah tawu ka kami , apokoh iyo angkau warga nagara Roma ? " " Iyo , " kecek si Paulus , " ambo iyo warga nagara Roma . "
44022028	Kumandan tu bakato pulo , " Aden sangaik sambuahnyo tabayie , untuak ka manjadi warga nagara Roma ! " Bakato pulolah si Paulus , " Nan ambo ko , lah sajak dari layie manjadi warga nagara Roma . "
44022029	Disakutiko tu juwo , saradadu-saradadu nan nak ka mamareso si Paulus bi tasuruik , nan kumandannyo lah tabik takuik , dek karano inyo lah tadorong mampilanggu si Paulus , padohal si Paulus adolah warga nagara Roma .
44022030	Kumandan pasukan Roma tu , niyo sangaik nak mangatawui , apo bana sababnyo mangko urang-urang Yahudi mampasalahkan si Paulus . Dek karano itu , bisuak arinyo , inyo panggie imam-imam kapalo sarato jo Mahkamah Agamo , supayo bakumpua . Sudah tu pilanggu si Paulus dibukak , mako dibawoklah inyo mangadap ka adok-an imam-imam kapalo sarato jo Mahkamah Agamo .
44023001	Si Paulus mancaliak kabake anggota-anggota mahkamah tu , sudah tu inyo bakato , " Angku-angku , sudaro-sudaro ambo ! Sampai kiniko , di dalam ati ketek ambo , ambo indak maraso badoso doh kapado Allah , tantang caro iduik ambo . "
44023002	Kutiko si Paulus mangatokan nan bakcando itu , Imam Basa Ananias manyuruah urang nan tagak di dakek si Paulus , untuak manampa muncuangnyo .
44023003	Mako bakatolah si Paulus kabake imam basa tu , " Lah musti Allah ka manampa angku pulo , angku urang munapiak nan icak-icak bakcando urang siyak ! Angku duduak disinan ka mahakimi ambo manuruik paratuaran Nabi Musa , tapi angku sandiri lah manyuruah urang manampa ambo , ba arati angku lah malangga paratuaran Nabi Musa ! "
44023004	Urang-urang nan tagak di dakek si Paulus , bi bakato kabake inyo , " Wa-ang lah mahino imam basa Allah ! "
44023005	Mako manjawablah si Paulus , " Eh , ambo indak tawu doh angku-angku , baraso inyo tu imam basa . Di Alkitab iyo ado tatulih , ' Janlah angkau mahino pamimpin banso angkau . ' "
44023006	Si Paulus tawu , baraso sabagian dari anggota-anggota mahkamah tu adolah urang-urang Saduki , nan sabagian lai urang-urang Farisi . Dek karano itu , bakatolah si Paulus kabake mahkamah tu , " Oih angku-angku ! Ambo ko urang Farisi , katurunan Farisi . Ambo disidangkan disiko , dek karano ambo mampicayoi , baraso urang-urang nan lah mati , inyo ka di iduikkan baliak . "
44023007	Baru si Paulus mangatokan nan bakcando itu , mako urang-urang Farisi jo urang-urang Saduki tu , muloi bi batangka , sainggo sidang tu pacah manjadi duwo kalompok . (
44023008	Dek karano urang-urang Saduki bapandapek , baraso urang nan lah mati , indak ka di iduikkan doh baliak , inyo indak bi picayo , baraso ado malekaik , ado roh-roh ; sadangkan urang Farisi bi picayo tu kasadonyo . )
44023009	Mako bi bakaruak aranglah urang tu dek batangka . Babarapo urang Farisi nan manjadi guru agamo , inyo bi tagak , inyo sabana indak satuju . Inyo bi mangatokan , " Manuruik pandapek kami , urang ko indak basalah saketek juwo doh ! Mungkin iyo ado roh , kok indak malekaik nan lah mangecek kabake inyo ! "
44023010	Patangkaran tu batambah bajadi-jadi , sainggo kumandan tu tabik takuik , kok sampai si Paulus ditangani dek urang-urang tu . Mako inyo suruahlah pasukannyo untuak payi manjapuik si Paulus , dari tangah urang nan banyak tu , untuak ka dibawok ka markas .
44023011	Dimalam barisuaknyo , Tuhan Isa Almasih tibo , Baliau tagak di dakek si Paulus sambia bakato , " Kuwaikkanlah ati angkau ! Angkau lah mambarikan pangakuan angkau , tantang diri Ambo di Yerusalem . Saketek ari lai angkau musti pulo , mancuritokan pangakuan nan bakcando itu di Roma bagai . "
44023012	Subuah-subuah bisuak arinyo , urang-urang Yahudi muloi mambuwek kompoloik urang nan ka mambunuah si Paulus . Inyo bi basumpah , inyo indak ka makan , inyo indak ka minun , jikok si Paulus alun inyo bunuah .
44023013	Ado kiro-kiro labiah dari ampek puluah urang , nan ma adokan kompoloik tu .
44023014	Inyo bi payi kabake imam-imam kapalo , sarato jo kabake pamimpin-pamimpin urang Yahudi , untuak mangatokan , " Kami lah basumpah basamo-samo , baraso kami indak ka makan , kami indak ka minun saraguak juwo , jikok kami alun mambunuah si Paulus .
44023015	Nah , kiniko angku-angku , sarato jo anggota-anggota Mahkamah Agamo , kok dapek andaknyo mangirin surek kabake kumandan pasukan Roma tu , untuak mamintak kabake inyo , supayo inyo mambawok si Paulus baliak mangadap kabake angku-angku , icak-icak angku-angku nak ka mamareso baliak parkaronyo , sacaro labiah taliti . Sabalun inyo tibo disiko , kami lah basiyap sadiyo untuak ka mambunuah inyo . "
44023016	Tapi , ado surang kamanakan si Paulus , inyo mangatawui rancana buruak urang tu . Mako payilah inyo ka markas , untuak ma agiah tawu kabake si Paulus .
44023017	Sudah tu si Paulus ma imbau surang parwira , inyo katokan bakcando iko , " Bawoklah paja ko kabake kumandan ; inyo nak ka mangatokan sasuatu kabake kumandan . "
44023018	Parwira tu mambawok paja tu kabake kumandan , sambia bakato , " Si Paulus urang tahanan tu , inyo ma imbau ambo , inyo mamintak tolong kabake ambo , supayo ambo mambawok paja ko ka pak kumandan ; ado sasuatu nan ka inyo laporkan . "
44023019	Pak kumandan tu mamacikkan tangan paja tu , sudah tu inyo bawok baganjua untuak batanyo , " Apo nan ka wa-ang laporkan kabake ambo ? "
44023020	Paja tu manjawab , " Urang-urang Yahudi lah samupakaik , untuak ka mamintak tolong kabake apak , supayo apak mambawok mak Paulus bisuak untuak mangadap ka Mahkamah Agamo , inyo icak-icak nak ka mamareso parkaro mak Paulus baliak , sacaro labiah taliti .
44023021	Tapi , kok dapek janlah apak palakukan pintak urang-urang tu , dek karano , kiniko ado urang kiro-kiro ampek puluah urang labiah , nan lah basiyap sadiyo nan ka ma ambek mak Paulus di tangah jalan . Urang-urang tu kasadonyo lah bi basumpah , inyo lah bi mangatokan , baraso inyo indak ka bi makan , inyo indak ka bi minun doh , jikok inyo alun mambunuah mak Paulus . Nan kiniko , inyo lah bi basiyap sadiyo ; tingga mananti jawab dari apak sajo nyo lai . "
44023022	Kumandan tu bakato , " Jan wa-ang kecekkan ka siya-siyanyo , baraso wa-ang lah malaporkan kabake ambo . " Mako kumandan tu manyuruah paja tu pulang .
44023023	Kamudian kumandan tu ma imbau duwo urang parwira , inyo bakato ka parwira tu , " Sadiyokanlah duwo ratuih urang parajurik , tujuah puluah urang tantara nan bakudo , sarato jo duwo ratuih urang tantara nan batombak , untuak barangkek pukua sambilan malam ko juwo , ka Kaisarea .
44023024	Sadiyokan pulo kudo nan ka diracak dek si Paulus , mako bawoklah inyo sacaro jo salamaik , kapado Gubenur Feliks . "
44023025	Mako dibuweklah surek dek kumandan tu , nan bunyinyo bakcando iko ,
44023026	" Pak Gubenur Feliks nan mulie . Salam dari ambo , Klaudius Lisias !
44023027	Urang nan ambo kirin kabake apak ko , mulonyo , inyo lah ditangkok dek urang-urang Yahudi , santano kok indak tibo ambo jo pasukan ambo untuak manyalamaikkannyo , lah ampia lai inyo ka dibunuah dek urang-urang Yahudi ; dek karano ambo lah mandanga kaba , baraso inyo adolah warga nagara Roma .
44023028	Dek karano , ambo niyo nak mangatawui , apo bana kasalahannyo , nan dituduahkan dek urang-urang Yahudi kabake inyo , mako ambo bawoklah inyo ka Mahkamah Agamo Yahudi .
44023029	Tanyato indak ado doh inyo mampabuwek sasuatu , nan patuik inyo di ukun jo ukunan mati , atau patuik inyo tu dipinjarokan . Tuduahan urang-urang Yahudi kabake inyo , hanyolah nan basangkuik pauik jo paratuaran-paratuaran agamo Yahudi tu sandiri .
44023030	Kudian ado urang nan ma agiah tawu ka ambo , baraso ado rancana buruak dari urang-urang Yahudi taradok inyo . Dek karano itu , mako lansuanglah inyo ambo kirin kabake Pak Gubenur . Ambo pun lah manyuruah pulo urang-urang nan manuduah si Paulus tu , untuak mambawok parkaronyo kamari . "
44023031	Mako payilah kasadonyo tantara nan diparentahkan cako , untuak manjalankan tugehnyo . Inyo japuiklah si Paulus , sudah tu inyo bawok , malam tu juwo lah sampai di Antipatris .
44023032	Bisuak arinyo , pasukan nan bakudo sajo nan manaruihkan pajalanan mambawok si Paulus , tantara nan lain babaliak ka markas .
44023033	Kutiko pasukan nan bakudo tu , lah sampai di Kaisarea , mako inyo agiahkanlah surek nan inyo bawok , inyo sarahkan pulo sakali si Paulus ka pak gubenur .
44023034	Sasudah gubenur mambaco surek tu , mako inyo tanyokanlah dari ma nagari asa si Paulus . Baru gubenur lah tawu , baraso si Paulus barasa dari Kilikia ,
44023035	mako bakatolah inyo , " Jadihlah ! Jikok urang-urang nan mangadukan angkau lah tibo disiko , barulah parkaro angkau ambo pareso . " Sudah tu inyo parentahkanlah supayo si Paulus ditahan di istana Herodes .
44024001	Limo ari kamudian , Imam Basa Ananias , sarato jo pamimpin-pamimpin urang Yahudi , bi payi ka Kaisarea , samo-samo jo surang pangacara nan banamo Tertulus . Urang-urang tu payi mangadap ka Gubenur Feliks , untuak manyampaikan pangaduannyo tantang diri si Paulus .
44024002	Kutiko Tertulus dipanggie ka muko , inyo manuduah si Paulus bakcando iko , " Pak Gubenur nan mulie ! Salamo apak mamimpin , nagari kami aman . Dek karano kabijaksanoan apak , lah banyak sagalo sasuatu nan dipaelok-i di banso kami .
44024003	Kasadonyo tu , dima pun juwo , tatap kami sambuik jo tarimo kasih , sarato jo raso aromaik nan satinggi-tingginyo .
44024004	Tapi , supayo jan banyak mambuwang wakatu apak , ambo mambana , kok dapek basadiyolah andaknyo apak untuak mandangakan , pangaduan kami nan singkek ko .
44024005	Lah jaleh bana di kami , nan si Paulus ko , adolah urang pangacau nan babahayo . Dima-dimanyo inyo mambuwek eboh di antaro urang-urang Yahudi , inyo adolah pamimpin garakan urang-urang Nazaret .
44024006	Malah inyo lah mangumuahi Rumah Tuhan , dek karano itulah mangko kami tangkok . [ Kami bamukasuik nak ka manyidangkannyo manuruik paratuaran agamo kami .
44024007	Tapi , pak kumandan Lisias , marabuik inyo dari tangan kami ,
44024008	inyo mamarentahkan urang-urang nan mangadukan si Paulus , supayo mangadap ka Pak Gubenur . ] Jikok apak mamareso si Paulus ko , mako apak ka mandanga sandiri dari inyo , iyo atau indaknyo , sagalo apo nan lah kami kadukan , tantang dirinyo . "
44024009	Urang-urang Yahudi nan ado disinan kutiko itu , sato pulo manuduah si Paulus , inyo ma iyokan pulo sagalo apo nan lah dikatokan dek si Tertulus .
44024010	Sudah tu , gubenur tu mambari isaraik kabake si Paulus , supayo si Paulus mangecek . Mako bakatolah si Paulus , " Ambo tawu apak lah batawun-tawun lamonyo , manjadi hakim di nagari ko . Itulah sababnyo , mangko ambo labiah suko manyampaikan pambelaan ambo ko , di adok-an apak .
44024011	Apak dapek manyalidiak-i sandiri , baraso indak labiah dari duwo baleh ari nan lapeh , ambo payi ka Yerusalem untuak ba ibadaik .
44024012	Indak ado doh urang-urang Yahudi tu , nan mandapati ambo sadang batangka kok jo siya-siyanyo , atau nan mandapati ambo mangumpuakan urang untuak mambuwek eboh , biya di Rumah Tuhan atau di rumah-rumah ibadaik , atau pun kok dima-dimanyo dalam kota .
44024013	Inyo pun indak dapek doh mambuktikan , sagalo tuduahan inyo taradok ambo , nan inyo kadukan kabake apak .
44024014	Ambo iyo musti ma akui kabake apak , baraso ambo iyo manyambah Allah nan disambah dek niniak muyang kami , manuruik pangajaran Isa Almasih , nan di anggap salah dek urang-urang Yahudi . Tapi nan ambo layi picayo juwo lai , kabake sadonyo nan tatulih di Kitab Nabi Musa , sarato jo nan tatulih di Kitab Nabi-nabi nan lain .
44024015	Samo pulo jo urang-urang tu , ambo mampunyoi harapan pulo kapado Allah , baraso kasadonyo urang ko ka iduik baliak sasudah mati -- biya urang-urang nan elok maupun urang-urang nan jahek !
44024016	Itulah sababnyo mangko ambo taruih ba usawo sa elok-eloknyo , supayo ati ketek ambo tatap barasiah taradok Allah , barasiah pulo taradok manusia .
44024017	Sasudah babarapo tawun lamonyo , ambo indak di Yerusalem lai , mako ambo babaliak kasinan untuak ma antakan bantuan pitih untuak banso ambo , sarato untuak mampasambahkan karoban kapado Allah .
44024018	Dikutiko ambo sadang mangarajokan tu , urang-urang tu bi tibo mandapek-i ambo di Rumah Tuhan , ambo lah salasai mangarajokan panyucian diri . Indak ado doh urang banyak nan samo-samo jo ambo , indak ado pulo doh urang nan eboh disinan kutiko tu .
44024019	Hanyo babarapo urang Yahudi dari propinsi Asia nan ado disinan . Urang-urang itulah nan samustinyo ado disiko , untuak mangadukan ambo kabake apak , jikok iyo ado sasuatu dek inyo nan ka inyo tuduahkan taradok diri ambo .
44024020	Kok indak biyalah urang-urang nan disiko kiniko , nan ka manyatokan karajo jahek apo , nan lah tasuwo dek inyo di diri ambo , kutiko ambo dibawok ka Mahkamah Agamo ko .
44024021	Urang-urang ko hanyo bisa manuduah ambo , jo kalimaik sapatah nan ambo katokan di adok-annyo , iyolah kalimaik : Ambo disidangkan ari ko , dek karano ambo picayo baraso urang-urang nan mati , ka di iduikkan baliak . "
44024022	Sudah tu , Gubenur Feliks nan lah banyak mangatawui tantang pangajaran Isa Almasih , mako inyo tutuiklah sidang parkaro tu . Gubenur tu bakato , " Ambo ka mamutuihkan parkaro ko , jikok kumandan Lisias lah tibo . "
44024023	Mako inyo parentahkanlah , parwira nan batangguang jawab ateh diri si Paulus , supayo tatap manahan si Paulus , tapi jo caro ma agiah saketek kabebasan kabake inyo , sarato mambuliahkan kanti-kantinyo manyadiyokan apo nan inyo paralukan .
44024024	Babarapo ari kamudian , Gubenur Feliks tibo jo bininyo , nan banamo si Drusila ; bininyo tu urang Yahudi . Mako disuruahlah urang dek Gubenur Feliks , untuak manjapuik si Paulus , sudah tu Gubenur Feliks mandangakan si Paulus mangecek , tantang parkaro ba iman kapado Isa Almasih .
44024025	Tapi , dikutiko si Paulus manaruihkan pambicaroannyo , tantang parkaro kajujuran , tantang parkaro manahan napasu , tantang parkaro ukunan di Ari Kiamaik , Gubenur Feliks tabik takuik , sudah tu inyo bakato , " Kiniko angkau buliah pulang . Ambo ka mamanggie angkau baliak , jikok lai ado wakatu . "
44024026	Samantaro itu , Gubenur Feliks ma arokkan , inyo ka mandapek pitih dari si Paulus . Itulah sababnyo , mangko inyo acok-acok manyuruah urang , untuak manjapuik si Paulus , untuak mangecek-ngecek jo inyo .
44024027	Sasudah duwo tawun , Perkius Festus tibo untuak manggantikan Feliks sabagai gubenur . Dek karano Feliks nak ma ambiak muko ka urang-urang Yahudi , mako inyo padiyakan sajolah si Paulus dalam pinjaro .
44025001	Tigo ari sasudah Festus tibo didaerah tu , inyo payi ka Yerusalem dari Kaisarea .
44025002	Kutiko inyo tibo disinan , imam-imam kapalo sarato jo pamimpin-pamimpin urang Yahudi , mangadukan si Paulus kabake inyo . Urang-urang tu ba usawo mambujuak Festus ,
44025003	supayo ateh kabaiakkan atinyo kabake urang-urang tu , inyo namuah manyuruah urang untuak mambawok si Paulus ka Yerusalem ; dek karano urang-urang tu lah supakaik , untuak ka mambunuah si Paulus di tangah jalan .
44025004	Tapi Festus manjawab , " Si Paulus , inyo sadang ditahan di Kaisarea ; ambo sandiri , indak ka lamo lai , babaliak pulo kasinan .
44025005	Jadi , biyalah urang-urang nan takamuko di antaro angku-angku sajo , nan ka payi samo-samo jo ambo ka Kaisarea , untuak mamparundiangkan parkaro si Paulus , jikok iyo , inyo lah mampabuwek suatu kasalahan . "
44025006	Sasudah Festus barado di Yerusalem , kiro-kiro salapan atau sapuluah ari lai , mako babaliaklah inyo ka Kaisarea . Bisuak arinyo , inyo ma adokan sidang pangadielan , inyo parentahkan supayo si Paulus dijapuik untuak mangadap .
44025007	Baru si Paulus lah tibo , mako urang-urang Yahudi nan datang dari Yerusalem , bi tagak di sakuliliangnyo , mako muloilah inyo mangamukokan tuduahan-tuduahan nan barek , taradok si Paulus . Tapi , urang-urang tu indak dapek doh mambuktikan sagalo tuduahannyo tu .
44025008	Dalam pambelaannyo si Paulus mangatokan , " Ambo indak ado doh mangarajokan sasuatu nan salah , taradok paratuaran agamo nan di ajakan dek Nabi Musa , atau taradok Rumah Tuhan , atau pun taradok Kaisar Roma . "
44025009	Tapi Festus , dek karano inyo nak ma ambiak ati urang Yahudi . Mako batanyolah inyo kabake si Paulus , " Layi namuah angkau payi ka Yerusalem , untuak manyidangkan parkaro angkau di adok-an ambo ? "
44025010	Paulus manjawab , " Kiniko ambo sadang tagak di adok-an mahkamah Kaisar Roma ; mako di tampaik ikolah ambo samustinyo disidangkan . Apak sandiri lah tawu , baraso ambo indak basalah taradok urang Yahudi .
44025011	Jikok ambo lah malangga paratuaran , atau lah mangarajokan sasuatu kasalahan , nan patuik di ukun jo ukunan mati , ambo rilah untuak mati . Tapi jikok sagalo tuduahan urang-urang tu indak batua , mako indak ado doh urang nan bahak manyarahkan ambo kabake urang-urang tu . Ambo mintak disidangkan dipangadielan Kaisar ! "
44025012	Sasudah barundiang jo panasiyaik-panasiyaiknyo , mako bakatolah Festus , " Jikok angkau mintak disidangkan dipangadielan Kaisar , angkau musti payi mangadap ka Kaisar . "
44025013	Indak bara lamo kamudian , Rajo Agripa jo Bernike datang ka Kaisarea untuak mangucapkan salamaik kabake Festus .
44025014	Sasudah inyo lah babarapo ari disinan , mako dicuritokanlah dek Festus tantang parkaro si Paulus kabake Rajo Agripa . Festus mangatokan , " Kiniko disiko ado surang urang tahanan nan ditinggakan dek Feliks .
44025015	Kutiko ambo sadang di Yerusalem , imam-imam kapalo jo pamimpin-pamimpin urang Yahudi , mamasuakkan pangaduan taradok urang nan tatahan ko , inyo bi mamintak , supayo ambo ma ukun urang nan inyo kadukan tu .
44025016	Tapi ambo katokan , urang Roma indak bisa doh manyarahkan urang , nan dikadukan bakcando itu sajo , untuak ka di ukun , jikok urang tu alun ba adok-an jo urang-urang nan manuduahnyo , baitu pulo jikok inyo alun di agiah kasampatan untuak mambela diri .
44025017	Jadi , dikutiko urang-urang tu bi datang kamari , ambo indak mananti lamo-lamo doh . Bisuaknyo lansuang ambo adokan sidang pangadielan , ambo parentahkan supayo urang tahanan tu dijapuik untuak mangadap .
44025018	Kutiko urang-urang nan manuduahnyo tu , bi tagak mangamukokan tuduahannyo , indak ado doh nan dituduahkan tu , nan marupokan suatu karajo jahek , bakcando nan ambo sangko .
44025019	Urang-urang tu hanyo basalisiah pandapek jo urang nan ditahan tu , tantang parkaro agamonyo , sarato jo tantang parkaro surang urang , nan banamo Isa Almasih . Nan Isa Almasih tu lah mati , tapi si Paulus nan dikadukan tu , basikareh mangatokan , baraso Isa Almasih tu iduik .
44025020	Dek karano ambo lah pana ma agak-i , baa caronyo ambo ka bisa dapek katarangan , tantang duduak parkaro tu , mako batanyolah ambo ka si Paulus , layi koh inyo namuah payi ka Yerusalem , untuak manyidangkan parkaronyo tu .
44025021	Tapi si Paulus mintak nayiak bandiang ; inyo mintak supayo inyo tatap sajo ditahanan , sampai parkaronyo diputuihkan dek Kaisar . Dek karano itu , ambo parentahkan supayo inyo tatap ditahan , sampai ambo dapek kasampatan untuak mangirin inyo ka Kaisar . "
44025022	Mako bakatolah Rajo Agripa kabake Gubenur Festus , " Ambo niyo pulo tu nak mandangakan curito urang tu . " " Bisuaklah , dapek tu apak mandangakannyo , " kecek Gubenur Festus .
44025023	Bisuak arinyo , Rajo Agripa jo bininyo Bernike datang jo upacara kabasaran . Inyo mamasuak-i ruwang sidang samo-samo jo kumandan-kumandan tantara parang , sarato jo urang-urang nan takamuko di kota tu . Gubenur Festus mamarentahkan , supayo si Paulus dibawok masuak .
44025024	Mako bakatolah Gubenur Festus , " Tuanku Rajo Agripa , sarato jo kasadonyo urang nan datang ! Urang ko lah dikadukan dek kasadonyo urang Yahudi kabake ambo , biya urang Yahudi nan di Yerusalem , baitu pulo urang Yahudi nan disiko . Inyo bi manuntuik sambia ma ariak-ariak , inyo katokan , baraso urang ko indak patuik dipadiyakan iduik .
44025025	Tapi , indak ciyek juwo doh ambo manamukan kasalahannyo , nan patuik inyo di ukun jo ukunan mati . Dek karano itu , inyo sandiri lah mamintak , supayo parkaronyo disidangkan dipangadielan Kaisar , ambo lah mamutuihkan untuak ka mangirin inyo kabake Kaisar .
44025026	Tapi ambo alun mandapek katarangan nan jaleh tantang dirinyo , nan ka untuak ambo tulihkan dalam surek kapado Kaisar . Itulah sababnyo , mangko ambo mambawok inyo ka adok-an angku-angku kasadonyo , nan tarutamu sakali , kapado baliau nan mulie , Rajo Agripa ! Mukasuik ambo iyolah , sasudah inyo dipareso , mako ambo lah mandapek katarangan , apo nan samustinyo nan ka ambo tulihkan di dalam surek .
44025027	Dek karano manuruik parasaan ambo , indaklah pado tampaiknyo , jikok mangirin urang tahanan , tapi indak mambari tawu , tantang apo tuduahan nan dibabankan kabake inyo . "
44026001	Mako bakatolah Rajo Agripa kabake si Paulus , " Mangeceklah lai , angkau di agiah kasampatan untuak mambela diri . " Mako di angkeknyolah tangannyo dek si Paulus , sudah tu inyo manyampaikan pambelaannyo , bakcando iko ,
44026002	" Tuanku Rajo Agripa nan mulie ! Ambo maraso sangaik baruntuang , dek karano ambo dibari kasampatan untuak mambela diri di adok-an Tuanku , untuak manjawab sagalo tuduahan nan dibabankan dek urang-urang Yahudi , taradok diri ambo ;
44026003	nan tarutamu sakali adolah , dek karano Tuanku tawu bana adaik istiadaik kami , sarato jo masalah-masalah urang Yahudi . Dek karano itu ambo mambana , basadiyolah andaknyo Tuanku untuak mandangakan katarangan ambo sacaro saba .
44026004	Kasadonyo urang Yahudi lah tawu , baa caro iduik ambo sajak dari mudo . Inyo lah bi tawu pulo , baraso sajak dari mudo , ambo lah iduik di tangah-tangah banso ambo sandiri di Yerusalem .
44026005	Lah lamo urang-urang tu bi tawu , tantang diri ambo . Santano jikok urang-urang tu lai namuah , mako inyo bisa mambari pangakuan , baraso sajak dari samulo , ambo lah iduik sabagai urang Farisi , ambo lah manjalankan sagalo paratuarannyo nan sangaik sampik di dalam agamo kami .
44026006	Kiniko ambo tagak disiko untuak disidangkan , dek karano ambo picayo kabake janji nan dibuwek dek Allah jo niniak muyang kami .
44026007	Janji itu pulolah , nan di arok-arokkan dek kaduwo baleh suku banso Israel , sainggo inyo lah ba ibadaik siang jo malam kapado Allah . Tuanku nan mulie , dek karano ambo sangaik picayo kabake janji tu , mako ambo dipasalahkan dek urang-urang Yahudi .
44026008	Baa mangko sudaro-sudaro ambo urang Yahudi , indak mampicayoi , baraso Allah ka ma iduikkan baliak urang-urang nan mati ?
44026009	Dawulunyo ambo sandiri pun bapandapek , baraso ambo musti ba usawo sakuwaik tanago , untuak malawan Isa Almasih urang Nazaret tu .
44026010	Bakcando itulah , nan lah ambo karajokan di Yerusalem . Jo surek kuwaso dari imam-imam kapalo , lah sambuah urang-urang nan saliah , nan ambo puruakkan masuak pinjaro . Malahan ambo manyatujui pulo , supayo urang-urang tu di ukun mati .
44026011	Lah acok ambo manangani urang-urang tu di rumah-rumah ibadaik , ambo paso inyo untuak ma engkari imannyo . Iyo bana tabik suga ambo kabake urang-urang tu , sampai ambo kaja inyo ka kota-kota nan lain bagai . "
44026012	" Jo mukasuik itu pulolah ambo mambawok surek kuwaso dari imam-imam kapalo , sudah tu ambo payi ka Damsyik .
44026013	Sawakatu ambo dalam pajalanan , kutiko itu di tangah ari badantang , Tuanku nan mulie , ambo manampak suatu cahayo dari langik , nan labiah tarang daripado matoari . Cahayo tu mamanca di sakuliliang ambo , mamanca pulo di sakuliliang urang-urang nan sapajalanan jo ambo .
44026014	Kasadonyo kami bi rabah ka tanah . Sudah tu ambo ado mandanga suwaro , nan bakato kabake ambo jo bahaso Ibrani , ' Oih Saulus , Saulus ! Baa mangko angkau aniayo juwo Ambo ? Angkau ka marasokan sakik sandiri , jikok angkau ma ilak juwo dari panggielan Baliau , nan manjadi Tuan angkau . '
44026015	Mako batanyolah ambo , ' Siya koh Angkau , oih suwaro nan mangecek tu ? ' Mako manjawablah Tuhan , ' Ambolah nan Isa Almasih , nan angkau aniayo .
44026016	Jagolah lai , tagaklah ! Mangkonyo Ambo mampanampakkan diri kabake angkau , mukasuiknyo adolah untuak ka ma angkek angkau jadi pisuruah Ambo . Angkau musti payi mambaritokan kabake urang lain , apo nan lah angkau liyek kiniko tantang diri Ambo , baitu pulo tantang apo nan ka Ambo agiah tawu isuak , dimaso nan ka tibo .
44026017	Ambo ka ma asiangkan angkau dari banso Israel , sarato dari banso-banso lain nan indak urang Yahudi . Ambo ka manyuruah angkau payi kabake urang-urang tu
44026018	untuak ka mambukakkan mato rohaninyo , supayo inyo buliah kaluwa dari nan kalam , sudah tu masuak ka nan tarang ; supayo urang-urang tu buliah lapeh dari pangaruah Ubilih , sudah tu buliah Allah nan ka manguwasoinyo . Jo sacaro inyo ba iman kabake Ambo , mako doso-dosonyo ka di ampuni , inyo ka manjadi anggota umaik Allah nan tapiliah . ' "
44026019	" Dek karano itu Tuanku Rajo Agripa , ambo tatap patuah kapado pangliyatan , nan lah ambo tarimo dari Allah tu .
44026020	Sacaro taruih tarang ambo mangatokan kabake sadonyo urang , supayo inyo tu musti batobaik dari doso-dosonyo , manyarahkan diri kapado Allah , sarato mampanampakkan dalam caro iduiknyo baraso inyo lah batobaik . Mulo-mulo ambo mangabakan parkaro tu di Damsyik , sudah tu di Yerusalem sarato jo di sadonyo daerah di Yudea , di tangah-tangah urang-urang nan indak urang Yahudi .
44026021	Dek karano itulah , mangkonyo urang-urang Yahudi manangkok ambo di Rumah Tuhan , inyo ba usawo nak ka mambunuah ambo .
44026022	Tapi sampai kiniko ambo dilinduangi dek Allah , sainggo ambo dapek tagak disiko untuak mambarikan pangakuan kabake sadonyo urang -- kabake nan gadang ataupun nan ketek . Apo nan ambo katokan ko , adolah sasuatu nan lah dinubuatkan dek Nabi Musa sarato jo nabi-nabi nan lain ;
44026023	iyolah , baraso Rajo Panyalamaik nan lah dijanjikan dek Allah tu , Baliau musti manangguang sansaro , Baliau pulolah urang nan partamu , nan iduik baliak sasudah mati ; supayo jo caro nan baitu Baliau dapek mambaritokan tarang -- iyolah kasalamatan -- biya kabake urang-urang Yahudi atau pun kabake urang-urang nan indak urang Yahudi . "
44026024	Samantaro si Paulus manyampaikan pambelaannyo tu , Gubenur Festus ma ariak , " Oih Paulus , angkau lah gilo ko ! Alemu angkau nan banyak tu ko , nan lah mampagilo angkau ! "
44026025	Mako manjawablah si Paulus , " Oih apak nan mulie , ambo indak gilo doh . Apo nan ambo katokan ko , batua , kaluwa dari pikieran ambo nan siyaik .
44026026	Tuanku Rajo Agripa sandiri , mangatawui bana tu sagalo parkaro tu . Itu sababnyo mangko ambo barani mangecek di adok-annyo , sacaro taruih tarang . Ambo yakin , indak ciyek juwo doh dari sagalo apo nan lah ambo katokan tu , nan indak inyo katawui , dek karano kasadonyo tu tajadi indak di tampaik-tampaik nan tasuruak doh .
44026027	Nan mulie Tuanku Rajo Agripa , apokoh Tuanku picayo , kabake apo nan dikatokan dek nabi-nabi ? Ambo raso Tuanku picayo ! "
44026028	Mako bakatolah Rajo Agripa kabake si Paulus , " Angkau sangko mudah manjadikan ambo urang Kristen , dalam wakatu nan singkek ko ? "
44026029	Si Paulus bakato , " Dalam wakatu nan singkek , atau dalam wakatu nan panjang , ambo badowa kapado Allah , supayo Tuanku , sarato jo angku-angku ko kasadonyo , nan sato mandangakan kecek ambo ko , dapek pulo andaknyo bakcando ambo -- nan pilanggu ko , tantu indak ! "
44026030	Akienyo tuanku rajo , gubenur jo Bernike , sarato jo kasadonyo urang nan lain bagai , bi tagak .
44026031	Baru tibo diluwa , inyo tu bi mangecek sasamo inyo , " Indak ado doh urang nan disidangkan cako , mampabuwek suatu karajo nan salah , nan patuik inyo tu di ukun jo ukunan mati atau pun dipinjarokan . "
44026032	Sudah tu , bakatolah Rajo Agripa kabake Gubenur Festus , " Si Paulus tu lah buliah dilapehkan , jikok inyo indak mamintak parkaronyo disidangkan di pangadielan kaisar . "
44027001	Sasudah diputuihkan , baraso kami musti balayie ka Italia , mako nan si Paulus sarato jo babarapo urang tahanan nan lain bagai , disarahkan kabake Yulius , parwira pasukan tantara Roma nan dinamokan " Pasukan Kaisar " .
44027002	Kami nayiak ka kapa nan datang dari Adramitium , mako barangkeklah kami jo kapa tu , nan lah siyap sadiyo balayie ka palabuahan-palabuahan di propinsi Asia . Si Aristarkhus , urang Makedonia nan datang dari Tesalonika , balayie pulo samo-samo jo kami .
44027003	Bisuak arinyo kami lah tibo di Sidon . Si Paulus dilayani sacaro elok sangaik dek Yulius . Inyo dipabuliahkan untuak manamui kanti-kantinyo , supayo kanti-kantinyo tu dapek mambarikan apo nan inyo paralukan .
44027004	Dari sinan kami manaruihkan palayieran . Dek karano angin manyonsong kapa , mako tapasolah kami balayie manyisi pantai pulau Siprus , nan lai agak talinduang dari angin .
44027005	Kamudian kami balayie di lauik nan ba adok-an jo nagari Kilikia sarato jo nagari Pamfilia , sudah tu sampailah kami di Mira di nagari Likia .
44027006	Tibo disinan , parwira tu basuwo jo sabuwah kapa nan dari Aleksandria , nan nak balayie ka Italia . Mako inyo pindahkanlah kami ka kapa tu .
44027007	Babarapo ari lamonyo kami balayie , kapa kami sangaik lambeknyo , akienyo sampai juwolah kami di kota Knidus . Sudah tu , dek karano angin sadang buruak juwo lai , mako kami indak dapek doh manaruihkan palayieran ka tujuan nan samulo . Tapasolah kami balayie ka arah salatan pulau Kreta , malalui Tanjuang Salmone , supayo kami buliah talinduang dari angin .
44027008	Iyo bana basangkan kapa kami balayie manyisi pantai pulau tu , akienyo sampailah kami di suatu tampaik nan banamo Palabuahan Indah , indak bara jauah dari kota Lasea .
44027009	Dikutiko itu , Ari Rayo Pandamaian urang Yahudi , lah talampau . Lah banyak ari nan tabuwang di kami , sainggo indak ado lai wakatu nan aman untuak balayie . Dek karano itu si Paulus mambari nasiyaik nan bakcando iko kabake urang-urang tu ,
44027010	" Oih sudaro-sudaro , manuruik pandapek ambo , sangaik babahayo rasonyo jikok kito taruihkan juwo balayie . Kito ka rugi gadang , kito indak hanyo ka rugi barang , atau ka rugi kapa kito ko sajo doh , tapi angok kito pun bisa malayang . "
44027011	Tapi parwira tu , labiah picayo kabake jurumudi jo kapiten kapa , daripado kabake nasiyaik si Paulus .
44027012	Palabuahan nan disinan tu , indak elok doh untuak tampaik kapa-kapa manatap di musin dingin . Dek karano itu , kabanyakkan anak kapa bi satuju untuak manaruihkan palayieran , inyo nak ma usawokan supayo sampai di Feniks , supayo buliah manatap disinan salamo musin dingin . Feniks adolah palabuahan di pulau Kreta nan ma adok ka baraik daya jo baraik lauik .
44027013	Dikutiko itu angin salatan barambuih lambek . Dek karano itu anak kapa manyangko inyo lah ka dapek balayie baliak . Mako inyo bongkalah sauah , sudah tu kapa balayie manyisi pantai pulau Kreta .
44027014	Tapi indak lamo kamudian , tibolah angin limbubu -- iyolah angin nan dinamokan angin Timur Lauik -- mambadai dari darek ,
44027015	ma ampeh ka kapa kami . Dek karano itu , indak mungkin lai rasonyo kapa taruih balayie malawan angin , mako kami manyarah sajo , mampadiyakan kapa anyuik dibawok angin .
44027016	Kami talinduang saketek , dikutiko kami lalu di sabalah salatan pulau Kauda nan ketek tu . Disinan kami bakarajo kareh untuak manguwasoi sikoci kapa kami , akienyo barasil juwo .
44027017	Sasudah sikoci tu dinayiakkan ka kapa , mako kapa tu dikabek , dilingka sabalik jo tali untuak mampakuwaik . Dek karano takuik ka ta ampeh ka kasiak Sirtis nan dangka , layie diturunkan , sudah tu kapa dipadiyakan manuruikkan angin .
44027018	Angin taruih juwo manggilo , bisuak arinyo tapasolah muatan kapa dibuwang ka lauik .
44027019	Bisuak ciyek lai , jo tangannyo sandiri anak-anak kapa tu , bi mancampakkan pulo alaik-paragaik kapa masuak lauik .
44027020	Antah bara ari lamonyo , kami indak manampak matoari jo bintang , angin pun taruih manaruih manggilo . Akienyo indak ado lai harapan kami untuak ka salamaik .
44027021	Ado babarapo ari lamonyo urang-urang tu indak bi makan . Mako tagaklah si Paulus di adok-an urang-urang tu sambia bakato , " Oih sudaro-sudaro ! Santano angku-angku lai ma iyokan nasiyaik ambo dek sari , jikok kito indak balayie dari Kreta , tantu kito indak ka mangalami doh kasulitan , atau pun karugian nan bakcando kiniko .
44027022	Tapi sungguah pun baitu , nan kiniko ambo sabana mamintak kabake angku-angku , tatap juwolah bagadang ati . Indak surang juwo doh dari angku-angku ko , nan ka mati ; hanyo kapa kito ko sajonyo ko nan ka cayie .
44027023	Dek karano tadi malam , malekaik nan dari Allah nan ambo sambah , iyolah Allah nan bakuwaso ateh diri ambo , datang kabake ambo .
44027024	Malekaik tu mangatokan , ' Jan takuik Paulus ! Angkau ka dapek juwonyo untuak mangadap ka Kaisar . Dek karano , ateh kabaiakkan ati Allah kabake angkau , kasadonyo urang nan balayie samo-samo jo angkau ko , ka salamaik dek karano di angkau . '
44027025	Dek karano itu Sudaro-sudaro , andaklah Sudaro basukocito ! Dek karano ambo sabana yakin kapado Allah , baraso kasadonyo nan lah Baliau katokan kabake ambo , iyo bakcando itulah nan ka tajadi .
44027026	Tapi , sasudah ko kito ka tadampa di pantai suatu pulau . "
44027027	Dimalam nan ka ampek baleh , kami sadang ta apuang-apuang di Lauik Adria . Di tangah malam , anak kapa marasokan , baraso kapa tu sadang mandakek-i darek .
44027028	Mako di uluakanlah batu jo tali dek anak-anak kapa tu , untuak pa ajuak dalamnyo lauik . Tanyato di tampaik tu , ayie ampia duwo puluah dapo dalamnyo . Indak lamo kamudian inyo ajuak pulo baliak , ruponyo ayie batambah dangka , kurang saketek limo baleh dapo dalamnyo .
44027029	Inyo bi takuik kapa tu ka tasakek di batu karang , mako inyo turunkanlah ampek buwah sauah , dari sabalah ka ikua kapa , inyo bi ma arokkan , kok dapek capeklah andaknyo ari siang .
44027030	Anak-anak kapa tu mancubo nak ka mancilukuih lari dari kapa . Inyo turunkan sikoci , bakcando icak-icak nak ka manurunkan sauah , di sabalah ka kapalo kapa .
44027031	Untuang si Paulus capek mangecek , kabake parwira jo parajurik-parajurik nan ado di kapa tu , " Jikok anak-anak kapa ko , indak tatap batahan di kapa , mako kasadonyo sudaro-sudaro indak ado doh nan ka salamaik . "
44027032	Dek karano itu , mako diputuihinyolah tali sikoci tu dek parajurik-parajurik , sainggo sikoci tu anyuik .
44027033	Disabalun tabik matoari , si Paulus manyuruah urang-urang tu supayo bi makan kasadonyo . Si Paulus mangatokan , " Lah ampek baleh ari lamonyo , kasadonyo angku-angku hanyo mananti-nanti sajo dalam ka adaan cameh , indak mamakan sabuwah alah jo .
44027034	Kok dapek , makanlah agak saketek . Itu labiah elok di angku-angku , supayo angku-angku bakudaraik baliak . Dek karano kasadonyo angku-angku layi ka salamaik , sarato indak ka bakakurangan . "
44027035	Sasudah bakato nan bakcando itu , si Paulus ma ambiak roti , mako badowa batarimo kasihlah inyo kapado Tuhan , di adok-an kasadonyo urang-urang tu . Inyo bagi-bagikanlah roti tu , sudah tu inyo bi makan .
44027036	Mako basumangaiklah baliak kasadonyo urang-urang tu , dek karano inyo lah sato pulo makan .
44027037	Kasadonyo urang nan ado di kapa kutiko itu , ado duwo ratuih tujuah puluah anam urang banyaknyo .
44027038	Sasudah kasadonyo urang-urang tu makan sacukuiknyo , mako muloilah inyo mancampakkan gandun muatan kapa tu , masuak lauik , supayo kapa nak bakurang bareknyo .
44027039	Baru ari lah siang , mako nampaklah tanah tapi dek anak-anak kapa tu , tapi inyo indak tawu , daratan apo tu nan nampak . Inyo manampak sabuwah taluak sarato jo pantai . Jadi , inyo bamukasuik , kok dapek nak malabuahkan kapa di taluak tu .
44027040	Mako inyo putuihilah kasadonyo tali sauah , kasadonyo sauah tu inyo padiyakan tingga dalam lauik . Sarangkek jo itu , inyo urak pulo tali-tali nan mangabek kamudi . Sudah tu inyo nayiakkan layie nan sabalah ka muko , supayo angin manulakkan kapa tu manuju pantai .
44027041	Tapi kapa tu ta antuak ka pungguang kasiak . Nan sabalah ka muko kapa tu lah tasakek , indak dapek lai manggarik , sadangkan nan sabalah ka balakangnyo lah cayie di ampai ombak gadang .
44027042	Parajurik-parajurik nan di kapa tu , baniyaik nak ka mambunuah kasadonyo urang tahanan , dek karano inyo takuik , kok nyampang ado baiko urang tahanan tu , nan baranang lari ka darek .
44027043	Tapi parwira tu managah mukasuik parajurik-parajurik tu , dek karano inyo nak ka manyalamaikkan si Paulus . Kasadonyo urang nan pandai baranang , inyo suruah tajun dawulu , supayo taruih baranang ka pantai ;
44027044	nan lain-lainnyo baru ma iriang di balakang , sambia bapacik ka papan atau ka kayu pacahan kapa tu . Jo caro nan bakcando itulah , kasadonyo kami salamaik sampai ka darek .
44028001	Baru lah salamaik kami mandarek , baru lah kami tawu , baraso pulau tu banamo Malta .
44028002	Panduduak di pulau tu sangaik ramahnyo kabake kami . Kasadonyo manyambuik kami sacaro elok , inyo ma iduikkan api untuak kami , dek karano udaro dingin , ujan pun lah muloi pulo turun .
44028003	Si Paulus mangampuangkan kayu , sudah tu inyo latakkan di ateh api . Samantaro inyo manonggokkan kayu tu , mako kaluwalah ula sikua dari onggok kayu tu , dek karano angeknyo api , ula tu malilik ka tangan si Paulus .
44028004	Kutiko panduduak pulau tu , manampak ula tu mambalik di tangan si Paulus , mako inyo bi mangecek sasamo inyo , " Mungkin urang ko adolah urang pambunuah , biya pun inyo lah lapeh dari bahayo lauik , tapi , Dewi Ka adielan indak mampadiyakan inyo iduik . "
44028005	Mako dikalatiakkan si Paulus lah ula tu masuak api , nan inyo indak saketek juwo doh maraso sakik .
44028006	Urang-urang tu bi manyangko , tantu sabanta lai tangan si Paulus ka sambok , kok indak , sacaro indak disangko-sangko inyo ka tagolek , sudah tu mati . Tapi , sasudah mananti babarapo lamo , indak ado doh sasuatu nan luwa biaso nan tajadi di dirinyo , sudah tu , lain pulo lai pandapek urang-urang tu , inyo bi mangatokan baraso si Paulus ko , adolah dewa .
44028007	Indak jauah dari tampaik tu , ado tanah miliak si Publius , panjabaik tinggi di pulau tu . Sacaro jo baiak ati inyo manyambuik kami sabagai tamunyo salamo tigo ari .
44028008	Dikutiko itu apaknyo sadang sakik , dapek damam sarato jo mancirikkan darah . Si Paulus payi maliyek urang gaek nan sakik tu , inyo badowa sambia malatakkan tangannyo ka badan gaek tu , mako cegaklah gaek tu .
44028009	Dek karano di kajadian tu , mako kasadonyo urang nan sakik di pulau tu bi tibo kabake si Paulus , mako bi cegaklah panyakiknyo .
44028010	Urang-urang tu sambuah bi ma agiahkan adiyah untuak kami , kutiko kami nak ka balayie , inyo mambawok kasadonyo apo nan ka kami paralukan di ateh kapa , salamo dipajalanan .
44028011	Sasudah tigo bulan kami disinan , kami barangkek dari pulau tu , nayiak sabuwah kapa nan dari Aleksandria , nan salamo musin dingin inyo balabuah di pulau tu . Kapa tu mamakai lambang " Dewa Kamba Kastor jo Poluks " .
44028012	Kami balabuah di kota Sirakusa , kami balabuah disinan salamo tigo ari .
44028013	Dari sinan kami balayie baliak manyisi pantai , mako sampailah kami di kota Regium . Bisuak arinyo angin muloi barambuih dari salatan , sainggo dalam duwo ari , kami lah tibo di kota Putioli .
44028014	Disinan kami basuwo jo babarapo urang , nan lah ba iman kapado Isa Almasih , dek karano undangannyo kami tingga jo inyo salamo sapakan . Sudah tu kami barangkek ka Roma .
44028015	Sudaro-sudaro nan di Roma , nan lah ba iman kapado Isa Almasih , mandanga kaba tantang diri kami , sainggo inyo bi tibo ka Pasa Apius jo ka Pasanggrahan Tigo , untuak manyambuik kami . Baru si Paulus lah basuwo jo urang-urang tu , inyo batarimo kasih kapado Allah , atinyo pun manjadi tabah .
44028016	Baru lah tibo di Roma , si Paulus dipabuliahkan tingga surangnyo , tapi dijago dek surang parajurik .
44028017	Sasudah tigo ari , si Paulus ma imbau tungganai-tungganai urang Yahudi nan ado di tampaik tu . Baru tungganai-tungganai tu lah bi bakumpua , mako bakatolah si Paulus kabake inyo , " Oih angku-angku ! Indak ado doh kasalahan ambo taradok banso kito , atau pun malangga adaik kabiasoan , nan lah kito tarimo dari niniak muyang kito . Tapi , biyapun baitu , nan ambo ditangkok juwo di Yerusalem , sudah tu disarahkan kabake urang-urang Roma .
44028018	Sasudah parkaro ambo dipareso , mako urang-urang Roma tu nak ka malapehkan ambo , dek karano , indak ciyek juwo doh kasalahan ambo nan tabukti , nan patuik ambo di ukun jo ukunan mati .
44028019	Tapi , dek karano urang-urang Yahudi bi manantang kaputusan tu , mako tapasolah ambo manuntuik , supayo parkaro ambo disidangkan dipangadielan Kaisar Roma . Ambo tuntuik nan bakcando itu , indak dek karano ado , nan ka ambo kadukan tantang banso ambo sandiri doh .
44028020	Itulah sababnyo , mangko ambo mintak basuwo jo angku-angku untuak mangecek-ngecek ; dek karano di Rajo Panyalamaik nan di arok-arokkan dek banso Israellah , mangkonyo ambo di pilanggu . "
44028021	Mako bakatolah urang-urang tu kabake si Paulus , " Alun ciyek juwo lai kami manarimo surek tantang diri angku , dari Yudea . Indak surang juwo doh sudaro nan dari sinan , nan mambawok kaba tantang diri angku , atau mangatokan nan buruak tantang diri angku .
44028022	Tapi kami niyo pulo , nak mandangakan tantang kaparcayaan angku , dek karano kami kasadonyo lah mandanga , baraso urang bi mancacek-i pangajaran nan angku picayoi tu . "
44028023	Mako si Paulus jo urang-urang tu , manantukan suatu ari untuak batamu baliak . Di ari tu sambuah urang bi tibo ka tampaik tingga si Paulus . Dari pagi sampai sanjo si Paulus manarangkan , sarato jo mambaritokan kabake urang-urang tu , barito tantang baa caronyo Allah mamarentah sabagai Rajo . Jo sacaro mamakai ayaik-ayaik dari Kitab Nabi Musa , sarato jo dari Kitab Nabi-nabi , si Paulus ba usawo supayo urang-urang tu buliah picayo kapado Isa Almasih .
44028024	Ado nan picayo kabake apo nan dikatokan dek si Paulus , tapi ado pulo nan indak .
44028025	Sasudah si Paulus mangatokan nubuat Nabi Yesaya kabake urang-urang tu , mako jo pandirian nan balawan-lawanan , inyo bi barangkek dari tampaik tu , si Paulus mangatokan , " Iyo tapek bana apo nan lah dikatokan dek Roh Allah , malalui Nabi Yesaya kabake niniak muyang angku-angku !
44028026	Allah mangatokan , ' Payilah katokan kabake banso ko : Kalian layi taruih juwo ka mandanga , tapi kalian indak ka mangarati ; kalian layi taruih juwo ka mamparatikan tapi kalian indak tawu , apo nan tajadi .
44028027	Dek karano pikieran banso ko lah mada , talingonyo lah pakak , matonyo lah piciang . Tajadi nan bakcando itu , supayo matonyo jan maliyek , talingonyo jan mandanga , pikierannyo jan mangarati , supayo inyo jan babaliak kabake-Den , sainggo inyo Den cegakkan . ' "
44028028	Akienyo si Paulus bakato , " Angku-angku musti tawu andaknyo , baraso kaba tantang kasalamatan nan dari Allah , kiniko lah dibaritokan kabake banso-banso nan lain , banso nan indak urang Yahudi . Urang-urang tu ka ma ikuik-inyo ! " [
44028029	Sasudah si Paulus bakato nan bakcando itu , mako urang-urang Yahudi tu bi barangkek dari tampaik tu , sambia batangka sasamo inyo . ]
44028030	Duwo tawun lamonyo si Paulus tingga di Roma , di rumah nan disewonyo sandiri . Inyo suko manarimo sadonyo urang , nan tibo manamuinyo .
44028031	Sacaro jo barani , inyo mambaritokan kabake urang-urang tu , tantang baa caronyo Allah mamarentah sabagai Rajo , sarato tantang Tuhan Isa Almasih . Si Paulus laluaso mangarajokan nan bakcando itu , indak ado doh di ambek-ambek .
45001001	Sudaro-sudaro sadonyo nan di Roma nan dikasiahi dek Allah , nan lah di imbau dek Allah untuak manjadi umaik-Nyo . Allah lah mamiliah , sarato lah ma angkek ambo sangajo untuak mambaritokan Injil nan dari Allah .
45001002	Injil tu lah dijanjikan dek Allah , sajak dari jaman sa isuak malalui nabi-nabi-Nyo , sarato lah tatulih pulo di Alkitab .
45001003	Injil tu adolah barito tantang Anak Allah , Tuhan kito Isa Almasih . Nan sacaro manusia , Baliau adolah katurunan Nabi Daud ,
45001004	tapi sacaro ilahi Baliau tanyato adolah Anak Allah . Itu tabukti jo kuwaso nan luwa biaso , Baliau bisa iduik baliak sasudah mati .
45001005	Malalui Baliau pulolah , Allah mambarikan kabake ambo karunia untuak manjadi rasul , supayo ambo -- untuak ma aromaik-i Isa Almasih -- mambimbiang urang-urang dari sagalo banso , supayo picayo sarato jo patuah .
45001006	Nan dimukasuikkan jo sagalo banso , adolah tamasuak jo angku-angku nan di Roma bagai ; angku-angku pun lah di imbau untuak manjadi umaik Isa Almasih .
45001007	Itulah sababnyo , mangko ambo mambuwek surek kabake angku-angku . Mudah-mudahan Allah Bapak kito , sarato jo Tuhan Isa Almasih mambarikan barakaik sarato jo aman santoso kabake angku-angku .
45001008	Nan partamu-tamu , malalui Isa Almasih ambo batarimo kasih kapado Allah , dek karano di angku-angku kasadonyo ; kasadonyo urang di dunia ko lah mandanga , baraso angku-angku sabana picayo kapado Isa Almasih .
45001009	Satiyok ambo badowa , nan angku-angku tatap takana di ambo . Allah sandirilah nan tawu , baraso apo nan ambo katokan tu , iyolah nan sabananyo . Baliaulah Allah nan ambo layani jo sapanuah ati , jo sacaro mambaritokan Injil tantang Anak-Nyo .
45001010	Ambo sabana mamohon kapado Allah , mudah-mudahan Baliau ma ijinkan ambo kiniko , untuak mangunjuangi angku-angku .
45001011	Dek karano ambo taragak sangaik nak basuwo jo angku-angku , supayo ambo dapek mambagi jo angku-angku , karunia nan dari Roh Allah untuak manguwaikkan iman angku-angku .
45001012	Mukasuik ambo iyolah , dek karano kito lah samo-samo ba iman kapado Isa Almasih , mako kito dapek samo-samo manguwaikkan iman kito .
45001013	Sudaro-sudaro ! Ambo niyo supayo angku-angku tawu , baraso lah acok kali ambo bamukasuik nak ka mangunjuangi angku-angku , tapi ado-ado sajo nan ma ambek . Ambo niyo , supayo di tangah-tangah angku-angku pun karajo ambo ado asienyo , bakcando karajo ambo nan lah barasil di antaro urang-urang nan indak urang Yahudi , di tampaik-tampaik nan lain .
45001014	Dek karano ambo punyo kawajiban taradok sagalo banso : nan lah maju , sarato jo nan alun maju , nan layi basikola , mau pun nan indak basikola .
45001015	Itulah sababnyo , mangko ambo niyo sangaik nak mambaritokan Injil tu , kabake angku-angku nan tingga di Roma ko bagai .
45001016	Ambo picayo sangaik kabake Injil tu , dek karano Injil tu adolah kakuatan Allah , untuak manyalamaikkan kasadonyo urang nan layi picayo ; nan partamu-tamu urang Yahudi , sarato jo banso-banso nan lain bagai .
45001017	Dek karano jo Injil tu lah , Allah manunjuakkan baa caronyo , mampaelok-i baliak ubuangan manusia jo Allah ; caronyo iyolah , jo sacaro sabana-bana ba iman kapado Allah , dari sajak samulo sampai ka akie . Bakcando nan tatulih di Alkitab , " Urang nan sabana-bana ba iman kapado Allah , mako ubuangannyo jo Allah manjadi elok baliak , mako inyo ka iduik , nan sabana iduik ! "
45001018	Dari sarugo Allah mampanampakkan bangih-Nyo taradok sagalo doso , sarato taradok ka sagalo karajo jahek umaik manusia , dek karano karajo jahek tu lah , nan ma ambek manusia untuak mangatawui pangajaran nan batua tantang Allah .
45001019	Apo nan dapek dikatawui dek manusia tantang Allah , lah jaleh ado di dalam ati ketek manusia tu sandiri , dek karano Allah nan lah malatakkan .
45001020	Sajak dari Allah manjadikan dunia , mako sipaik-sipaik Allah nan indak kaliyatan tu , iyolah ka adaan-Nyo nan sabagai Allah , sarato jo kuwaso-Nyo nan kaka , lah dapek dipahami dek manusia , malalui kasadonyo nan lah dijadikan dek Baliau . Jadi manusia indak dapek doh mangatokan , baraso inyo lah bajalan di nan bana .
45001021	Manusia tawu jo Allah , tapi manusia indak ma aromaik-i Baliau sabagai Allah , sarato indak pulo batarimo kasih kabake Baliau . Malah sabaliaknyo manusia mamikiekan nan indak-indak ; atinyo lah tatutuik .
45001022	Urang-urang tu manyangko dirinyo bijaksano , padohal inyo pandie .
45001023	Indaknyo Allah nan kaka nan inyo sambah , malah patuang-patuang nan manyarupoi mukaluak nan bisa mati ; iyolah manusia , unggeh , binatang nan bakaki ampek , sarato binatang nan manjala .
45001024	Dek karano itu , Allah mampadiyakan urang-urang tu dikuwasoi dek ka inginan atinyo , untuak mampabuwek nan buruak , sainggo inyo mangarajokan karajo-karajo nan kumuah taradok sasamo inyo .
45001025	Allah nan bana , inyo tuka jo sasuatu nan palasu . Indak Nan Manjadikan doh nan inyo sambah , malainkan nan dijadikan , itu malah nan disambah , sarato nan dilayani dek urang-urang tu . Padohal , Nan Manjadikan , itulah nan samustinyo dipuji untuak salamo-lamonyo ! Amin !
45001026	Dek karano manusia mampabuwek nan bakcando itu , mako Allah mampadiyakan urang-urang tu , mampaturuikkan napasu buruaknyo . Nan padusi indak manyalero lai kabake laki-laki , bakcando nan galiknyo di manusia , malah inyo manyalero kabake sasamo padusi .
45001027	Nan laki-laki baitu pulo ; inyo indak sacaro nan biaso lai ma adokan ubuangan jo padusi , malah inyo manyalero kabake sasamo laki-laki . Laki-laki mangarajokan karajo nan mambuwek mariangik , taradok sasamo laki-laki , sainggo urang-urang tu manarimo pambalasan , nan samo bareknyo jo karajonyo nan jahek tu .
45001028	Dek karano manusia maraso , indak paralu tawu jo Allah , mako Allah mampadiyakan pikierannyo manjadi rusak , sainggo urang-urang tu mangarajokan karajo-karajo , nan sapatuiknyo indak buliah inyo karajokan .
45001029	Pangananyo lah panuah jo sagalo sasuatu nan jahek , panuah jo pikieran nan indak batua ; cangok , busuak ati , dangkih ; niyo nak mambunuah , bacakak , mangicuah sarato jo mandandam . Inyo suko mampakecekkan urang lain ,
45001030	suko mamburuak-buruakkan namo urang lain ; bondek , kurang aja , inyo banci kapado Allah , suko maruwok . Inyo pandai mancari caro-caro nan baru , untuak mangarajokan karajo-karajo nan jahek . Inyo bi durako ka urang gaek ;
45001031	inyo indak mau tawu jo urang lain ; indak satiya , indak punyo raso ibo .
45001032	Inyo tawu , baraso manuruik paratuaran Allah , urang nan mangarajokan nan bakcando nan disabuikkan tu , patuik di ukun mati . Tapi biyapun baitu , inyo mampabuwek juwo karajo-karajo nan saroman itu ; malahan inyo satuju pulo urang lain mangarajokannyo .
45002001	Dek karano itu sudaro-sudaro , siya koh angku-angku , sainggo angku-angku nak manyalahkan urang lain ? Angku-angku indak punyo alasan untuak mambela diri ! Dek karano , jikok angku-angku manyalahkan urang lain , padohal angku-angku sandiri mangarajokan pulo karajo , nan bakcando dikarajokan dek urang-urang tu , ba arati angku-angku manjatuahkan ukunan ka diri angku-angku sandiri .
45002002	Kito tawu , baraso , jikok Allah manjatuahkan ukunan , kabake urang-urang nan mangarajokan karajo-karajo nan saroman itu , mako kaputusan Allah tu lah patuik bana .
45002003	Tapi angku-angku , lah mangarajokan pulo , karajo-karajo nan angku-angku tuduahkan kabake urang lain ! Apokoh angku-angku manyangko , angku-angku ka dapek lapeh dari ukunan Allah ?
45002004	Atau angku-angku indak ma aragowi kasiah sayang Allah , sarato jo kalapangan ati Allah , sarato jo kasabaran Baliau nan satinggi langik ? Lah jaleh angku-angku tawu , baraso Allah lah mampanampakkan kabaiakkan ati-Nyo , dek karano Baliau niyo , supayo angku-angku batobaik .
45002005	Tapi angku-angku kareh kapalo , indak namuah barubah . Dek karano itu , angku-angku sandirilah nan mambuwek , ukunan angku-angku batambah barek isuak di Ari Kiyamaik , dikutiko Allah manyatokan bangih-Nyo , sarato jo manjatuahkan ukunan nan adie .
45002006	Dek karano Allah ka mambari pambalasan , kabake satiyok-tiyok urang , sasuwai jo karajonyo surang-surang .
45002007	Allah ka mambarikan iduik sajati nan kaka , kabake urang-urang nan takun babuwek baiak , untuak mandapekkan nan mulie , nan ta aromaik sarato nan kaka .
45002008	Tapi , urang-urang nan mamantiangkan dirinyo sorang , nan indak namuah patuah kapado Allah , malah inyo manuruikkan nan jahek , mako Allah , ka manimpokan ukunan nan sangaik barek kabake inyo .
45002009	Satiyok urang nan suko babuwek jahek , mako inyo ka sansai jo sansaro ; biya urang Yahudi , maupun banso-banso lain .
45002010	Tapi urang-urang nan suko babuwek baiak , mako inyo ka dibari kamuliyaan sarato jo aman santoso dek Allah , inyo pun ka di aromaik-i dek urang ; biya urang Yahudi , maupun urang banso-banso lain .
45002011	Dek karano Allah indak mampabesohkan urang .
45002012	Urang-urang banso lain , badoso dek karano indak mangatawui paratuaran agamo Yahudi . Mako inyo di ukun diluwa paratuaran tu . Tapi urang-urang Yahudi , badoso sasudah inyo mangatawui paratuaran tu ; dek karano itu , mako inyo ka dituntuik manuruik paratuaran tu .
45002013	Mangkonyo urang ba elok baliak jo Allah , indak dek karano inyo tu , lah mangatawui paratuaran agamo Yahudi doh , tapi dek karano inyo lah mangarajokan , apo nan tasurek dalam paratuaran tu .
45002014	Urang-urang banso lain , indak tawu doh paratuaran agamo Yahudi . Tapi , jikok inyo ateh kandak atinyo sandiri , mangarajokan apo nan diparentahkan dek paratuaran tu , mako atinyo sandirilah nan manjadi paratuaran untuak dirinyo , biyapun inyo indak tawu jo paratuaran agamo Yahudi .
45002015	Tingkah kurenahnyo manunjuakkan , baraso apo nan diparentahkan dek paratuaran tu , lah tatulih di atinyo . Ati keteknyo pun lah mambuktikan ka adaan tu , dek karano , inyo sandiri , adang-adang inyo disalahkan , adang-adang inyo dibatuakan dek pikierannyo surang .
45002016	Bakcando itulah nan ka tajadi isuak , di ari nan lah ditantukan tu . Di ari tu -- manuruik Injil nan ambo baritokan -- Allah malalui Isa Almasih , ka mahakimi sagalo rasiyo ati , sarato jo sagalo rasiyo pikieran kasadonyo urang .
45002017	Tapi kiniko baa jo angku-angku sandiri ? Angku-angku mangaku diri urang Yahudi . Angku-angku bagantuang kapado paratuaran agamo Yahudi , angku-angku mamanggakkan ateh ubuangan angku-angku jo Allah .
45002018	Angku-angku mandapek pitunjuak-pitunjuak dari paratuaran tu , sainggo angku-angku mangatawui kahandak Allah , sarato tawu manantukan nama nan elok .
45002019	Angku-angku yakin baraso angku-angku adolah pambimbiang urang buto , sarato ka manjadi tarang untuak urang-urang nan barado di nan kalam ;
45002020	Angku-angku ma aja-i urang-urang nan indak bataratik , angku-angku guru urang-urang nan pandie . Angku-angku yakin , baraso di dalam paratuaran agamo Yahudi , angku-angku punyo sagalo pangatawuan , sarato punyo pangajaran nan bana .
45002021	Angku ma aja-i urang lain ; nah , baa mangko angku-angku indak ma aja-i diri sandiri ? Angku-angku ma aja urang supayo indak mancilok , padohal angku-angku sandiri mancilok !
45002022	Angku-angku ma aja urang supayo jan bajina , padohal angku-angku sandiri bajina ! Angku-angku jajok kabake patuang , padohal angku-angku sandiri ma ambiak barang-barang dari rumah barhalo .
45002023	Angku-angku mamanggak-manggakkan , baraso angku-angku punyo paratuaran Nabi Musa , padohal angku-angku sandiri mahino Allah , dek angku-angku indak mamatuahi paratuaran-Nyo .
45002024	Di Alkitab ado tatulih nan bakcando iko , " Dek karano di kalian , oih urang-urang Yahudi , mako namo Allah dikumuahi di tangah-tangah banso-banso lain . "
45002025	Jikok angku-angku layi patuah kabake paratuaran agamo Yahudi , mako sunaik rasu angku-angku tu , ado gunonyo . Tapi , jikok angku-angku indak mamatuahi sagalo apo nan diparentahkan dek paratuaran tu , mako sunaik rasu angku-angku tu , indak ado doh tu aratinyo .
45002026	Jikok ado urang nan indak urang Yahudi , nan indak basunaik , tapi inyo layi mamatuahi paratuaran agamo Yahudi , indakkoh Allah ka ma anggap inyo sabagai urang nan lah basunaik ?
45002027	Dek karano itu , urang-urang nan indak basunaik tu , mako inyo ka mampasalahkan angku-angku sabagai urang Yahudi , dek karano , angku-angku layi punyo paratuaran agamo Yahudi , layi pulo basunaik , tapi angku-angku malangga paratuaran tu . Urang-urang tu inyo indak bi basunaik doh , tapi malah inyo nan layi mamatuahi paratuaran agamo Yahudi .
45002028	Dek karano urang Yahudi nan sajati , indaklah urang nan hanyo namonyo sajo urang Yahudi ; baitu pulo urang nan sabana-bana basunaik , indaklah urang nan hanyo basunaik sacaro layie sajo .
45002029	Baitu pulo sabaliaknyo , surang urang Yahudi nan sajati , adolah urang nan atinyo bajiwa Yahudi ; sunaik rasu nan sajati , adolah sunaik di ati , nan dikarajokan dek Roh Allah , indak nan dicataik dalam buku doh . Urang nan bakcando itu , inyo manarimo pujian dari Allah , indak dari manusia doh .
45003001	Jikok baitu , apokoh untuangnyo manjadi urang Yahudi ? Apokoh paidahnyo mamatuahi paratuaran basunaik rasu ?
45003002	Tantu sajo banyak paidahnyo ! Nan partamu-tamu adolah , kabake urang Yahudilah , Allah mampicayokan kasadonyo firman-Nyo .
45003003	Tapi , baa tu mangko sabagian urang Yahudi indak satiya ? Apokoh dek karano itu Allah manjadi indak satiya ?
45003004	Tantu indak ! Dek karano lah jaleh , baraso nan Allah tatap bana , biyapun satiyok urang bi baduto . Di Alkitab ado tatulih , " Andaknyo angkau tabukti batua dalam apo nan angkau katokan , mako angkau ka manang dikutiko angkau disidangkan . "
45003005	Tapi , jikok ka adielan Allah manjadi samakin nyato , dek karano kito mampabuwek nan indak batua , apokoh nan andak kito katokan ? Kito katokan Allah indak adie , jikok Baliau ma ukun kito ? ( Iyo patuik tanyo nan bakcando itu sacaro manusia . )
45003006	Nan sabananyo indak baitu doh ! Santano Allah indak adie , dima pulo ka dapek Baliau mahakimi dunia ko ?
45003007	Tapi , jikok dek karano karajo nan salah , mako apo nan bana tantang Allah samakin jaleh , sainggo Baliau dipuji , baa mangko urang nan mangarajokan nan jahek tu , tatap disalahkan sabagai urang nan badoso ?
45003008	Baitu pulo , baa mangko kito indak buliah mangatokan , " Eloklah kito mangarajokan nan jahek , buliah timbua kabaiakkan ? " Iyo , ado urang-urang nan mahino ambo , inyo bi mangatokan , baraso ambo lah mangatokan nan bakcando itu . Urang-urang tukang pitanah nan saroman itu , lah sapatuiknyo inyo di ukun dek Allah .
45003009	Nah , apokoh kito sabagai urang Yahudi labiah elok daripado banso lain ? Tantu indak ! Tapi lah ambo katokan , baraso , biya urang Yahudi maupun banso lain , kasadonyo tu lah dikuwasoi dek doso .
45003010	Samo jo bakcando apo nan lah tatulih di Alkitab , " Indak surang juwo doh urang nan batua ,
45003011	indak surang juwo doh urang nan lai mangarati , indak surang juwo doh urang nan lai manyambah Allah .
45003012	Kasadonyo urang lah manjauahkan diri dari Allah ; kasadonyo urang lah sasek . Indak surang juwo doh urang nan layi mangarajokan nan bana ; agak surang pun indak !
45003013	Arakuangannyo saroman jo kubuaran nan tangango . Tipu dayo ma ilie dari lidahnyo , bibienyo manyambuakan pitanah , samo jo biso ula .
45003014	Muluiknyo panuah jo kutuak , sarato jo cukie gareyo .
45003015	Inyo bagageh jikok nak manangani urang , atau jikok nak mambunuah urang .
45003016	Cilako jo sansaro , inyo serakkan kian kumari .
45003017	Matonyo buto , taradok jalan nan aman santoso ,
45003018	inyo indak ma aromaik-i Allah . "
45003019	Kiniko kito lah tawu , baraso sadonyo nan tatulih dalam paratuaran agamo Yahudi , adolah untuak urang-urang nan barado di bawah pamarentahan paratuaran tu . Jo caro nan baitu , indak surang juwo doh urang , nan dapek mambuwek alasan apo-aponyo lai , kasadonyo urang di dunia ko bisa dituntuik dek Allah .
45003020	Dek karano , indak surang juwo doh urang nan dimungkinkan ba elok jo Allah , biyapun inyo lah mangarajokan sagalo tugeh , nan ado dalam paratuaran agamo . Malah sabaliaknyo , paratuaran tu hanyo manyatokan kabake manusia , baraso inyo tu badoso .
45003021	Tapi nan kiniko , Allah lah manunjuakkan jalan , baa caronyo supayo manusia ba elok baliak jo Baliau ; caronyo tu indak ado doh sangkuik pauiknyo , jo paratuaran agamo Yahudi . Kitab-kitab Nabi Musa sarato jo kitab nabi-nabi lah manunjuakkan caro nan ka ditampuah ,
45003022	baraso Allah mamungkinkan manusia , ba elok baliak jo Baliau , hanyo jikok manusia tu layi ba iman kapado Isa Almasih . Allah mambukakkan jalan tu untuak kasadonyo urang nan ba iman kapado Isa Almasih ; dek karano Allah indak mampabedakan urang :
45003023	Kasadonyo urang lah badoso , sarato lah jauah dari Allah nan nak ka manyalamaikkannyo .
45003024	Hanyo dek karano rahmaik , nan di agiahkan sacaro perai dek Allah sajolah , mangkonyo ubuangan manusia jo Allah tu elok baliak ; caronyo iyolah : manusia dilapehkan dari kabek doso dek Isa Almasih .
45003025	Allah mangarobankan Isa Almasih , supayo jo kamatian-Nyo tu , manusia dinyatokan lapeh dari doso , jikok manusia tu layi ba iman kapado Baliau . Allah mampabuwek nan bakcando itu untuak manyatokan ka adielan-Nyo . Dek karano dimaso sa isuak , Allah lah saba taradok doso-doso umaik manusia , sainggo Allah indak ma ukunnyo .
45003026	Tapi nan kiniko Allah batindak taradok doso , untuak mambuktikan ka adielan-Nyo . Jo caro nan baitu Allah manyatokan , baraso diri-Nyo bana ; satiyok urang nan layi ba iman kapado Isa Almasih , mako inyo dinyatokan Allah , sabagai urang nan lah ba elok baliak jo Baliau .
45003027	Dek karano itu , indak ado lai alasan di kito untuak mamanggak-manggak . Baa dek baitu ? Apokoh dek karano kito mangarajokan , apo nan tatulih dalam paratuaran agamo Yahudi ? Indak . Tapi , hanyolah dek karano kito ba iman kapado Isa Almasih .
45003028	Jadi kasimpualannyo bakcando iko : Urang dinyatokan ba elok baliak jo Allah , indak dek karano inyo mangarajokan apo nan tatulih , dalam paratuaran agamo Yahudi doh , tapi dek karano inyo ba iman kapado Isa Almasih .
45003029	Apokoh Allah tu , hanyo Allah urang Yahudi sajo ? Indakkoh Baliau Allah banso lain bagai ? Iyo , Baliau adolah Allah banso lain bagai !
45003030	Dek karano Allah hanyo satu . Isa Almasih lah nan mamungkinkan urang-urang Yahudi ba elok baliak jo Allah , dek karano urang-urang tu layi ba iman . Baliau pulolah nan mamungkinkan banso-banso lain ba elok baliak jo Allah ; itu adolah dek karano urang-urang tu layi ba iman pulo .
45003031	Apokoh dek karano kito ba iman kapado Isa Almasih , ba arati kito mambuwang paratuaran agamo Yahudi ? Nan sabananyo , indak ! Malahan dek karano iman kito tu , kito ma aragowi paratuaran agamo Yahudi .
45004001	Jikok baitu , apokoh nan dapek kito katokan tantang Nabi Ibrahim , niniak muyang banso kito ? Baa koh pangalamannyo ?
45004002	Jikok sagalo karajo nan dikarajokannyo , manyababkan inyo ditarimo dek Allah , sabagai urang nan manyanangkan ati Allah , mako ado juwo alasan dek inyo untuak bagadang ati . Tapi , inyo indak dapek doh bagadang ati di adok-an Allah .
45004003	Di Alkitab ado tatulih , " Ibrahim ba iman kapado Allah , dek karano di imannyo tu , mako inyo ditarimo dek Allah sabagai urang nan manyanangkan ati Allah . "
45004004	Urang nan bakarajo , manarimo gaji ; tapi gajinyo tu indak di anggap sabagai pambariyan doh , dek karano itu adolah haknyo .
45004005	Tapi , ado urang nan indak bagantuang ka usawonyo sandiri ; inyo hanyo manyarahkan dirinyo kapado Allah , mako Allah lah nan manyatokan urang badoso , lapeh dari kasalahan . Dek karano imannyo tu lah , Allah manarimo urang tu sabagai urang nan manyanangkan ati Allah .
45004006	Baitu pulo lah pandapek Nabi Daud ; itu sababnyo mangko inyo mangucapkan salamaik babahagia , kabake urang nan lah ditarimo dek Allah , sabagai urang nan manyanangkan ati Allah , Allah manarimo urang tu , indak dek karano mancaliak kabake pabuatannyo doh . Nabi Daud lah bakato bakcando iko ,
45004007	" Babahagialah urang nan sagalo kasalahannyo dimaohkan , sarato jo sagalo doso-dosonyo diampuni dek Allah !
45004008	Babahagialah urang nan doso-dosonyo indak dituntuik dek Tuhan ! "
45004009	Apokoh ucapan babahagia tu , hanyo ditujukan kabake urang-urang nan mamatuahi paratuaran basunaik sajo ? Atau layi pulo koh kabake urang-urang nan indak mamatuahi paratuaran basunaik ? Lah kami katokan sabalunnyo , mangkonyo Nabi Ibrahim ditarimo dek Allah , sabagai urang nan manyanangkan ati Allah , dek karano Nabi Ibrahim ba iman kapado Allah .
45004010	Nah , pabilokoh Allah manyatokan parkaro tu ? Sabalun Nabi Ibrahim basunaik , atau sasudah basunaik ? Iyo , sabalun inyo basunaik , indak sasudah basunaik doh .
45004011	Kudian baru inyo basunaik , sunaik rasunyo tu hanyo sabagai tando , baraso Allah lah manarimo inyo sabagai urang nan manyanangkan ati Allah , dek karano inyo ba iman kapado Allah . Inyo ditarimo dek Allah , dikutiko inyo alun lai ma ikuik-i paratuaran basunaik . Nabi Ibrahim manjadi bapak sacaro rohani , bagi kasadonyo urang nan ba iman kapado Allah , nan dek karano urang-urang tu lah ditarimo dek Allah , sabagai urang nan manyanangkan ati Allah , biyapun inyo indak ma ikuik-i paratuaran basunaik .
45004012	Nabi Ibrahim adolah bapak rohani pulo , bagi kasadonyo urang nan ma ikuik-i paratuaran basunaik . Inyo manjadi bapak rohani urang-urang tu , indak hanyo dek karano , urang-urang tu ma ikuik-i paratuaran basunaik doh , tapi , dek karano urang-urang tu , iduiknyo ba iman pulo kapado Allah , samo pulo jo Nabi Ibrahim , diwakatu inyo alun ma ikuik-i paratuaran basunaik .
45004013	Allah bajanji kabake Nabi Ibrahim sarato jo katurunannyo , baraso dunia ko ka manjadi miliak Nabi Ibrahim . Allah bajanji bakcando itu , indak dek karano Nabi Ibrahim patuah kabake paratuaran agamo Yahudi doh , tapi dek karano inyo ba iman kapado Allah , sainggo inyo ditarimo dek Allah sabagai urang nan manyanangkan ati Allah .
45004014	Dek karano , jikok hanyo urang-urang nan patuah , kabake sagalo paratuaran agamo Yahudi sajo , nan ka manarimo apo nan dijanjikan dek Allah , mako iman kapado Allah indak paguno saketek juwo , mako janji Allah pun indak barisi .
45004015	Paratuaran agamo Yahudi mandatangkan ukunan Allah . Tapi , jikok paratuaran indak ado , mako palanggaran pun indak ado pulo doh .
45004016	Jadi , janji Allah tu badasarkan iman urang kapado Allah . Itu manjadi suatu jaminan kabake sadonyo katurunan Nabi Ibrahim , baraso janji tu dibarikan kabake urang-urang tu , sabagai suatu pambarian nan perai dari Allah ; indak hanyo kabake urang-urang nan patuah , ka paratuaran agamo Yahudi sajo doh , tapi iyo pulo kabake urang-urang nan ba iman kapado Allah , bakcando Nabi Ibrahim ba iman kapado Allah . Dek karano , Nabi Ibrahim adolah bapak kito kasadonyo sacaro rohani .
45004017	Dek karano , Allah lah bakato bakcando iko kabake Nabi Ibrahim , " Aden lah manjadikan angkau bapak , bagi banyak banso . " Bakcando itulah Allah mambarikan janji tu kabake Nabi Ibrahim . Nabi Ibrahim ba iman kapado Baliau . Baliaulah Allah , nan ma iduikkan urang nan mati ; Baliau pulolah Allah , nan hanyo jo kato-kato sajo , Baliau mambuwek apo nan indak panah ado , manjadi ado .
45004018	Nabi Ibrahim tatap ma arokkan , sarato tatap ba iman , biyapun indak ado lai harapan . Dek karano itu , inyo manjadi bapak banyak banso . Samo jo bakcando nan lah tatulih di Alkitab , " Katurunan angkau indak ka ta etong . "
45004019	Nabi Ibrahim dikutiko itu tawu , baraso inyo lah indak ka mungkin lai mandapek katurunan , dek karano inyo lah sangaik gaek , umuanyo lah ampia saratuih tawun ; baitu pulo Siti Sarah induak barehnyo , mandua . Tapi biyapun baitu , nan iman Nabi Ibrahim indak bakurang .
45004020	Inyo tatap juwo picayo , sarato indak ragu-ragu taradok janji Allah . Malah dek karano di imannyo , inyo batambah kuwaik , sainggo inyo mamuji-muji Allah .
45004021	Inyo sabana picayo , baraso Allah dapek mampabuwek apo nan lah dijanjikan dek Allah .
45004022	Itulah sababnyo , mangko Nabi Ibrahim ditarimo dek Allah , sabagai urang nan manyanangkan ati Allah .
45004023	Kato-kato " ditarimo sabagai urang nan manyanangkan ati Allah " tatulih indak hanyo untuak Nabi Ibrahim sajo doh ,
45004024	tapi , untuak kito iyo pulo . Kito ka ditarimo pulo , sabagai urang nan lah manyanangkan ati Allah , dek karano kito ba iman kapado Allah , Allah nan lah ma iduikkan baliak Isa Almasih Tuhan kito , sasudah Baliau mati .
45004025	Isa Almasih tu lah , nan disarahkan untuak ka dibunuah , dek karano di doso-doso kito ; sudah tu Baliau di iduikkan baliak dek Allah , untuak , supayo kito ba elok baliak jo Allah .
45005001	Kiniko kito lah ba elok baliak jo Allah , dek karano kito layi ba iman . Dek karano itu , kito iduik dalam ka adaan lah badamai jo Allah , malalui Tuhan kito Isa Almasih .
45005002	Dek karano kito ba iman kapado Isa Almasih , mako Baliau mamungkinkan kito untuak dapek marasokan kasiah Allah , jo kasiah Allah tu lah , kito iduik kiniko . Dek karano itu , kito bagadang ati dek karano kito punyo harapan , nan baraso kito ka marasokan kabahagiaan nan dibarikan dek Allah !
45005003	Labiah nan daripado itu , kito pun basukocito dalam sansaro , dek karano kito tawu , baraso sansaro mambuwek urang manjadi takun ,
45005004	katakunan ka mambuwek urang tahan bantiang ; ikolah nan manimbuakan pangharapan .
45005005	Harapan nan bakcando iko , indak ka mangacewakan kito , dek karano Allah lah ma isi ati kito jo kasiah-Nyo . Allah mangarajokan tu jo parantaroan Roh-Nyo , nan lah dibarikan kabake kito .
45005006	Dikutiko kito dalam ka adaan indak badayo , Isa Almasih lah mati untuak kito diwakatu nan tapek , nan lah ditantukan dek Allah ; padohal kito adolah urang-urang nan jauah dari Allah .
45005007	Untuak surang urang nan adie pun , sarik urang nan namuah mati . Untuak surang urang nan elok , mungkin ado juwo urang nan barani mati .
45005008	Tapi Allah lah manyatokan kasiah-Nyo kabake kito , dikutiko Isa Almasih mati untuak kito , wakatu itu kito sadang badoso juwo lai .
45005009	Kiniko kito lah ba elok baliak jo Allah , malalui kamatian Isa Almasih ; dek karano itu , mako lah jaleh pulo kito ka disalamaikkan dek Isa Almasih dari bangih Allah .
45005010	Jikok samaso kito bamusuahan jo Allah , kito dipadamaikan jo Baliau malalui kamatian Anak-Nyo , apo lai kiniko , sasudah ubuangan kito lah elok baliak jo Allah , tantu kito ka disalamaikkan pulo malalui iduik Isa Almasih .
45005011	Labiah daripado itu , kito pun basukocito pulo ateh kabaiakkan Allah , malalui Tuhan kito Isa Almasih . Dek karano malalui Isa Almasih , kiniko kito lah marasokan ubuangan kito nan lah elok jo Allah .
45005012	Masuaknyo doso ka dunia ko malalui urang surang , dari doso tu timbualah mauik . Akibaiknyo , mauik manjala kabake sadonyo umaik manusia , dek karano itu , kasadonyo urang lah badoso .
45005013	Sabalun paratuaran agamo Yahudi diturunkan , nan doso lah ado juwo dalam dunia . Tapi doso tu indak dituntuik , dek karano alun ado paratuaran nan ka dilangga .
45005014	Tapi biyapun baitu , dari jaman Adam sampai ka jaman Nabi Musa , mauik lah manguwasoi sadonyo umaik manusia . Malahan , urang-urang nan indak mampabuwek palanggaran , bakcando nan dipabuwek dek Adam , inyopun lah sato pulo dikuwasoi dek mauik . Adam adolah gambaran , dari Baliau nan datang kamudian .
45005015	Tapi nan baduwo tu , indak samo doh ; dek karano pambarian Allah jauah labiah gadang , jikok dibandiangkan jo palanggaran nan dipabuwek dek Adam . Palanggaran nan dipabuwek dek surang urang , manyababkan kasadonyo urang dikuwasoi dek mauik . Jauah labiah gadang lai rahmaik Allah , sarato jo pambarian kasalamatan , nan dibarikan dek Allah kabake urang nan lai namuah manarimo , malalui kabaiakkan ati surang Urang , iyolah Isa Almasih .
45005016	Pambarian Allah jauah labiah gadang , daripado doso urang nan surang tu . Dek karano , sasudah surang urang mambuwek palanggaran , mako kaluwalah kaputusan , " Angkau badoso " . Tapi , sasudah lah sambuah urang nan badoso , mako tibolah pambarian dari Allah , nan manyatokan , " Doso kalian lah abih " .
45005017	Dek karano palanggaran di urang surang , mako mauik manjala kian kumari , malalui urang nan surang tu . Nan talabiah gadang lai adolah arago , dari apo nan dikarajokan dek Urang nan surang lai , iyolah Isa Almasih . Malalui Baliau , Allah malimpahkan rahmaik-Nyo kabake urang nan lai namuah manarimo sacaro perai , mambukak jalan bagi urang-urang tu untuak ba elok baliak jo Allah ; mako urang-urang tu ka bakuwaso di dunie ko , malalui Isa Almasih .
45005018	Jadi , dek karano palanggaran di urang surang , mako akibaiknyo , kasadonyo umaik manusia di ukun , baitu pulo , dek karano di Urang surang nan sabana patuah kapado Allah , mako barakaiknyo adolah , kasadonyo urang dilapehkan dari kasalahan , sudah tu dibari iduik nan sabana iduik .
45005019	Sambuah urang nan manjadi urang badoso , dek karano di urang surang nan indak patuah , baitu pulo sabaliaknyo , sambuah urang dimungkinkan ba elok baliak jo Allah , dek karano di Urang surang nan patuah kapado Allah .
45005020	Nan mambarikan paratuaran agamo Yahudi , adolah Allah sandiri . Tapi samangkin ba usawo manusia mamatuahi paratuaran tu , mako inyo samangkin malangga paratuaran tu , inyo batambah maraso badoso kapado Allah . Tapi , samakin manusia babuwek doso , Allah samakin maraso ibo kabake inyo .
45005021	Nah , kito samustinyo mati , dek karano kito lah badoso . Tapi Allah sangaik mangasiahi kito , Baliau mambukak jalan untuak kito , supayo kito ba elok baliak jo Baliau . Dek karano ubuangan kito lah elok baliak jo Allah , mako Baliau mambarikan pulo iduik sajati nan kaka kabake kito , malalui Isa Almasih , Tuhan kito .
45006001	Jikok baitu , apokoh nan dapek kito katokan ? Apokoh kito musti juwo mampabuwek doso , supayo Allah samangkin maraso ibo ka kito ?
45006002	Tantu indak ! Doso indak ka bakuwaso lai ka diri kito , tantu kito indak ka taruih manaruih lai iduik mampabuwek doso ?
45006003	Layi tawu koh angku-angku , baraso dikutiko kito dipamandikan , kito dipasatukan jo Isa Almasih ? Itu ba arati kito lah dipasatukan jo kamatian Baliau .
45006004	Jo sacaro kito dipamandikan tu , ba arati kito lah dikubuakan samo-samo jo Isa Almasih , kito lah sato pulo mati samo-samo jo Baliau , supayo , bakcando Isa Almasih di iduikkan baliak sasudah mati , jo kuwaso Bapak nan mulie , baitu pulolah andaknyo kito manjalani suatu iduik nan baru .
45006005	Jikok kito lah basatu jo Isa Almasih , dek karano kito lah sato mati samo-samo jo Baliau , mako iduik kito ko , saroman pulo andaknyo jo iduik Baliau , dek karano kito lah di iduikkan baliak , bakcando Baliau .
45006006	Kito mangatawui , baraso tabiyaik kito nan lamo sabagai manusia , lah dimatikan samo-samo jo Isa Almasih di kayu salib , supayo pangaruah tabiyaik kito nan badoso tu dibinasokan ; jo caro nan baitu , kito indak lai dipabudak dek doso .
45006007	Dek karano , jikok surang urang lah mati , mako urang tu lah lapeh dari pangaruah doso .
45006008	Jikok kito lah sabana-bana mati samo-samo jo Isa Almasih , mako kito yakin , baraso kito pun ka iduik pulo samo-samo jo Baliau .
45006009	Dek karano kito tawu , baraso Isa Almasih lah di iduikkan baliak sasudah mati , Baliau indak ka mati-mati lai ; mauik indak ka bakuwaso lai doh ka diri Baliau .
45006010	Mauik nan lah dialami dek Isa Almasih , adolah mauik dek karano doso . Itu hanyo tajadi sakali sajo untuak salamo-lamonyo . Iduik nan Baliau jalani kiniko , adolah iduik untuak Allah .
45006011	Angku-angku musti pulo andaknyo , ma anggap diri angku-angku lah mati dek karano doso , tapi iduik angku-angku nan kiniko , adolah , iduik nan ba ubuangan arek jo Allah malalui Isa Almasih .
45006012	Jan dipadiyakan juwo lai doso , manguwasoi iduik angku-angku nan indak bara ka lamo ko , supayo angku-angku jan mampaturuikkan juwo kandak ati angku-angku nan jahek .
45006013	Jan pulolah angku-angku manyarahkan angguato tubuah angku-angku ka bawah pangaruah doso , nan dipagunokan untuak mukasuik-mukasuik nan jahek . Tapi sarahkanlah diri angku-angku kapado Allah , sabagai urang nan lah dipindahkan dari mauik kapado iduik . Sarahkanlah diri angku-angku kaciyek-annyo kapado Allah , supayo buliah dipakai untuak mangarajokan kahandak Allah .
45006014	Doso indak buliah doh lai manguwasoi angku-angku , dek karano , angku-angku indak lai iduik di bawah paratuaran agamo Yahudi , tapi di bawah rahmaik Allah .
45006015	Kiniko , apo kasimpualannyo ? Buliah koh kito mampabuwek doso , dek karano kito ko indak lai di bawah kuwaso paratuaran agamo Yahudi , tapi di bawah kuwaso rahmaik Allah ? Tantu indak !
45006016	Layi tawu koh angku-angku , jikok angku-angku manyarahkan diri kabake surang urang , untuak mangarajokan kandaknyo , mako angku-angku adolah budak , dari urang nan angku-angku patuahi tu -- antah kok iyo angku-angku budak doso , nan ka mambawok angku-angku kabake mauik , atau budak nan patuah kapado Allah , jo caro nan baitu , ba elok baliak jo Allah .
45006017	Tapi , batarimo kasihlah kapado Allah ! Dek karano , dawulu angku-angku adolah budak doso , tapi nan kiniko angku-angku jo sapanuah ati , mamatuahi pangajaran nan batua nan lah di ajakan kabake angku-angku .
45006018	Angku-angku lah dilapehkan dari kabek doso , nan kiniko angku-angku adolah budak untuak mangarajokan kahandak Allah .
45006019	Dek karano utak angku-angku kurang manangkok , itu mangkonyo ambo mamakai ibaraik pabudakkan , supayo angku-angku labiah mudah untuak mangarati . Dawulu angku-angku manyarahkan diri angku-angku kaciyek-annyo , jadi budak untuak mangarajokan karajo-karajo kumuah nan badoso , sarato jo karajo jahek untuak mukasuik-mukasuik nan jahek . Jadi nan kiniko , andaknyo angku-angku sarahkan diri angku-angku kaciyek-annyo jadi budak , untuak mangarajokan kahandak Allah , untuak mukasuik-mukasuik Allah nan tasandiri .
45006020	Dikutiko angku-angku dipabudak dek doso , angku-angku jauah dari apo nan katuju dek Allah .
45006021	Apokoh labonyo nan angku-angku padapek , dikutiko angku-angku mangarajokan karajo-karajo buruak , nan kiniko angku-angku lah malu , untuak mangarajokannyo ? Sagalo nan angku-angku karajokan tu , kasadonyo mambawok mauik !
45006022	Tapi nan kiniko , angku-angku lah dilapehkan dari kabek doso , angku-angku lah manjadi pisuruah Allah . Ka untuangan angku-angku iyolah , iduik angku-angku nan kiniko , adolah iduik nan sangajo untuak Allah , karajo angku-angku tu ka ma asiekan iduik sajati nan kaka .
45006023	Dek karano , upah doso adolah mauik ; tapi , iduik sajati nan kaka , nan samo-samo jo Isa Almasih Tuhan kito , adolah pambarian nan dibarikan dek Allah sacaro perai .
45007001	Oih sudaro-sudaro ambo ! Angku-angku kasadonyo lah tawu jo paratuaran . Jadi angku-angku lah tawu , baraso paratuaran bakuwaso ka diri urang . Nan paratuaran tu hanyo balaku salamo urang tu layi iduik .
45007002	Umpamonyo , ado surang padusi nan balaki , inyo ta ikek dek paratuaran kabake lakinyo , hanyo salamo lakinyo layi iduik . Jikok lakinyo lah mati , mako padusi tu lah lapeh dari paratuaran nan ma ikeknyo jo lakinyo .
45007003	Kok santano padusi tu balaki jo laki-laki nan lain , sadangkan kutiko itu , lakinyo layi iduik juwo lai , mako padusi tu dianggap bajina . Tapi jikok lakinyo lah mati , mako sacaro jo paratuaran , nan padusi tu lah talapeh ikek jo lakinyo . Jikok inyo balaki sakali lai jo nan lain , buliah , mako inyo indak dikatokan bajina doh .
45007004	Oih sanak-sanak ambo , baitu pulo ka adaannyo jo diri angku-angku . Taradok paratuaran agamo Yahudi , angku-angku lah mati , nan kiniko angku-angku lah dipasatukan jo tubuah Isa Almasih , angku-angku lah manjadi miliak Baliau , Baliau nan lah di iduikkan baliak sasudah mati . Mangkonyo Baliau di iduikkan baliak sasudah mati , supayo kito buliah manjadi umaik nan baguno bagi Allah , di dalam iduik kito .
45007005	Dek karano , dawulu kito iduik mampaturuikkan kandak tubuah kito . Dikutiko itu ado pangana-pangana buruak di diri kito , nan timbua dek karano adonyo paratuaran agamo , itulah nan manjadi kamudi di diri kito . Itulah sababnyo mangko kito suko mangarajokan , karajo-karajo nan mambawok mauik .
45007006	Tapi nan kiniko , kito indak takabek lai dek paratuaran agamo Yahudi . Kito lah mati taradok paratuaran tu , nan dawulunyo lah manguwasoi diri kito . Kito indak lai ba ibadaik jo caro nan lamo , manuruik paratuaran nan tasurek . Tapi kiniko kito ba ibadaik manuruik caro nan baru , nan lah ditunjuakkan dek Roh Allah kabake kito .
45007007	Jikok baitu , apokoh nan dapek kito katokan ? Kito katokan paratuaran agamo Yahudi tu jahek ? Tantu indak ! Tapi , dek karano di paratuaran tu lah , mangkonyo ambo tawu tantang doso . Ambo indak ka tawu doh apo aratinyo cangok , kok indak dek paratuaran agamo Yahudi , nan mangatokan , " Jan lah cangok . "
45007008	Malalui paratuaran agamo Yahudilah , doso mandapek jalan , untuak manimbuakan sagalo macam ka inginan nan cangok di ati ambo ; kok santano paratuaran agamo Yahudi indak ado , mako doso pun mati .
45007009	Dawulu ambo iduik indak mamakai paratuaran agamo doh . Tapi , baru paratuaran agamo lah tibo , mako pangaruah doso muloi iduik ,
45007010	mako ambo pun mati . Paratuaran agamo tu nan pado mulonyo , dimukasuikkan untuak mambawok manusia kabake iduik nan sabana iduik , tapi mambawok mauik ka diri ambo .
45007011	Dek karano , malalui paratuaran agamo Yahudi tu , doso mampagunokan paratuaran tu untuak mangicuah ambo , sarato jo untuak mambunuah ambo .
45007012	Paratuaran agamo Yahudi barasa dari Allah , satiyok parentah nan di dalam paratuaran tu , datangnyo dari Allah , jadi , nan parentah di paratuaran tu adie sarato elok .
45007013	Nah , apokoh itu ba arati nan baiak tu mandatangkan mauik ka diri ambo ? Tantu indak ! Nan sabananyo dosolah nan mandatangkan mauik tu . Jo sacaro mamakai nan baiak , mako doso mandatangkan mauik ka diri ambo , supayo pangaruah doso nampak sacaro jaleh . Malalui parentah-parentah Allah , mako tabuktilah bara kajaheknyo doso .
45007014	Kito tawu , baraso paratuaran agamo Yahudi barasa dari Roh Allah ; tapi nan ambo ko manusia lamah . Ambo ko lah tagadai untuak manjadi budak doso .
45007015	Dek karano , ambo sandiri indak mangarati , apo nan ambo karajokan . Ado karajo-karajo nan niyo ambo nak mangarajokannyo , tapi , indak itu doh nan ambo karajokan ; karajo-karajo nan ambo banci-i , malah itu nan ambo karajokan .
45007016	Nah , jikok ambo mangarajokan karajo-karajo , nan balawanan jo ka inginan ati ambo , mako itu ba arati ambo lah ma akui , baraso paratuaran agamo Yahudi tu elok .
45007017	Jadi nan sabananyo , indak ambo doh lai nan mangarajokan karajo-karajo buruak tu , tapi adolah pangaruah doso nan manguwasoi diri ambo .
45007018	Ambo layi tawu , baraso indak ciyek juwo doh nan baiak di dalam diri ambo ; iyolah di dalam tabiyaik ambo sabagai manusia . Dek karano , layi niyo ambo nak babuwek baiak , tapi indak talok doh di ambo mangarajokannyo .
45007019	Ambo indak mangarajokan apo nan baiak , nan niyo nak ambo karajokan doh ; tapi malah sabaliaknyo ambo mangarajokan karajo-karajo nan jahek , nan sabananyo ambo indak niyo doh nak mangarajokannyo .
45007020	Jikok ambo mangarajokan karajo-karajo nan buruak , nan sabananyo ambo indak niyo doh nak mangarajokannyo , itu ba arati indak ambo doh tu nan mangarajokan karajo-karajo buruak tu , tapi , adolah pangaruah doso nan manguwasoi diri ambo .
45007021	Jadi , ambo ma ambiak kasimpualan , baraso paratuaran ikolah nan mamacik kamudi : iyolah , jikok ambo nak mangarajokan nan baiak , mako hanyo nan jahek sajolah nan timbua di diri ambo .
45007022	Batin ambo suko kabake paratuaran Allah ,
45007023	tapi ambo manyadari , baraso dalam diri ambo , ado pulo paratuaran lain , nan mamacik kamudi -- iyolah paratuaran , nan balawanan jo paratuaran nan di akui dek aka budi ambo . Itulah sababnyo , mangko ambo ta ikek ka paratuaran doso , nan mamacik kamudi di dalam diri ambo .
45007024	Nah , bakcando ikolah ka adaan ambo : ambo mamatuahi paratuaran Allah jo aka budi ambo , tapi jo tabiyaik manusia ambo , ambo manyarah kabake doso . Baralah ka cilakonyo diri ambo ko ! Siya koh urang nan lai ka namuah manyalamaikkan ambo , dari tubuah nan mambawok ambo kabake mauik ko ? Ambo batarimo kasih kapado Allah ! Baliau namuah manyalamaikkan ambo malalui Isa Almasih .
45007025	
45008001	Nan kiniko , indak ado lai ancaman ukunan , bagi urang-urang nan iduiknyo lah basatu jo Isa Almasih .
45008002	Dek karano paratuaran Roh Allah , nan manjadikan kito iduik basatu jo Isa Almasih , nan lah malapehkan ambo dari paratuaran nan manyababkan doso , sarato jo mauik .
45008003	Apo nan indak talok dek manusia mangarajokan tantang paratuaran agamo , dek karano kito ko manusia lamah , mako itu lah dikarajokan dek Allah . Allah mangalahkan kuwaso doso dalam tabiyaik manusia , jo sacaro ma utuih Anak-Nyo sandiri , nan datang dalam ka adaan samo jo manusia nan badoso , untuak ma apuihkan doso .
45008004	Allah mampabuwek nan bakcando itu , supayo kahandak-Nyo nan diparentahkan dalam paratuaran agamo Yahudi tu , dapek dijalankan dalam diri kito nan iduik manuruik Roh Allah , tapi indak iduik manuruik tabiyaik manusia doh .
45008005	Urang-urang nan iduik manuruik tabiyaik manusia , mako inyo taruih mamikiekan , apo nan katuju dek tabiyaik manusia . Tapi urang-urang nan lai iduik manuruik Roh Allah , mako inyo taruih mamikiekan apo nan katuju dek Roh Allah .
45008006	Jikok pangana angku-angku dikuwasoi dek tabiyaik manusia , mako akibaiknyo adolah mauik . Tapi jikok pangana angku-angku layi dikuwasoi dek Roh Allah , mako angku-angku ka mandapek iduik nan sabana iduik , sarato ka mandapek raso damai nan dari Allah .
45008007	Urang nan pangananyo dikuwasoi dek tabiyaik manusia , ba arati urang tu bamusuahan jo Allah ; dek karano inyo tu indak tunduak kapado paratuaran Allah ; nan inyo tu , indak ka dapek doh tunduak kapado paratuaran Allah .
45008008	Urang-urang nan iduiknyo mampaturuikkan tabiyaik manusia , mako inyo indak ka bisa doh mampabuwek apo nan katuju dek Allah .
45008009	Tapi angku-angku indak iduik manuruik tabiyaik manusia doh . Tantu angku-angku iduik manuruik Roh Allah , -- jikok iyo Roh Allah layi sabana-bana mamacik kamudi di diri angku-angku . Urang nan indak mampunyoi Roh Isa Almasih , ba arati inyo tu indaklah miliak Isa Almasih .
45008010	Tapi jikok Isa Almasih layi iduik di dalam diri angku-angku , nan tubuah iyo ka binaso dek karano di doso , tapi biyapun baitu , nan Roh Allah ka mambarikan iduik nan sabana iduik kabake angku-angku , dek karano ubuangan angku-angku jo Allah lah dipaelok-i .
45008011	Jikok Roh Allah nan lah ma iduikkan Isa Almasih sasudah mati , iduik di dalam diri angku-angku , mako Baliau nan lah ma iduikkan Isa Almasih sasudah mati tu , ka ma iduikkan pulo baliak tubuah angku-angku nan bisa mati tu . Baliau mangarajokan tu jo Roh-Nyo nan iduik di dalam diri angku-angku .
45008012	Itulah sababnyo sudaro-sudaro , kito punyo tangguang jawab ; tapi indak tangguang jawab kabake tabiyaik manusia doh ; kito indak buliah lai iduik mampaturuikkan kandak tabiyaik manusia .
45008013	Dek karano , jikok angku-angku iduik mampaturuikkan tabiyaik manusia , mako angku-angku ka mati ; tapi jikok angku-angku iduik jo Roh Allah , lah jaleh angku-angku ka ma antikan sagalo karajo angku-angku nan badoso , mako angku-angku ka iduik nan sabana iduik .
45008014	Urang-urang nan iduik dibimbiang dek Roh Allah , mako inyo adolah anak-anak Allah .
45008015	Dek karano , Roh nan dibarikan dek Allah kabake angku-angku , indaklah mampabuwek angku-angku manjadi budak doh , sainggo angku-angku iduik dalam katakuik-an . Tapi malah sabaliaknyo , Roh Allah tu nan manjadikan angku-angku anak-anak Allah . Jo kuwaso Roh Allah tu kito basaru kapado Allah , " Oih Apak , oih Apak ambo ! "
45008016	Roh Allah samo-samo jo roh kito manyatokan , baraso kito adolah anak-anak Allah .
45008017	Nah , jikok kito adolah anak-anak-Nyo , mako kito pun adolah suwarih-Nyo , nan ka manarimo barakaik-barakaik nan lah disadiyokan dek Allah untuak anak-anak-Nyo . Kito samo-samo ka manarimo jo Isa Almasih , apo nan lah disadiyokan dek Allah untuak Baliau ; dek karano , jikok kito sato samo-samo sansaro jo Isa Almasih , mako kito ka dimuliekan pulo samo-samo jo Baliau .
45008018	Manuruik pandapek ambo , sagalo sansaro nan kito tangguangkan kiniko , indak dapek doh dipabandiangkan jo kamuliaan , nan ka dinyatokan kabake kito isuak .
45008019	Kasadonyo isi alam nangko , sabana taragak sangaik , pabilokoh masonyo Allah ka manyatokan anak-anak-Nyo .
45008020	Dek karano alam ko lah dipadiyakan manjadi rapuah , indak dek karano kandaknyo sandiri doh , tapi , dek karano Allah mampadiyakannyo bakcando itu . Tapi biyapun baitu , layi ado juwo harapan nan bakcando iko :
45008021	baraso pado suatu kutiko alam ko ka dilapehkan , dari kuwaso nan mambinasokannyo , inyo ka sato pulo dimardekakan , sarato jo dimuliekan samo-samo jo anak-anak Allah .
45008022	Kito lah tawu , baraso sampai kiniko , sadonyo isi alam ko mangaluah dek karano sansaro , samo jo bakcando surang induak-induak , nan maraso kasakik-an dikutiko malayiekan paja .
45008023	Indak sadonyo isi alam ko sajo doh nan mangaluah ; kito sandiri pun mangaluah pulo di batin kito . Kito lah manarimo Roh Allah , sabagai pambarian Allah nan partamu , tapi kito sadang mananti juwo lai , pabilokoh Allah ka malapehkan kito kasadonyo , pabilokoh Allah ka manyatokan kito jadi anak-anak-Nyo .
45008024	Dek karano , kito tatap ma arokkan , itu mangkonyo kito disalamaikkan . Tapi , kok santano apo nan kito arokkan tu lah kito liyek , mako itu indak nan di arokkan lai tu namonyo . Dek karano , siyakoh urang nan ma arokkan sasuatu nan lah diliyeknyo ?
45008025	Tapi , jikok kito ma arokkan sasuatu nan alun kito liyek , mako kito saba manantinyo .
45008026	Baitu pulo Roh Allah tibo manolong kito , jikok kito lamah . Dek karano kito indak tawu doh , baa samustinyo caro kito badowa ; Roh tu sandirilah nan mangadap kapado Allah , jo raso nan sangaik taragak , untuak mamohon bagi kito , sainggo indak dapek lai dikatokan .
45008027	Mako Allah , nan mangatawui isi ati manusia , Baliau mangarati apo pintak Roh tu ; dek karano Roh tu mamohon kapado Allah , untuak umaik Allah , sasuwai pulo jo kahandak Allah .
45008028	Kito tawu , baraso Allah ma atur sagalo parkaro , sainggo ma asiekan nan baiak untuak urang-urang nan mangasiahi Baliau , baitu pulo urang nan dipanggie-Nyo sasuwai jo rancana Baliau .
45008029	Urang-urang nan lah dipiliah dek Allah , nan lah ditantukan sajak dari samulo , supayo jadi sarupo jo Anak-Nyo , Isa Almasih . Jo caro nan baitu , Anak tu manjadi nan partamu di antaro banyak sudaro-sudaro kito .
45008030	Baitulah caronyo Allah mamanggie urang-urang tu , nan lah ditantukan dek Baliau labiah dawulu ; urang-urang nan dipanggie dek Baliau tu , dimungkinkan-Nyo ba elok baliak jo Baliau . Urang-urang nan dimungkinkan-Nyo ba elok baliak jo Baliau , mandapek bagian di dalam iduik Allah sandiri .
45008031	Apokoh nan dapek dikatokan kiniko , tantang kasadonyo tu ? Jikok Allah dipihak kito , siyapokoh urang nan ka dapek malawan kito ?
45008032	Anak Baliau sandiri , indak Baliau sayangkan , malah Baliau sarahkan untuak kaparaluan kasadonyo kito ; masokan Baliau indak ka mambarikan kabake kito , sagalo sasuatu nan lainnyo bagai ?
45008033	Siyapokoh urang nan ka dapek mandawa kito umaik piliahan Allah , jikok Allah sandiri lah manyatokan , baraso kito indak basalah ?
45008034	Apokoh ado urang nan nak ka manyalahkan kito ? Isa Almasih isuak , nan ka mambela kito ! Baliaulah nan lah mati , Baliau pulolah nan lah di iduikkan baliak sasudah mati , kiniko Baliau barado di tampaik Allah Nan Mahakuwaso .
45008035	Apokoh ado urang , nan ka dapek managah Isa Almasih mangasiahi kito ? Dapekkoh kasusahan managah , atau kasulitan , atau panganiayoan , atau kalaparan , atau bansaik iduik , atau bahayo , ataupun mauik ?
45008036	Di Alkitab ado tatulih nan bakcando iko , " Sapanjang ari , iduik kami dalam bahayo mauik , dek karano di Angkau . Kami dipabuwek bakcando domba nan ka didabiah . "
45008037	Tapi nan sabananyo indak ! Malah dalam kasadonyo tu , kito mandapek kamanangan nan samparono , dari Baliau nan mangasiahi kito !
45008038	Dek karano ambo sabana yakin , baraso di muko bumi ko , biya mauik ataupun iduik , biya malekaik ataupun panguwaso , biya sagalo ancaman dimaso kiniko , ataupun ancaman dimaso nan ka tibo , atau sagalo panguwaso nan lainnyo ;
45008039	biya parkaro-parkaro nan ado di langik , ataupun parkaro-parkaro nan ado di bumi , atau apo sajo nan lainnyo bagai , kasadonyo tu , indak ka dapek doh managah Allah mangasiahi kito , bakcando nan lah dinyatokan-Nyo malalui Isa Almasih , Tuhan kito .
45009001	Apo nan ka ambo katokan ko , adolah kabanaran , dek karano ambo miliak Isa Almasih . Ambo indak ka baduto doh . Ati ketek ambo nan dibimbiang dek Roh Allah , mayakinkan ambo pulo , baraso kato-kato ambo ko bana .
45009002	Ambo sabana sadiah , ati ambo sansaro pulo
45009003	dek karano di sudaro-sudaro ambo , nan sabanso jo ambo . Asakan layi untuak kasalamatan inyo kasadonyo , ambo rilah dikutuak dek Allah , rilah pulo dipisahkan dari Isa Almasih .
45009004	Inyo tu adolah umaik nan tapiliah , Allah manjadikan inyo tu , jadi anak-anak-Nyo bana , Allah lah manyatokan kuwaso-Nyo kabake banso ambo tu . Allah mambuwek janji jo inyo tu , Allah lah manurunkan paratuaran agamo kabake inyo . Allah lah ma agiah tawu kabake inyo , baa caro inyo musti ba ibadaik , inyo tu lah manarimo pulo janji-janji Allah .
45009005	Inyo tu adolah katurunan dari niniak muyang kito . Isa Almasih sacaro manusia , barasa dari banso Yahudi tu . Baliau labiah tinggi dari kasadonyo . Tapujilah Allah untuak salamo-lamonyo ! Amin .
45009006	Ambo indak bamukasuik mangatokan , baraso janji Allah indak balaku lai ; tapi indak kasadonyo doh urang Israel , umaik nan dipiliah Allah .
45009007	Indak kasadonyo doh katurunan Nabi Ibrahim , nan anak-anak Allah . Dek karano , Allah lah bakato kabake Nabi Ibrahim , " Hanyo katurunan Ishak sajolah , nan ka dinamokan katurunan angkau . "
45009008	Jadi ba arati , katurunan Nabi Ibrahimlah nan manjadi anak-anak Allah , iyolah katurunannyo nan layie dek karano janji Allah ; indak kasadonyo katurunannyo doh .
45009009	Dek karano janji Allah , iyolah bakcando iko , " Diwakatu nan lah ditantukan , Aden ka babaliak , mako Siti Sarah ka malayiekan surang anak laki-laki . "
45009010	Ado pulo ciyek lai : baraso Ribka ka malayiekan duwo urang anak laki-laki , dari surang bapak , iyolah Nabi Ishak niniak muyang kito .
45009011	Sabalun kaduwo urang anak tu layie , mako Allah lah manantukan piliahan-Nyo untuak salanjuiknyo . Piliahan Allah tu , indak tagantuang kabake apo nan dapek dikarajokan dek manusia doh , tapi tagantuang kabake panggielan Allah tu sandiri . Dek karano , dikutiko kaduwo urang anak laki-laki Ribka tu , alun dapek lai mangarajokan sasuatu nan baiak , atau pun nan jahek ,
45009012	mako Allah lah bakato kabake Ribka , " Anak nan tuwo , ka malayani anak nan mudo . "
45009013	Di Alkitab ado tatulih , baraso Allah bakato bakcando iko , " Si Yakub Den kasiahi , tapi si Esau Den banci-i . "
45009014	Jadi , apokoh kasimpualan kito kiniko ? Indak adiekoh Allah tu ? Tantu nan Allah tatap adie !
45009015	Dek karano , Allah lah bakato kabake Nabi Musa , " Aden ka manyatokan rahmaik Den , kabake urang nan Den niyo manyatokan rahmaik , Aden ka manyatokan raso ibo Den , kabake urang nan Den niyo manyatokan raso ibo . "
45009016	Jadi , kaputusan Allah tu indaklah bagantuang kabake karilahan manusia , atau kabake usawo manusia , tapi hanyo kabake kabaiakkan ati Allah sajo , taradok urang nan dipiliah-Nyo tu .
45009017	Dek karano di Alkitab ado tatulih , " Allah bakato kabake Firaun , ' Aden manjadikan angkau rajo , hanyo untuak mukasuik nan ciyek ko sajo , iyolah , supayo malalui angkau , Aden dapek manyatokan kakuwasoan Den , sarato dapek pulo mambuwek namo Den jadi tamusaua di muko bumi ko . ' "
45009018	Jadi , Allah ka maraso ibo kabake surang urang , jikok Allah sandiri niyo mampabuwek nan bakcando itu . Baitu pulo sabaliaknyo , Allah bisa pulo manjadikan urang kareh kapalo , jikok Allah niyo mampabuwek nan bakcando itu .
45009019	Nah , tantu sudaro ka bakato kabake ambo bakcando iko , " Jikok baitu , baa mangko Allah niyo juwo lai manyalahkan manusia ? Indakkoh bakcando nan lah dikatokan , baraso indak surang juwo doh urang , nan ka bisa managah ka inginan Allah ? "
45009020	Tapi sudaro ! Sudaro hanyolah manusia . Sudaro indak buliah doh barani mangecek bakcando itu kapado Allah ! Buliahkoh balango batanyo kabake urang nan mambuweknyo , " Baa mangko angkau mambuwek ambo bakcando iko ? "
45009021	Indakkoh urang nan mambuwek balango tu , bahak , mangarajokan tanah liyek tu sakandak atinyo ? Dari sagumpa tanah liyek , inyo bahak mambuwek duwo macam balango : ciyek nan rancak , nan ciyek lai kurang rancak .
45009022	Baitu pulolah nan dipabuwek dek Allah . Baliau baniyaik untuak malapehkan bangih-Nyo , sarato mampanampakkan kakuwasoan-Nyo . Tapi , biyapun baitu , Baliau tatap saba taradok urang-urang nan musti di ukun , dek karano urang tu mampabuwek nan ka dibangihkan dek Baliau .
45009023	Allah baniyaik pulo untuak manyatokan kabake kito , kabahagiaan nan balimpah-limpah , nan Baliau curahkan kabake kito nan dikasiahani-Nyo . Kito lah dipasiyapkan-Nyo untuak manarimo kabahagiaan tu .
45009024	Kito nan lah di panggie-Nyo , indak hanyo dari banso Yahudi , tapi ado pulo dari banso-banso nan lain bagai .
45009025	Dek karano di kitab Nabi Hosea , Allah lah bakato , " Urang-urang nan indak umaik-Den , ka Den namokan ' Umaik-Den ' . Banso nan indak Den kasiahi , ka Den namokan ' Urang nan Den kasiahi ' .
45009026	Baitu pulo , di tampaik dima dikatokan kabake urang , ' Kalian indak umaik-Den , ' mako disinan urang-urang tu ka dinamokan , anak-anak Allah nan iduik . "
45009027	Nabi Yesaya lah bakato sacaro jaleh , tantang banso Israel , " Biyapun bilangan banso Israel sabanyak kasiek di lauik , tapi hanyo saketek sajo nan kasalamaik ;
45009028	dek karano , Tuhan ka sacapeknyo manjatuahkan ukunan taradok sa isi dunia . "
45009029	Nabi Yesaya lah bakato pulo bakcando iko , " Santano Allah Nan Mahakuwaso , indak maninggakan untuak kito katurunan , mako lah jaleh kito kasadonyo , ka samo pulo bakcando Sodom jo Gomora . "
45009030	Jadi , kasimpualannyo iyolah bakcando iko : Banso-banso lain nan indak urang Yahudi , indak ba usawo , supayo ubuangannyo jo Allah elok baliak . Tapi , dek karano inyo tu layi bi picayo , mako Allah manjadikan ubuangan urang-urang tu , elok baliak jo Baliau .
45009031	Baitu pulo sabaliaknyo , urang-urang Yahudi taruih ba usawo manjalankan paratuaran agamo , supayo ubuangannyo elok baliak jo Allah . Tapi malah inyo indak barasil mampaelok-i ubuangan .
45009032	Baa mangko inyo indak barasil ? Dek karano inyo mangarajokan paratuaran tu , indak malalui iman kapado Allah , tapi malalui usawonyo sandiri . Mako urang-urang tu jatuah tataruang di " Batu Sanduangan " .
45009033	Tantang parkaro Batu Sanduangan tu , di Alkitab lah tatulih nan bakcando iko , " Paratikanlah ko : Di Sion lah Den latakkan sabuwah batu , nan ka mambuwek urang tataruang ; iyolah sabuwah batu sanduangan , nan ka mambuwek urang tajarungkuik . Tapi urang nan layi picayo kabake Inyo , indak ka kacewa . "
45010001	Sudaro-sudaro ! Ambo iyo sabana taragak , kok dapek banso ambo disalamaikkan . Ambo sabana-bana badowa kapado Allah , untuak banso ambo tu .
45010002	Ambo barani mangatokan , nan urang-urang tu , iyo sabana-bana basumangaik ba ibadaik kapado Allah . Tapi sumangaiknyo tu , indak badasarkan ka pangatawuan nan dari Allah .
45010003	Urang-urang tu indak mangatawui , baa caronyo Allah mambuwek ubuangan manusia jo Baliau , elok baliak . Dek karano , urang-urang tu manuruikkan caro inyo sandiri , mako inyo indak tunduak kapado caro nan lah ditunjuakkan dek Allah .
45010004	Sagalo paratuaran agamo Yahudi , lah dipanuahi dek Isa Almasih . Jadi , satiyok urang nan layi ba iman kapado Isa Almasih , mako ubuangannyo jo Allah lah elok baliak .
45010005	Nabi Musa lah manyurekkan , baraso urang nan lah ba elok jo Allah badasarkan paratuaran agamo , mako urang tu ka iduik dek karano patuah kapado paratuaran agamo tu .
45010006	Tapi , tantang baa caro urang ba elok baliak jo Allah , badasarkan iman kapado Allah , nan Alkitab lah mangatokan bakcando iko , " Indak usahlah angkau bakato di ati angkau , ' Siyakoh nan ka nayiak ka sarugo ? ' ( mukasuiknyo , untuak mambawok Isa Almasih turun ) ,
45010007	atau , ' Siyakoh nan ka turun ka dunia urang mati ? ' ( mukasuiknyo , untuak ma angkek Isa Almasih nayiak dari alam mauik ) . "
45010008	Nan dimukasuikkan adolah bakcando iko , " Firman Allah tu sabana dakek ka angku-angku ; iyolah di muluik angku-angku , di dalam ati angku-angku . " Itulah firman iman nan kami lewakan ; iyolah barito , baraso urang musti ba iman .
45010009	Dek karano , jikok sudaro mangaku jo muluik sudaro , baraso " nan Isa Almasih tu , adolah Tuhan " , sarato sudaro picayo pulo di ati sudaro , baraso Allah lah ma iduikkan Isa Almasih baliak , sasudah mati , mako sudaro ka salamaik masuak sarugo .
45010010	Dek karano , urang ba iman di atinyo , sainggo Allah manarimo inyo , sabagai urang nan lah ba elok baliak jo Allah . Jo muluiknyo urang mangaku , sainggo inyo disalamaikkan masuak sarugo .
45010011	Di Alkitab ado tatulih , " Urang nan ba iman indak ka dikacewakan . "
45010012	Itu balaku taradok kasadonyo urang , dek karano indak ado doh bedanyo , antaro urang Yahudi jo urang-urang banso lain . Allah nan satu tu , adolah Tuhan untuak kasadonyo urang . Baliau mambarikan barakaik nan balimpah-limpah , kabake sadonyo urang nan mamintak tolong kabake Baliau .
45010013	Di Alkitab ado tatulih , " Sadonyo urang nan basaru kapado Tuhan , ka salamaik . "
45010014	Tapi , baa pulo keceknyo ka basaru kapado Tuhan , jikok inyo alun picayo ? Baa pulo keceknyo ka picayo kapado Tuhan , jikok inyo alun mandanga tantang Tuhan ? Baa pulo kecek urang-urang tu , ka dapek mandanga tantang Tuhan , jikok indak ado urang nan ma agiah tawu ?
45010015	Baa pulo kecek urang ka payi mambaritokan , jikok inyo tu indak di utuih ? Di Alkitab ado tatulih nan bakcando iko , " Baralah ka rancaknyo , kadatangan urang-urang nan mambawok Kaba Baiak dari Allah ! "
45010016	Tapi indak kasadonyo urang doh , nan namuah manarimo Kaba Baiak tu . Dek karano Nabi Yesaya lah mangatokan , " Tuhan , siyakoh urang nan lai ka namuah picayo , kabake barito nan kami bawok ? "
45010017	Itu sababnyo mangko urang-urang bi picayo , dek karano inyo lah mandanga barito , barito didanga , dek karano ado urang nan mambaritokan tantang Isa Almasih .
45010018	Tapi ambo niyo nak batanyo : Apokoh iyo , urang-urang tu alun mandanga barito tu ? Lah jaleh , inyo lah mandanga ! Dek karano di Alkitab ado tatulih nan bakcando iko , " Suwaro urang-urang tu , lah mansipongang di muko bumi , kato-katonyo lah sampai ka ujuang dunia . "
45010019	Ambo nak batanyo ciyek lai : Apokoh iyo , banso Israel alun tawu ? Biyalah tanyo tu partamu-tamu dijawab dek Nabi Musa . Nabi Musa mangatokan , " Bakcando ikolah firman Allah , ' Aden ka mambuwek kalian bingik , taradok kabake suatu banso , nan indak umaik , Aden ka mambuwek kalian bangih , taradok suatu banso nan pandie . ' "
45010020	Nabi Yesaya labiah barani lai mangecek . Inyo mangatokan , " Bakcando ikolah firman Allah , ' Urang-urang nan indak mancari Den , malah inyo basuwo jo Den ; Aden ka mampanampakkan diri-Den , kabake urang-urang , nan indak mananyokan tantang diri Den . ' "
45010021	Tapi , tantang banso Israel , Nabi Yesaya lah mangatokan , " Bakcando ikolah firman Allah , ' Sapanjang ari , Den ma oncongkan tangan-Den , kabake suatu banso nan kareh kapalo , sarato nan indak patuah . ' "
45011001	Ambo niyo batanyo : Apokoh Allah lah mambuwang umaik-Nyo ? Tantu indak ! Ambo sandiri adolah urang Israel , katurunan Nabi Ibrahim , dari suku Benyamin .
45011002	Indak ! Allah indak mambuwang umaik-Nyo doh , iyolah umaik nan lah dipiliah-Nyo dari sajak samulo . Sudaro-sudaro tawu , apo nan tatulih di Alkitab tantang Nabi Elia , kutiko inyo mangadukan masalah urang Israel kapado Allah . Nabi Elia mangatokan ,
45011003	" Tuhan , urang-urang Israel lah bi mambunuahi nabi-nabi Angkau , sarato lah mambinasokan tampaik-tampaik mampasambahkan karoban untuak Angkau . Tingga ambo surang sajonyo lai , urang-urang tu nak ka mambunuah ambo pulo . "
45011004	Apokoh jawaban Allah kabake Nabi Elia ? Allah bakato , " Aden lah manyisiahkan tujuah ribu urang , untuak diri-Den sandiri . Urang-urang tu alun panah lai manyambah dewa Baal . "
45011005	Baitu pulo kiniko : Ado sakalompok ketek urang-urang nan lah dipiliah dek Allah , dek karano rahmaik-Nyo .
45011006	Baliau mamiliah urang-urang tu dek karano rahmaik-Nyo , indak dek karano pabuatan baiak urang-urang tu doh . Kok santano Allah mamiliah manusia , dek karano di pabuatan baiaknyo , mako rahmaik Allah tu , indak rahmaik nan sajati doh tu namonyo .
45011007	Jadi , baa lai ? Umaik Israel indak mandapekkan apo nan inyo cari . Nan mandapek hanyolah sakalompok ketek , urang-urang nan lah dipiliah dek Allah . Urang nan lain kasadonyo bi kareh kapalo taradok panggielan Allah .
45011008	Dek karano di Alkitab ado tatulih nan bakcando iko , " Allah manjadikan ati sarato jo pikieran urang-urang tu , jadi mada ; sampai kiniko , nan mato urang-urang tu indak dapek maliyek , talingonyo indak dapek mandanga . "
45011009	Nabi Daud lah mangatokan pulo , " Biyalah sagalo alek urang-urang tu , manjadi parangkok untuak inyo sandiri , ka manjadi lubang , tampaik inyo jatuah jo binaso !
45011010	Biyalah pancaliak-an urang-urang tu manjadi kalam , supayo inyo indak dapek maliyek ; biyalah inyo manjadi bungkuak salamo-lamonyo . "
45011011	Ambo nak batanyo ciyek lai : Dikutiko urang Yahudi bi jatuah , apokoh itu tajadi supayo inyo binaso ? Tantu indak ! Tapi dek karano inyo badoso , mako banso lain malah disalamaikkan , sainggo manyababkan urang Yahudi bingik kabake banso lain tu .
45011012	Dek karano banso Yahudi basalah , inyo indak namuah mamatuahi kahandak Allah , mako banso-banso lain dibarakaik-i dek Allah . Apo lai , jikok ubuangan banso Yahudi jo Allah lah elok baliak ; tantu labiah gadang lai barakaik , nan ka dibarikan dek Allah kabake inyo !
45011013	Tapi nan kiniko , eloklah ambo mangecek kabake sudaro-sudaro , nan indak urang Yahudi ! Salamo ko , sabagai rasul untuak banso-banso nan indak urang Yahudi , sabana ambo junjuang tinggi tugeh ambo tu .
45011014	Ambo ma arokkan , kok dapek ambo bisa manimbuakan bingik di ati banso ambo tu sandiri , supayo jo caro nan bakcando itu , ambo dapek manyalamaikkan sabagian dari inyo .
45011015	Dek karano , urang Yahudi tu indak ditarimo dek Allah , mako ubuangan dunia , manjadi elok baliak jo Allah ; apo lai jikok urang-urang Yahudi tu , ditarimo dek Allah ! Tantu inyo samo jo bakcando urang mati , nan lah iduik baliak !
45011016	Jikok sakarek roti nan partamu , lah dipasambahkan kapado Allah , mako itu ba arati , kasadonyo roti tu dipasambahkan pulo kapado Allah . Jikok urek batang kayu , adolah miliak Allah , mako itu ba arati , sangkak-sangkaknyo miliak Allah pulo .
45011017	Sabagian dari sangkak-sangkak batang jaitun -- iyolah urang-urang Yahudi -- lah dikarek . Dibakeh pangarek-an tu , ditempekan sangkak batang jaitun rimbo , iyolah sudaro-sudaro nan indak urang Yahudi . Sudaro ditempekan disinan , supayo sudaro marasokan sagalo nan baiak , dari kahidupan rohani urang-urang Yahudi .
45011018	Dek karano itu , janlah angku-angku ma anggap enteng kabake urang-urang nan lah dikarek , bakcando jo sangkak kayu tu . Angku-angku musti tatap mangana , nan baraso angku-angku hanyolah sangkak . Indak sangkak doh nan ma agiah makan untuak urek , tapi ureklah , nan ma agiah makan untuak sangkak .
45011019	Tapi sudaro bi mangatokan , " Iyo batua tu , tapi , mangkonyo sangkak-sangkak tu dikarek , supayo ambo buliah ditempekan dibakeh pangarek-an tu ! "
45011020	Batua , iyo baitu . Tapi , urang-urang tu mangko inyo dibuwang , dek karano inyo indak picayo , sadangkan sudaro mangkonyo ditarimo , dek karano sudaro picayo . Jadi , janlah sudaro tabik uju dek karano di itu ; malah musti sabaliaknyo , sudaro andaknyo maraso takuik .
45011021	Dek karano , jikok Allah indak maraso ibo untuak mambuwang urang Yahudi , nan inyo adolah sangkak-sangkak dari jaitun nan usali , mako sudaro jan manyangko pulo , Allah ka maraso ibo untuak mambuwang sudaro !
45011022	Kiniko kito dapek maliyek , bara kabaiaknyo Allah , baitu pulo sabaliaknyo , bara pulo kakarehnyo Baliau . Baliau batindak kareh taradok urang-urang nan badoso , tapi Baliau elok ati taradok sudaro -- asakan sudaro layi tatap iduik manuruik kabaiakkan-Nyo . Jikok indak , mako sudaro pun ka dibuwang pulo .
45011023	Tantang parkaro urang-urang Yahudi tu , jikok inyo lah baranti mangarehkan kapalo , mako inyo ka ditarimo baliak ; dek karano Allah bakuwaso untuak manarimo inyo .
45011024	Sudaro nan indak barasa dari banso Yahudi , sudaro ibaraiknyo adolah , bakcando sangkak dari batang jaitun rimbo . Nah , jikok iduik sudaro layi balawanan jo sipaik sudaro nan lamo , mako sudaro bisa ditempekan di batang jaitun nan usali , apo lai urang-urang Yahudi , nan inyo tu di ibaraikkan bakcando sangkak batang jaitun nan usali . Tantu labiah mudah lai dek Allah untuak manempekan baliak , urang-urang tu ka batang jaitunnyo sandiri .
45011025	Oih sudaro-sudaro ! Ambo ma arokkan , angku-angku jan maraso lah tawu sagalo-galonyo . Dek karano , ado suatu parkaro nan katuju dek Allah , tapi alun lai dikatawui dek urang . Ambo niyo andaknyo angku-angku mangatawuinyo ; ikolah nan ambo mukasuikkan : Sabagian dari urang Yahudi basikareh kapalo , tapi sipaiknyo nan bakcando itu , isuak ka ilang , jikok lah langkok bilangan urang-urang nan indak urang Yahudi , datang kapado Allah .
45011026	Bakcando itulah , kasadonyo urang Yahudi ka salamaik . Dek karano di Alkitab ado tatulih nan bakcando iko , " Rajo Panyalamaik ka datang dari Sion ; Inyo ka ma apuihkan sagalo karajo jahek , dari katurunan Yakub .
45011027	Aden ka mambuwek janji jo urang-urang tu , diwakatu Waden ma ampuni doso-dosonyo . "
45011028	Dek karano urang Yahudi indak namuah manarimo Injil nan dari Allah , mako inyo manjadi musuah Allah ; tapi malah manjadi ka untuangan bagi sudaro-sudaro nan indak urang Yahudi . Tapi , dek karano inyo umaik piliahan Allah , mako urang-urang Yahudi tu , inyo tatap dikasiahi dek Allah , dek karano di niniak muyangnyo .
45011029	Dek karano , jikok Allah lah mamiliah surang urang , sarato mambarakaik-i urang tu , mako Allah indak panah doh ma elo baliak apo nan lah dijanjikan-Nyo .
45011030	Dawulu angku-angku durako kapado Allah . Tapi nan kiniko Allah lah manyatokan , baraso doso angku-angku lah di ampuni , dek karano di urang-urang Yahudi nan durako .
45011031	Baitu pulo jo urang-urang Yahudi tu . Kiniko inyo indak bi patuah kapado Allah , supayo doso angku-angku di ampuni . Tapi isuak , urang-urang Yahudi tu ka bi datang kapado Allah , mako dosonyo ka di ampuni .
45011032	Dek karano Allah indak namuah mamaso urang , Baliau lah mampadiyakan kasadonyo umaik mukaluak , dalam kadurakoan , jo caro nan baitu , Allah dapek manyatokan raso ibo-Nyo kabake umaik manusia kasadonyo .
45011033	Sabana luwa biaso kakayoan Allah ! Sabana gadang kabijaksanoan Baliau , sarato laweh pangatawuan-Nyo ! Siyakoh urang nan ka dapek manyalidiak-i sagalo kaputusan Baliau ? Siyakoh urang nan ka dapek mangarati , baa caro-caro Baliau bakarajo ?
45011034	Di Alkitab ado tatulih nan bakcando iko , " Siyakoh urang nan mangatawui pikieran Tuhan ? Siyakoh urang nan ka dapek mambari nasiyaik kabake Baliau ?
45011035	Siyakoh urang nan panah mambari sasuatu kapado Tuhan sainggo urang tu bisa manuntuik baleh dari Baliau ? "
45011036	Allah lah nan manjadikan sagalo sasuatu . Kasadonyo barasa dari Baliau , kasadonyo adolah untuak Baliau . Tapujilah Allah untuak salamo-lamonyo ! Amin .
45012001	Sudaro-sudaro ! Allah sangaik elok kabake kito . Itu sababnyo mangko ambo sabana mamintak pulo , supayo angku-angku mampasambahkan diri angku-angku , sabagai karoban nan iduik , nan disangajokan untuak Allah , sarato nan manyanangkan ati Baliau . Ibadaik nan bakcando itulah nan samustinyo angku-angku pasambahkan kapado Allah .
45012002	Janlah dituruikkan caro-caro iduik urang dunia ko . Padiyakanlah Allah ma ubah diri angku-angku manjadi baru , supayo angku-angku barubah . Jo caro nan baitu angku-angku dapek mangatawui kahandak Allah -- iyolah apo nan baiak , apo nan samparono , sarato apo nan manyanangkan ati Baliau .
45012003	Allah lah ma agiahkan karunia kabake ambo . Itu sababnyo mangko ambo manasiyaik-i sudaro-sudaro kasadonyo : Janlah maraso diri labiah tinggi dari nan sabananyo . Andaknyo angku-angku tawu ma ukua ka adaan diri angku-angku , sacaro randah ati ; tiyok-tiyok urang ma ukua dirinyo manuruik kamampuan nan dibarikan dek Allah kabake inyo , dek karano inyo ba iman kapado Isa Almasih .
45012004	Tubuah kito banyak angguatonyo . Satiyok-tiyok angguato ado tugehnyo surang-surang .
45012005	Baitu pulo jo kito ko . Biyapun kito ko banyak , tapi kito ko marupokan ciyek tubuah , dek karano kito basatu jo Isa Almasih . Satiyok-tiyok kito ko ba ubuangan nan ciyek jo nan lain , sabagai angguato-angguato dari tubuah nan ciyek .
45012006	Satiyok-tiyok kito , punyo karunia palayanan nan balain-lain . Sagalo karunia tu dibarikan dek Allah kabake kito manuruik rahmaik-Nyo . Dek karano itu , kito musti mampagunokan sagalo karunia tu . Urang nan punyo karunia untuak mangabakan barito nan dari Allah , inyo musti mangabakan barito nan dari Allah tu , manuruik kamampuan nan ado dinyo .
45012007	Urang nan punyo karunia untuak manolong urang lain , mako inyo musti satuluih ati manolong urang lain . Urang nan punyo karunia untuak ma aja , mako inyo musti satuluih ati ma aja .
45012008	Urang nan punyo karunia , untuak mambari sumangaik kabake urang lain , mako inyo musti sabana-bana mambari sumangaik kabake urang lain . Urang nan punyo karunia untuak mambari kabake urang lain , apo nan dipunyoinyo , mako inyo musti mangarajokan tu , jo sanang ati sacaro patuik . Urang nan punyo karunia untuak mamimpin , mako inyo musti sabana-bana mamimpin . Urang nan punyo karunia , untuak manyatokan raso ibo kabake urang lain , mako inyo musti mangarajokannyo jo sacaro sanang ati .
45012009	Kasiahilah sacaro tuluih . Jajoklah kabake nan jahek , sarato bapaciklah kabake apo nan baiak .
45012010	Andaklah sudaro-sudaro samo-samo mangasiahi , nan surang kabake nan lain sacaro arek , saroman jo urang nan badunsanak dalam sabuwah rumah tanggo , andaknyo angku-angku basigadu labiah dawulu mambari aromaik .
45012011	Bakarajolah sungguah-sungguah . Jan pamaleh . Bakarajolah untuak Tuhan jo sumangaik nan dari Roh Allah .
45012012	Andaknyo sudaro baharok kapado Tuhan , jo raso sukocito , saba lah dalam kasusahan , sarato takunlah badowa .
45012013	Tolonglah mancukuikkan kaparaluan urang-urang Kristen nan lain , tarimolah sudaro-sudaro sa iman , nan indak bakatawuan jo angku-angku , sacaro jo sanang ati di rumah angku-angku .
45012014	Mintaklah kapado Allah , supayo Baliau mambarakaik-i urang-urang nan jahek taradok angku-angku . Iyo musti baitu , mintaklah kapado Allah supayo Allah mambarakaik-i urang-urang tu , jan angku-angku mangutuak .
45012015	Satolah bagadang ati , jo urang-urang nan sadang bagadang ati , baitu pulo sabaliaknyo , sato pulolah manangih jo urang-urang nan sadang manangih .
45012016	Iduiklah badamai nan surang jo nan lain . Janlah uju , tapi sasuwaikanlah diri angku-angku jo urang badarai . Janlah ma anggap diri labiah pandai daripado nan sabananyo .
45012017	Jikok urang babuwek jahek kabake angku-angku , janlah dibaleh jo nan jahek pulo . Karajokanlah apo nan di anggap elok dek kasadonyo urang .
45012018	Dari pihak angku-angku , ba usawolah sadapek mungkin untuak iduik damai jo kasadonyo urang .
45012019	Oih sudaro-sudaro ambo ! Janlah mambaleh dandam , biyalah Allah nan ka ma ukun . Dek karano di Alkitab ado tatulih , " Adenlah nan ka mambaleh . Adenlah nan ka ma ukunnyo , kecek Tuhan . "
45012020	Baitu pulo sabaliaknyo , jikok musuah angku-angku baparuik litak , mako agiahlah inyo makan ; jikok inyo auih , agiahlah inyo minun . Dek karano , jo caro nan bakcando itu , mako sudaro ka mambuwek inyo manjadi malu .
45012021	Janlah dipadiyakan diri angku-angku , dikalahkan dek nan jahek , tapi andaknyo angku-angku mangalahkan nan jahek jo kabaiakkan .
45013001	Satiyok urang mustilah patuah kapado pamarentah , dek karano , indak ado doh pamarentah nan indak mandapek kuwaso dari Allah . Pamarentah nan ado kiniko , inyo manjalankan kuwasonyo dek karano parentah dari Allah .
45013002	Itu sababnyo urang nan malawan ka pamarentah , ba arati inyo tu malawan kabake apo nan lah ditantukan dek Allah . Urang nan mampabuwek nan bakcando itu , mako inyo ka manarimo ukunan .
45013003	Dek karano , urang nan babuwek baiak , inyo indak paralu takuik kabake pamarentah . Hanyo urang nan mangarajokan nan jahek sajolah nan musti takuik . Jikok sudaro niyo , supayo sudaro indak maraso takuik taradok pamarentah , mako sudaro karajokan sajolah nan baiak , mako sudaro ka dipuji .
45013004	Dek karano pamarentah adolah pisuruah Allah , nan bakarajo untuak kabaiakkan angku-angku . Tapi jikok sudaro babuwek jahek , mako sudaro iyo musti takuik kabake inyo , dek karano , indak siyo-siyo sajo doh pamarentah , inyo bakuwaso untuak ma ukun urang . Pamarentah adolah pisuruah Allah , inyolah nan ka manjatuahkan ukunan Allah kabake urang-urang nan babuwek jahek .
45013005	Itulah sababnyo , mangkonyo sudaro musti patuah kapado pamarentah -- indak hanyo dek karano sudaro takuik ka kanai ukun sajo doh , tapi dek karano ati ketek angku-angku tu bana , nan manyuruah patuah .
45013006	Itu pulolah sababnyo , mangko sudaro disuruah mambayie pajak , dek karano pamarentah adolah pagawai Allah , nan sangajo ditugehkan untuak itu .
45013007	Jadi , bayielah kapado pamarentah , apo nan musti sudaro bayie . Bayielah pajak , jikok sudaro musti mambayie pajak ; bayielah cukai , jikok sudaro musti mambayie cukai . Aragowilah urang-urang nan musti di aragowi , aromaik-ilah urang-urang nan musti di aromaik-i .
45013008	Janlah sudaro ba utang apo pun juwo , kabake siya-siyanyo , salain daripado ba utang kasiah , nan surang taradok kabake nan lain . Dek karano , satiyok urang nan layi mangasiahi sasamo manusia , ba arati inyo lah manjalankan kasadonyo paratuaran Nabi Musa .
45013009	Dek karano , paratuaran agamo Yahudi iyolah : Jan bajina , jan mambunuah , jan mancilok , jan baniyaik nak ka ma ambiak punyo urang lain ; kasadonyo tu , tamasuak jo paratuaran-paratuaran nan lain bagai , lah dibulekkan manjadi ciyek paratuaran sajo , iyolah , " Kasiahilah sasamo manusia , bakcando angkau mangasiahi diri angkau sandiri . "
45013010	Satiyok urang nan lai mangasiahi urang lain , tantu lah jaleh inyo indak ka mampabuwek nan jahek doh , kabake urang lain . Jadi , urang nan lai mangasiahi sasamo manusia , ba arati inyo lah mangarajokan sapanuahnyo , kasadonyo paratuaran agamo .
45013011	Salain daripado nan lah ambo katokan cako , angku-angku lah tawu pulo , baraso maso nan kiniko , adolah maso untuak jago dari lalok bagi angku-angku . Dek karano , masonyo kito untuak disalamaikkan , lah labiah dakek kiniko , daripado kutiko kito baru muloi ba iman .
45013012	Ari lah laruik tangah malam ; sabanta lai ari lah siang . Jadi , eloklah kito baranti lai mangarajokan karajo-karajo nan buruak . Kito musti mamaga diri jo sinjato tarang .
45013013	Kito musti mangarajokan karajo-karajo nan di aromaik dek urang , bakcando karajo-karajo nan biasonyo dikarajokan urang di siang ari ; janlah baralek bagadang ati , malampaui bateh , janlah mabuak-mabuak . Jan bacaruik-caruik , janlah baparangai nan indak bataratik . Jan bacakak , janlah pambingik .
45013014	Biyalah Tuhan Isa Almasih nan manantukan , apo nan musti angku-angku karajokan . Janlah mampaturuikkan tabiyaik angku-angku sabagai manusia nan badoso , untuak pamuwehkan awa napasu .
45014001	Urang nan indak yakin kabake apo nan di imaninyo , mako inyo musti sudaro-sudaro tarimo sacaro elok . Jan batangka jo inyo , tantang apo pandapeknyo .
45014002	Ado urang nan bapandapek , baraso inyo buliah mamakan apo sajo . Tapi ado urang lain nan lamah imannyo ; inyo bapandapek , baraso inyo hanyo buliah mamakan sayua-sayua sajo .
45014003	Bagi urang nan mamakan apo sajo , janlah inyo ma anggap randah , taradok urang nan hanyo mamakan , makanan nan bapiliah ; bagi urang nan hanyo mamakan , makanan nan tatantu sajo , janlah pulo manyalahkan , urang nan mamakan apo sajo , dek karano , Allah lah manarimo inyo .
45014004	Siyakoh sudaro , mangkonyo sudaro musti manyidangkan budak urang lain ? Antah budak tu jatuah , atau budak tu tagak , itu adolah urusan induak samangnyo . Iyo batua , budak tu ka tagak badiri , dek karano Tuhan bisa manyuruah inyo tagak badiri .
45014005	Ado urang nan ma anggap , suatu ari tatantu , labiah pantiang daripado ari-ari nan lain , sadangkan ado pulo urang lain nan ma anggap , baraso kasadonyo ari tu samo sajo . Padiyakan sajolah tiyok-tiyok urang manantukan pandapeknyo surang-surang .
45014006	Urang nan mamantiangkan ari-ari tatantu , mako inyo buwek bakcando itu , untuak mamuliekan Tuhan . Urang nan mamakan apo sajo , inyo buwek bakcando itu , untuak mamuliekan Tuhan , dek karano inyo basyukur kapado Allah dek mandapek makanan tu . Baitu pulo , jo urang nan mamakan hanyo makanan nan tatantu sajo ; mukasuik inyo untuak mamuliekan Tuhan pulo , sarato basyukur kapado Allah .
45014007	Indak surang juwo doh kito ko , nan iduik untuak diri kito sandiri ; indak surang juwo doh kito ko , nan mati untuak diri sandiri .
45014008	Jikok kito iduik , kito iduik untuak Tuhan . Jikok kito mati , kito pun mati untuak Tuhan . Jadi , iduik atau mati , kito adolah miliak Tuhan .
45014009	Isa Almasih lah mati , sudah tu Baliau iduik baliak . Itu sababnyo mangko Baliau manjadi Tuhan , untuak urang-urang nan iduik , manjadi Tuhan pulo untuak urang-urang nan lah mati .
45014010	Jadi sudaro-sudaro ! Untuak apo gunonyo angku-angku manyalahkan dunsanak nan sa iman ? Untuak apo gunonyo angku-angku ma anggap inyo randah ? Kasadonyo kito ka mangadap Allah untuak disidangkan .
45014011	Di Alkitab ado tatulih , " Nan sabananyo , " kecek Tuhan , " Satiyok-tiyok urang , ka manyambah sujuik di adok-an Den ; satiyok urang ka mangaku , baraso Adenlah Allah . "
45014012	Jadi , satiyok-tiyok kito musti batangguangjawab kapado Allah , jo sagalo apo nan kito karajokan .
45014013	Dek karano itu , janlah kito salah manyalahkan . Tapi musti sabaliaknyo , ba usawolah supayo angku-angku jan mampabuwek sasuatu karajo , nan manyababkan sudaro sa iman tapadayo babuwek doso .
45014014	Dek karano ambo basatu jo Tuhan Isa Almasih , mako ambo sabana yakin , baraso , nan sabananyo indak ado ciyek juwo doh nan patuik dikatokan najih ; barang sasuatu bisa dikatokan najih bagi surang urang , jikok urang tu ma anggapnyo najih .
45014015	Tapi , jikok apo nan sudaro makan , dek karano di makanan sudaro tu , ado surang sudaro sa iman , nan sakik atinyo , mako karajo sudaro tu , indak manunjuakkan kasiah lai tu namonyo . Jikok Isa Almasih lah mati untuak surang urang , mako janlah dipadiyakan ati urang tu , dirusak dek apo nan sudaro makan .
45014016	Itulah sababnyo , janlah ma anggap elok manuruik angku surang , tapi buruak manuruik pandapek urang lain .
45014017	Dek karano , Allah indak lai mambatehi iduik urang , tantang apo nan buliah dimakan , atau apo nan buliah diminun , nan bakcando itu indak paralu lai . Nan pantiang iyolah , apokoh urang tu layi mangarajokan apo nan katuju dek Allah , layikoh inyo mangalami katanangan ati , layikoh inyo manarimo sukocito nan dibarikan dek Roh Allah ?
45014018	Urang nan malayani Isa Almasih jo caro nan bakcando itu , ba arati urang tu layi manyanangkan ati Allah , inyo pun di aragowi dek urang lain .
45014019	Dek karano itu , nan tujuan kito mustilah tatap untuak mangarajokan , karajo-karajo nan mambuwek kito saiyo sakato , sarato samo-samo mambangun .
45014020	Janlah dek karano parkaro di makanan , sudaro marusak apo nan lah dikarajokan dek Allah . Sagalo makanan buliah untuak dimakan ; tapi , jikok apo nan sudaro makan , manyababkan urang lain badoso , mako sudaro pun basalah .
45014021	Labiah elok jan lai makan dagiang , atau minun anggur , atau mangarajokan apo sajo , jikok karajo sudaro tu manyababkan dunsanak sa iman kito , jadi badoso .
45014022	Biyalah , apo nan sudaro yakini tu , sudaro karajokan sajolah di adok-an Allah , untuak diri sudaro sandiri . Babahagialah urang nan indak ma ukun dirinyo sandiri , dalam apo nan di anggapnyo baiak untuak dikarajokan .
45014023	Tapi , urang nan ba uweh-uweh ka mamakan sasuatu , tapi kudian dimakannyo juwo , mako urang tu disalahkan dek Allah ; dek karano urang tu indak batindak manuruik kayakinannyo , tantang apo nan batua , atau apo nan salah . Apo sajo nan dikarajokan dek manusia , jikok indak dek karano di iman , mako inyo badoso .
45015001	Kito nan sabana-bana yakin , kabake apo nan kito imani , mako kito musti saba , jan sampai kito mangarajokan , karajo nan ka manyingguang parasaan sudaro kito nan lamah iman . Janlah kito hanyo nak manyanangkan diri kito surang .
45015002	Tapi sabaliaknyo , satiyok-tiyok kito musti andaknyo manyanangkan ati sudaro kito , untuak kabaiakkannyo , supayo kayakinannyo batambah kuwaik .
45015003	Dek karano Isa Almasih sandiri pun , indak ado doh mamikiekan apo nan ka lamak dek Baliau surang . Di Alkitab ado tatulih nan bakcando iko , " Sagalo cacek nan dicacekkan dek urang-urang nan durako kabake Angkau , lah ditimpokan kabake ambo . "
45015004	Kasadonyo nan tasurek di Alkitab , adolah untuak pa aja kito . Dek karano di palajaran nan kito tarimo dari Alkitab , manjadikan kito tabah , sarato kuwaik , sainggo kito hanyo baharok kapado Allah sajo .
45015005	Mudah-mudahan Allah nan mambarikan katabahan , sarato nan mambarikan pangiburan kabake manusia , Baliau ka manolong angku-angku untuak iduik sahati , manuruik taladan nan dibarikan dek Isa Almasih .
45015006	Sacaro jo sahati , kasadonyo sudaro dapek basamo-samo mamuji Allah , Bapak Tuhan kito Isa Almasih .
45015007	Dek karano itu , andaknyo sudaro-sudaro dapek samo-samo manarimo antaro kito nan sa iman , sacaro jo sanang ati , samo pulo andaknyo , bakcando Isa Almasih manarimo angku-angku untuak mamuliekan Allah .
45015008	Dek karano itu , cubolah kana , bakcando Isa Almasih lah malayani urang Yahudi , untuak manyatokan baraso Allah sabana satiya , dalam manapek-i janji-janji-Nyo kabake niniak muyang kito .
45015009	Banso-banso lain lah dipanggie pulo dek Isa Almasih , supayo buliah sato pulo untuak mamuliekan Allah , itu dek karano kabaiakkan ati Baliau kabake urang-urang tu . Di Alkitab ado tatulih nan bakcando iko , " Dek karano itu , mako ambo ka mamuji Angkau , di adok-an sagalo banso , ambo ka malagukan lagu pujian untuak namo Angkau . "
45015010	Ado pulo tatulih , " Oih sagalo banso ! Basukocitolah , samo-samo jo umaik Allah nan dipiliah . "
45015011	Sudah tu , ado pulo ciyek lai tatulih , " Pujilah Allah , oih sagalo banso , andaknyo kasadonyo urang mamuji Baliau ! "
45015012	Nabi Yesaya ado pulo mangatokan , " Dari katurunan Isai , ka mancogok surang urang , nan ka mamarentahi sagalo banso ; kabake Baliau tu lah , sagalo banso manggantuangkan harok . "
45015013	Allah adolah tampaik angku-angku baharok . Mudah-mudahan Baliau ma isi ati angku-angku jo sagalo sukocito , sarato jo aman santoso , dek karano angku-angku ba iman kabake Baliau , supayo jo kuwaso Roh Allah , angku-angku batambah yakin hanyo baharok kapado Allah .
45015014	Oih sudaro-sudaro ambo ! Ambo yakin , baraso sambuah di angku-angku karajo-karajo nan baiak . Angku-angku pun mangatawui sagalo-galonyo , angku-angku dapek pulo aja ma aja-i .
45015015	Tapi , ado pulo parkaro-parkaro nan tatantu , ambo musti mamparingekkan angku-angku malalui surek ko , dek karano , Allah nan lah mambarikan tugeh tu kabake ambo .
45015016	Baliau lah manjadikan ambo sabagai palayan Isa Almasih , untuak di utuih kabake banso-banso nan indak urang Yahudi . Ambo batindak sabagai imam , nan ka mangabakan Injil nan dari Allah , supayo urang-urang nan indak urang Yahudi tu , manjadi suatu pasambahan kapado Allah , nan dapek ditarimo dek Baliau . Mudah-mudahan Roh Allah manjadikan urang-urang tu , jadi suatu pasambahan nan disangajokan untuak Allah .
45015017	Jadi , dek karano ambo lah basatu jo Isa Almasih , mako ambo buliah saketek maraso bangga , jo sagalo apo nan ambo karajokan untuak Allah .
45015018	Ambo barani mangecek bakcando itu , hanyo jo sagalo apo nan lah dipabuwek dek Isa Almasih malalui ambo , untuak manjadikan urang-urang nan indak urang Yahudi tu , supayo patuah kapado Allah . Ambo mangarajokan nan baitu , jo kato-kato maupun jo pabuatan ,
45015019	nan disaratowi jo sagalo mukjizat , sarato jo parkaro-parkaro nan luwa biaso ; kasadonyo tu dek karano kuwaik kuwaso Roh Allah . Injil tantang Isa Almasih lah ambo baritokan kabake sadonyo urang , muloi dari Yerusalem sampai ka Ilirikum .
45015020	Cito-cito ambo iyolah , ambo niyo nak mambaritokan Injil nan dari Allah di tampaik-tampaik , nan urangnyo alun panah lai mandanga tantang Isa Almasih . Dek karano ambo , indak niyo doh managakkan bangunan , di ateh sandi nan lah dilatakkan dek urang lain .
45015021	Di Alkitab ado tatulih , " Urang-urang nan alun panah mandanga barito tantang Baliau , ka maliyek ; baitu pulo , urang-urang nan alun panah mandanga , mako inyo ka mangarati . "
45015022	Itu sababnyo lah acok bana ambo tahalang , untuak mangunjuangi angku-angku .
45015023	Tapi nan kiniko , karajo ambo di daerah-daerah tu , lah salasai . Lah batawun-tawun lamonyo ambo baniyaik nak ka mangunjuangi angku-angku .
45015024	Kudian , jikok ambo lalu di kota angku-angku , dalam pajalanan ambo ka Spanyol , ambo sabana ma arokkan , kok dapek basuwo jo angku-angku , buliah basukocito agak sabanta jo angku-angku . Sasudah tu ambo ma arokkan , kok dapek angku-angku mambantu ambo untuak pajalanan ambo ka Spanyol tu .
45015025	Tapi nan kiniko ambo nak ka payi ka Yerusalem , ma antakan bantuan untuak umaik Allah nan disinan .
45015026	Dek karano jamaat-jamaat nan di Makedonia , jo nan di Akhaya , lah manyatujui untuak ma agiahkan sumbangan , kabake sudaro-sudaro nan bansaik , di antaro umaik Allah nan di Yerusalem .
45015027	Sacaro jo sanang ati , urang-urang tu lah samupakaik untuak mambantu . Sabananyo , iyo lah sapatuiknyo urang-urang tu manolong sudaro-sudaro kito nan bansaik di Yerusalem ; dek karano di urang-urang Yahudi tu lah , mangkonyo urang-urang nan indak urang Yahudi tu , lah manarimo barakaik-barakaik rohani nan dari Allah . Jadi , urang-urang nan indak urang Yahudi tu , iyo lah patuik pulo manolong urang-urang Yahudi , jo barakaik-barakaik arato bando .
45015028	Jikok ambo lah salasai mangarajokan tugeh ambo ko , jikok lah ambo sarahkan sumbangan nan dikumpuakan tu , kabake sudaro-sudaro nan di Yerusalem , mako sudah tu ambo ka payi ka Spanyol , malalui kota angku-angku .
45015029	Jikok ambo singgah ka tampaik angku-angku , lah jaleh ambo tibo jo sagalo barakaik nan malimpah , dari Isa Almasih untuak angku-angku .
45015030	Ateh namo Tuhan kito Isa Almasih , sarato jo ateh namo kasiah nan lah dibarikan dek Roh Allah , mako ambo sabana mamintak kabake angku-angku , mudah-mudahan angku-angku sato pulo andaknyo , badowa basungguah-sungguah samo-samo jo ambo kapado Allah , untuak diri ambo .
45015031	Badowalah , supayo Allah malapehkan ambo dari tangan urang-urang nan indak ba iman di Yudea , baitu pulo , tolong dowakan , supayo tugeh ambo untuak ma antakan sumbangan ka Yerusalem , ditarimo jo sacaro sanang ati dek sudaro-sudaro umaik Allah nan disinan .
45015032	Jo caro nan baitu , jikok Allah ma inginkan , mako ambo ka dapek datang ka tampaik angku-angku , jo ati nan sanang . Ambo ka maraso tahibur , jikok lah basuwo jo angku-angku .
45015033	Mudah-mudahan Allah , nan mambarikan aman santoso kabake manusia , ka tatap manyaratowi sudaro kasadonyo . Amin .
45016001	Ambo niyo nak mamparkenalkan sudari kito , si Febe . Inyo lah mambantu jamaat di Kengkrea .
45016002	Tarimolah inyo sabagai salah surang umaik Tuhan . Dek karano , bakcando itulah andaknyo urang-urang nan ba iman kapado Allah , supayo basadiyo manarimo sudaronyo nan lain . Tolonglah inyo , jikok inyo mamaralukan bantuan dari angku-angku , dek karano inyo sandiri lah banyak mambantu urang -- tamasuak ka ambo bagai .
45016003	Sampaikanlah salam ambo , kabake kanti-kanti ambo si Priskila jo si Akwila , nan lah samo-samo bakarajo jo ambo untuak Isa Almasih .
45016004	Inyo tu ampia mati , dek karano nak manyalamaikkan diri ambo . Ambo sabana batarimo kasih kabake inyo tu -- indak ambo sajo doh , tapi kasadonyo jamaat banso lain nan indak urang Yahudi , batarimo kasih pulo kabake inyo .
45016005	Sampaikan pulolah salam ambo , kabake jamaat nan bakumpua di rumahnyo . Salam kapado si Epenetus nan ambo kasiahi . Inyolah urang di daerah Asia , nan partamu-tamu ba iman kapado Isa Almasih .
45016006	Salam pulo kapado si Maryam . Inyo lah bakarajo kareh untuak angku-angku .
45016007	Sampaikan pulo salam ambo , kabake si Andronikus jo si Yunias . Inyo sasuku banso jo ambo , kami lah samo-samo panah masuak pinjaro . Sabalun ambo ba iman kapado Isa Almasih , inyo lah labiah dawulu ba iman . Inyo tamusaua di antaro rasul-rasul .
45016008	Salam kapado si Ampliatus nan ambo kasiahi , dek karano inyo samo-samo jo ambo , lah basatu jo Tuhan .
45016009	Sampaikan aromaik ambo kabake si Urbanus , kanti kito nan lah samo-samo bakarajo jo kito untuak Isa Almasih . Sampaikan pulo aromaik ambo , kabake si Stakhis nan ambo kasiahi .
45016010	Salam kabake si Apeles . Nan kasatiyaannyo kapado Isa Almasih , lah tabukti . Salam pulo kabake kaluarga Aristobulus ,
45016011	sarato kabake si Herodion . Inyo sasuku banso jo ambo . Salam pulo kabake sudaro-sudaro sa iman di kaluarga Narkisus .
45016012	Salam ambo kabake si Trifena jo si Trifosa , nan lah bakarajo kareh malayani Tuhan , salam kabake si Persis nan ambo kasiahi . Inyo lah bakarajo kareh pulo untuak Tuhan .
45016013	Salam kabake si Rufus , sarato jo mandehnyo , nan lah ambo sangko mandeh ambo pulo . Si Rufus adolah urang piliahan Tuhan nan tapuji .
45016014	Sampaikanlah salam ambo , kabake si Asinkritus , ka si Flegon , ka si Hermes , ka si Patrobas , ka si Hermas , sarato jo kasadonyo sudaro sa iman , nan samo-samo jo urang-urang tu .
45016015	Salam kabake si Filologus jo ka si Yulia ; kabake si Nereus sarato jo dunsanaknyo nan padusi ; kabake si Olimpas sarato jo kasadonyo sudaro sa iman nan samo-samo jo urang-urang tu .
45016016	Basalam-salamanlah bakcando urang nan badunsanak di agamo Kristen . Kasadonyo jamaat Isa Almasih manyampaikan salamnyo kabake sudaro-sudaro .
45016017	Sudaro-sudaro ! Ambo sabana mamintak kabake sudaro-sudaro : Supayo ingek-ingeklah taradok urang-urang nan manimbuakan papacahan , sarato nan mangacaukan iman urang kapado Tuhan . Parkaro tu balawanan jo apo nan lah di ajakan kabake angku-angku . Jauahilah urang-urang nan bakcando itu .
45016018	Dek karano , urang-urang nan mampabuwek bakcando itu , ba arati inyo tu , indak bakarajo untuak Isa Almasih Tuhan kito doh tu , tapi untuak mamuwehkan ka inginan atinyo surang . Jo umbuak , sarato jo kato-kato nan manih , inyo bi mangicuahi urang-urang , nan indak tawu apo-apo .
45016019	Kasadonyo urang lah bi tawu , baraso angku-angku satiya kabake pangajaran Injil nan dari Allah . Sanang bana ati ambo mandanga , dek angku-angku layi bakcando itu . Ambo niyo , supayo angku-angku bijaksano tantang parkaro-parkaro nan baiak , tapi biyalah pandie tantang parkaro-parkaro nan jahek .
45016020	Allah nan mambarikan aman santoso kabake manusia , Baliau sacapeknyo ka malatakkan ubilih di bawah kuwaso angku-angku , mako angku-angku ka mambinasokannyo . Mudah-mudahan sudaro-sudaro , tatap dibarakaik-i dek Isa Almasih Tuhan kito !
45016021	Si Timotius kanti ambo , inyo bakirin salam pulo untuak angku-angku . Baitu pulo si Lukius , si Yason sarato jo si Sosipater , nan sasuku banso jo ambo .
45016022	Nan mambuwek surek ko adolah ambo , si Tertius . Ambo mangucapkan salam basudaro pulo kabake angku-angku .
45016023	Si Gayus bakirin salam kabake angku-angku . Ambo manompang dirumahnyo , jamaat kami ba ibadaik disinan pulo . Si Erastus kapalo ka uwangan kota , inyo bakirin salam untuak angku-angku . Baitu pulo si Kwartus sudaro kito . [
45016024	Mudah-mudahan Tuhan kito Isa Almasih mambarakaik-i sudaro kasadonyo . Amin . ]
45016025	Tapujilah Allah ! Baliau bakuwaso manguwaikkan iman sudaro , sasuwai jo Injil nan dari Allah , nan ambo baritokan tantang Isa Almasih . Ambo mambaritokan Injil tu sasuwai jo apo nan dinyatokan dek Allah ; iyolah tantang rancana Allah , nan lah ba abaik-abaik lamonyo indak dikatawui dek urang .
45016026	Tapi nan kiniko , dek karano parentah dari Allah nan kaka , mako apo nan dirancanakan tu , lah dinyatokan , sarato lah dibaritawukan kabake sadonyo banso , malalui kitab nabi-nabi , supayo kasadonyo urang-urang tu buliah picayo , sarato patuah kapado Allah .
45016027	Baliaulah Allah nan indak babilang , Baliau Mahabijaksano . Mudah-mudahan Baliau disanjuang tinggi salamo-lamonyo , malalui Isa Almasih ! Amin . Salam aromaik dari kami , Paulus , pisuruah Isa Almasih
46001001	Sudaro-sudaro jamaat Allah nan di Korintus ! Sudaro lah dipanggie dek Allah untuak manjadi umaik-Nyo , dek karano sudaro adolah miliak Isa Almasih , samo-samo jo kasadonyo urang dimano sajo , nan manyambah kapado Tuhan kito Isa Almasih , Baliau tu adolah Tuhan urang-urang tu , sarato Tuhan kito pulo . Ambo , si Paulus , sarato jo sudaro kito si Sostenes sabana ma arokkan , mudah-mudahan Allah Bapak kito , sarato jo Tuhan Isa Almasih manurunkan barakaik , sarato jo aman santoso kabake angku-angku . Mangkonyo ambo buwek surek ko , dek karano ambo adolah rasul Isa Almasih , nan lah di angkek dek Allah sandiri , manuruik kahandak Baliau pulo .
46001002	
46001003	
46001004	Satantangan diri angku-angku , ambo sabana batarimo kasih kapado Allah , dek karano angku-angku lah manarimo rahmaik dari Allah , malalui Isa Almasih .
46001005	Dek karano angku-angku lah manjadi miliak Isa Almasih , mako iduik angku-angku panuah jo parkaro-parkaro nan baiak dari Allah . Pangatawuan angku-angku tantang sagalo sasuatu , sangaik dalamnyo , angku-angku pandai pulo ma ajakan pangatawuan tu .
46001006	Itu manandokan baraso kaba barito tantang Isa Almasih , iyo lah sabana masuak ka ati angku-angku ,
46001007	sainggo angku-angku indak kakurangan sagalo barakaik , samantaro angku-angku mananti Tuhan kito Isa Almasih datang , Baliau ka diliyek dek kasadonyo urang .
46001008	Isa Almasih sandiri nan ka manjamin angku-angku sampai ka akienyo ; supayo dikutiko Baliau tibo isuak , Baliau dapek-i angku-angku indak bacacek andaknyo .
46001009	Allah indak panah mungkie . Baliaulah Allah nan lah mamanggie angku-angku , untuak manjadi basatu jo Anak-Nyo , iyolah Isa Almasih , Tuhan kito .
46001010	Oih sudaro-sudaro ! Ateh namo Tuhan kito Isa Almasih , ambo mamintak supayo angku-angku kasadonyo saiyo sakato andaknyo ; jan sampai ado silang salisiah di antaro angku-angku . Andaknyo angku-angku basatu , sahati sapikieran mangkonyo elok .
46001011	Dek karano , urang-urang nan dari kaluarga si Kloe lah mancuritokan kabake ambo , baraso ado patangkaran di antaro angku-angku .
46001012	Nan ambo mukasuikkan iyolah , baraso di antaro angku-angku ado nan bi mangatokan , " Ambo pangikuik si Paulus , " ado pulo nan mangatokan , " Ambo pangikuik si Apolos , " nan lain mangatokan , " Ambo pangikuik si Petrus , " sadangkan nan lain bi mangatokan , " Ambo pangikuik Isa Almasih . "
46001013	Masokan Isa Almasih tabagi-bagi ! Indak si Paulus doh nan mati disalib untuak angku-angku ! Angku-angku dipamandikan , indak ka untuak manjadi pangikuik-pangikuik si Paulus doh , iyo indak ?
46001014	Tapi syukurlah , dek karano indak surang juwo doh , di antaro angku-angku nan ambo pamandikan , salain daripado si Krispus jo si Gayus .
46001015	Jan sampai ado surang juwo nan mangatokan , baraso inyo lah ambo pamandikan , untuak ka manjadi pangikuik ambo . (
46001016	Oh iyo , si Stefanus jo kaluarganyo , iyo ambo nan mampamandikan . Tapi salain daripado itu , nan satakana di ambo , indak ado lai urang lain nan ambo pamandikan . )
46001017	Isa Almasih ma utuih ambo , indak ka untuak mampamandikan urang doh , tapi untuak mambaritokan Injil nan dari Allah ; itu pun musti ambo karajokan , indak jo mamakai kapandaian ambo mangecek sacaro manusia doh , supayo kuwaso kamatian Isa Almasih di salib , jan sampai indak ado aratinyo .
46001018	Dek karano , bagi urang-urang nan manuju kabinasoan , barito tantang kamatian Isa Almasih di kayu salib , marupokan kaba curito urang-urang pandie . Tapi , bagi kito nan disalamaikkan dek Allah , barito tu marupokan caronyo Allah manyatokan kuwaso-Nyo .
46001019	Dek karano , di Alkitab Allah lah mangatokan , " Kabijaksanoan urang nan arih , ka Den kacaukan , pangaratian urang-urang nan ba alemu , ka Den ilang lanyokkan . "
46001020	Nah , apo lai gunonyo urang-urang nan arih tu ? Apo lai gunonyo urang-urang nan ba alemu ? Apo lai gunonyo urang-urang nan santiang bapikie di dunie ko ? Allah lah manyatokan , baraso kabijaksanoan dunia ko , adolah kabodohan !
46001021	Dek karano , baa pun juwo kasantiangnyo manusia , nan inyo indak ka dapek doh mangatawui tantang diri Allah , malalui aka pikierannyo sandiri . Tapi , dek karano Allah bijaksano , mako Baliau bamurah ati manyalamaikkan urang-urang , nan lai picayo kabake Baliau , malalui barito nan kami baritokan , nan di anggap kaba curito urang-urang pandie dek dunia .
46001022	Urang Yahudi manuntuik mukjizat sabagai tando , urang Yunani suko mancari kabijaksanoan di dunia ko .
46001023	Tapi nan kito ko , hanyo mambaritokan Isa Almasih nan mati disalib . Barito tu kaba nan mustayie bagi urang Yahudi , tapi , bagi urang-urang nan indak urang Yahudi , di anggap kaba curito urang-urang pandie . Inyo ma anggap itu marupokan kabodohan .
46001024	Tapi , bagi urang-urang nan lah dipanggie dek Allah -- biya urang Yahudi , ataupun urang nan indak urang Yahudi -- barito tu marupokan , caronyo Allah manyatokan kuwaso , sarato jo kabijaksanoan-Nyo .
46001025	Dek karano , apo nan nampaknyo kabodohan pado Allah , adolah labiah bijaksano , daripado kabijaksanoan manusia ; baitu pulo , apo nan nampaknyo lamah pado Allah , adolah labiah kuwaik daripado kakuatan manusia .
46001026	Oih sudaro-sudaro ! Cubolah kana-i , baa ka adaan angku-angku dikutiko Allah mamanggie angku-angku . Hanyo saketek sajonyo di antaro angku-angku , nan layi bijaksano , atau nan layi bakuwaso , atau nan layi bapangkaik tinggi manuruik pandangan manusia .
46001027	Dek karano , Allah , iyo sangajo mamiliah apo nan di anggap pandie dek dunia , supayo urang-urang nan santiang manjadi malu . Allah mamiliah apo nan di anggap lamah dek dunia ko , supayo urang-urang nan gagah kuwaik tu , manjadi malu pulo .
46001028	Allah mamiliah apo nan di anggap randah , nan dipandang hino , malah dipiliah pulo apo nan di anggap indak ba arati , dek dunia ko , dek karano Allah nak ka mambinasokan , apo nan di anggap paralu dek dunia .
46001029	Jo caro nan baitu , indak surang juwo doh urang , nan ka dapek basibondek di adok-an Allah .
46001030	Allah sandirilah , nan manjadikan sudaro basatu jo Isa Almasih . Dek karano di Isa Almasih , kito dijadikan bijaksano . Malalui Baliau pulolah , Allah manarimo kito baliak , ba elok jo diri-Nyo , Baliau manjadikan kito umaik piliahan-Nyo , sarato malapehkan kito dari doso .
46001031	Jadi , bakcando nan lah tatulih di Alkitab , " Urang nan niyo nak ka mamanggak-manggak , mako andaklah inyo mamanggakkan , apo nan lah dipabuwek dek Tuhan ka dirinyo . "
46002001	Oih sudaro-sudaro ! Dikutiko ambo datang kabake angku-angku , untuak mambaritokan tantang rancana Allah , nan alun dikatawui dek dunia , nan ambo indak mampagunokan kato-kato nan manih doh , atau kabijaksanoan dunia , untuak mangecek jo angku-angku .
46002002	Dek karano ambo lah batekaik , baraso , salamo ambo samo-samo jo angku-angku , indak eiyek juwo doh nan ka ambo curitokan , salain daripado tantang Isa Almasih ; nan lah mati disalib .
46002003	Kutiko ambo ado samo-samo jo angku-angku , ambo lamah , ambo manggigia katakuik-an .
46002004	Barito nan ambo bawok kabake angku-angku , indak ambo sampaikan jo kato-kato nan ma umbuak , nan badasarkan kabijaksanoan manusia . Ambo manyampaikan barito tu , jo caro , nan mambuktikan baraso Roh Allah bakuwaso .
46002005	Mangkonyo ambo pabuwek bakcando itu , supayo iman angku-angku kapado Isa Almasih , indak badasarkan kabake kabijaksanoan manusia doh , tapi badasarkan kapado kuwaso Allah .
46002006	Tapi biyapun baitu , jikok kabake urang-urang nan lah ba iman taguah , mako ambo iyo mangecek tantang kabijaksanoan . Tapi kabijaksanoan tu , indaklah kabijaksanoan dunia , atau kabijaksanoan panguwaso-panguwaso dunia dijaman kiniko , nan sagalo kuwasonyo tu ka ilang lanyok .
46002007	Kabijaksanoan nan ambo curitokan tu , iyolah kabijaksanoan nan dari Allah . Kabijaksanoan tu , indak dikatawui doh dek dunia , tapi Allah nan lah manyadiyokannyo untuak kabahagiaan kito , sajak sabalun dunia ko dijadikan .
46002008	Indak surang juwo doh panguwaso-panguwaso dunia dijaman kiniko , nan tawu tantang kabijaksanoan tu . Kok santano urang-urang tu layi mangatawui , tantu indak ka inyo salibkan doh Tuhan nan mulie tu .
46002009	Tapi , bakcando nan lah tatulih di Alkitab , " Apo nan indak panah diliyek , atau nan indak panah didanga , indak panah pulo timbua dalam pangana manusia , itulah nan disadiyokan dek Allah untuak urang-urang nan mangasiahi Baliau . "
46002010	Tapi Allah lah manyatokannyo kabake kito , jo parantaroan Roh-Nyo . Roh Allah tu manyalidiak-i sagalo sasuatu , sampai kapado sagalo rancana Allah nan paliang tasambunyi .
46002011	Dek karano nan mangatawui isi ati urang , adolah roh urang tu sandiri , iyo indak ? Baitu pulo tantang Allah . Nan mangatawui isi ati Allah , hanyolah Roh Allah sandiri !
46002012	Nan kito ko , indak dibari roh dunia doh , tapi kito dibari Roh nan dari Allah , supayo kito dapek mangatawui kasadonyo , tantang jo sagalo pambarian Allah kabake kito .
46002013	Dek karano itu , jikok kami manarangkan parkaro-parkaro tantang diri Allah , kabake urang-urang nan layi mampunyoi Roh Allah , mako kami manarangkannyo indak manuruik kabijaksanoan manusia doh , tapi manuruik pangajaran nan dari Roh Allah .
46002014	Urang nan indak mampunyoi Roh Allah , indak ka dapek doh manarimo , apo nan dinyatokan dek Roh Allah tu . Dek karano , manuruik pandapek urang-urang tu , sagalo parkaro tu adolah marupokan suatu kabodohan sajo . Inyo tu indak ka bisa doh mangarati , dek karano sagalo parkaro tu , hanyo dapek dinilai sacaro rohani .
46002015	Urang nan layi mampunyoi Roh Allah , mako inyo ka dapek manilai sagalo sasuatu , tapi indak surang juwo doh urang , nan bahak manilainyo .
46002016	Di Alkitab ado tatulih nan bakcando iko , " Siyakoh urang nan ka tawu , baa pangana Tuhan ? Siyakoh urang nan ka bisa manasiyaik-i Baliau ? " Tapi , kitolah urangnyo , nan mampunyoi pangana nan samo jo pangana Isa Almasih !
46003001	Oih sudaro-sudaro , sabananyo ambo indak dapek doh mangecek jo sudaro , saroman jo mangecek kabake urang nan lah mampunyoi Roh Allah . Ambo hanyo dapek mangecek kabake angku-angku , saroman jo mangecek kabake urang nan iduiknyo mampaturuikkan napasu dunia ; saroman jo mangecek kabake urang nan imannyo lamah kapado Isa Almasih , ibaraik paja ketek , nan alun gadang .
46003002	Dawulu ambo hanyo mambarikan kabake angku-angku makanan paja ketek , indak makanan urang nan lah gadang doh ; dek karano angku-angku alun baitulah kuwaik untuak itu . Tapi sampai kiniko , ruponyo angku-angku alun juwo lai kuwaik ,
46003003	dek karano iduik angku-angku tu , niyo juwo lai mampaturuikkan tabiyaik angku-angku sabagai manusia . Angku-angku pambingik , suko juwo lai bacakak sasamo angku-angku , indakkoh itu manandokan , baraso angku-angku iduik , mampaturuikkan tabiyaik manusia juwo lai , saroman jo urang-urang nan indak ba Tuhan Allah ?
46003004	Jikok ado angku-angku nan mangatokan , " Ambo pangikuik si Paulus , " nan lain mangatokan , " Ambo pangikuik si Apolos , " indakkoh itu manandokan , baraso parangai angku-angku saroman jo urang-urang nan mampaturuikkan napasu dunia ?
46003005	Sabananyo , siyakoh si Apolos tu ? Siyakoh si Paulus ? Kami hanyolah palayan-palayan Allah , nan lah mambimbiang angku-angku supayo ba iman kapado Isa Almasih . Kami hanyo mangarajokan karajo , nan lah ditugehkan dek Tuhan kabake kami surang-surang .
46003006	Ambo mananam , si Apolos manyiram , tapi Allah sandirilah nan manumbuahkan tanaman tu .
46003007	Jadi , nan paliang tarutamu adolah Allah , dek karano Baliaulah nan manumbuahkan . Nan mananam jo nan manyiram , indak baitulah pantiang doh ;
46003008	kaduwo-duwonyo sadarajaik . Satiyok-tiyok inyo ka manarimo upah , sasuwai jo jariahnyo surang-surang .
46003009	Kami adolah urang nan samo-samo bakarajo untuak Allah ; nan angku-angku , ibaraiknyo adolah ladang Allah . Angku-angku adolah , ibaraiknyo saroman pulo jo rumah Allah .
46003010	Jo kapandaian nan lah dibarikan dek Allah , ambo sabagai urang tukang , lah malatakkan sandi rumah tu , tibolah urang lain nan ka mambangun . Satiyok urang musti mamparatikan elok-elok , baa caronyo inyo mambangun di ateh sandi tu .
46003011	Dek karano , Allah sandiri nan lah malatakkan Isa Almasih sabagai satu-satunyo sandi , untuak rumah Allah tu ; indak ado doh sandi nan lain .
46003012	Ado urang nan mambangun di ateh sandi tu , jo ameh , ado nan jo perak , ado nan jo batu parmato , ado pulo nan jo kayu , rumpuik kariang , ataupun jarami .
46003013	Satiyok karajo urang tu , isuak ka nampak , dikutiko Isa Almasih lah datang isuak . Dek karano di ari tu ado api , nan ka mambuwek satiyok karajo urang jaleh . Api nan ka ma uji , sarato nan ka manantukan , elok buruaknyo karajo urang tu .
46003014	Jikok rumah nan ditagakkan urang di ateh sandi tu , layi tahan api , mako urang tu ka manarimo upahnyo .
46003015	Tapi jikok karajo urang tu anguih , mako inyo ka rugi ; inyo sandiri ka salamaik , tapi saroman jo urang nan lah kaluwa dari api .
46003016	Layi tawukoh angku-angku , baraso angku-angku adolah Rumah Allah ? Baraso Roh Allah tingga di dalam diri angku-angku ?
46003017	Jikok ado urang nan mambinasokan Rumah Allah , mako Allah pun ka mambinasokan urang tu . Dek karano Rumah Allah disangajokan hanyo untuak Allah sajo , angku-angkulah nan dimukasuikkan rumah tu .
46003018	Janlah ado surang juwo pun , nan manipu dirinyo sandiri . Jikok ado urang di antaro angku-angku , nan maraso dirinyo bijaksano manuruik ukuaran dunia ko , mako inyo tu namuah andaknyo manjadi pandie , supayo inyo buliah manjadi sabana-bana bijaksano .
46003019	Dek karano , apo nan di anggap bijaksano dek dunia , pandie manuruik pandangan Allah . Di Alkitab ado tatulih , " Allah manjarek urang-urang nan bijaksano , dalam kacadiak-an urang tu sandiri . "
46003020	Ado pulo tatulih nan bakcando iko , " Tuhan tawu , baraso pikieran urang-urang nan bijaksano , adolah pikieran nan indak baguno . "
46003021	Dek karano itu , janlah ado surang juwo urang , nan manyanjuang-nyanjuang manusia , dek karano sagalo-galonyo lah dibarikan manjadi miliak angku-angku :
46003022	Si Paulus , si Apolos , si Petrus , dunia ko , iduik jo mati , jaman nan kiniko ataupun jaman nan ka tibo , kasadonyo adolah punyo angku-angku .
46003023	Sadangkan angku-angku adolah miliak Isa Almasih , Isa Almasih adolah miliak Allah .
46004001	Anggaplah kami palayan-palayan Isa Almasih , nan batangguang jawab mambaritokan rancana-rancana Allah nan alun dikatawui dek dunia .
46004002	Nan partamu-tamu dituntuik dari palayan nan bakcando itu , adolah , nan inyo musti satiya ka induak samangnyo .
46004003	Bagi ambo indak manjadi masalah , apo nan angku-angku pikiekan -- atau siya pun -- juwo , nan mamikiekan tantang diri ambo . Malah apo nan ambo pikiekan , tantang diri ambo sandiri pun indak manjadi masalah .
46004004	Ambo indak maraso basalah dalam parkaro apo pun juwo , tapi itu indak manandokan , baraso ambo iyo indak basalah . Tuhan sandirilah nan manantukan ambo basalah atau indak .
46004005	Dek karano itu , janlah angku-angku tagageh-gageh manantukan , baraso surang urang basalah atau indak , dek alun tibo wakatunyo . Tunggulah sampai Tuhan datang isuak . Baliaulah nan ka mambukak sadonyo rasiyo-rasiyo nan ta andok di nan kalam . Baliaulah nan ka mambongka sadonyo niyaik nan tapandam di ati manusia . Dikutiko itu barulah satiyok urang manarimo pujian dari Allah , nan patuik ditarimonyo .
46004006	Oih sudaro-sudaro ! Dek karano untuak kaparaluan angku-angku , kasadonyo nan ambo katokan tu , lah ambo kanakkan kabake si Apolos , baitu pulo ka diri ambo sandiri . Mukasuiknyo malalui conto taladan dari kami tu , angku-angku dapek baraja , apo aratinyo kato-kato nan bakcando iko , " Bapaciklah ka paratuaran nan ado . " Jo caro nan baitu , mako indak surang juwo doh dari angku-angku , nan ka dapek mamanggak-manggakkan surang urang , nan lain dihinokan .
46004007	Siyakoh nan manjadikan angku-angku labiah daripado urang lain ? Indakkoh sagalo sasuatu angku-angku tarimo dari Allah ? Jadi , baa mangko niyo nak basibondek , sa olah-olah apo nan ado di angku-angku tu , indak pambarian dari Allah ?
46004008	Batua , angku-angku indak mamaralukan sagalo sasuatu lai ! Angku-angku lah kayo ! Angku-angku lah manjadi rajo ! Sadangkan kami indak . Baralah ka eloknyo , jikok angku-angku iyo sabana-bana lah manjadi rajo , supayo kami buliah mamarentah samo jo angku-angku .
46004009	Dek karano manuruik pandapek ambo , kami nan rasul-rasul ko , lah dijadikan dek Allah sabagai urang nan dipatontonkan di adok-an manusia jo di adok-an malekaik-malekaik . Kami saroman jo urang-urang hino nan dijatuahi ukunan mati , di adok-an urang banyak , nan digalakkan dek dunia .
46004010	Dek karano di Isa Almasih , kami lah manjadi urang nan pandie , sadangkan angku-angku urang Kristen nan santiang ! Kami lamah , sadangkan angku-angku kuwaik ! Kami dicacek , sadangkan angku-angku disanjuang-sanjuang !
46004011	Sampai kiniko kami baparuik lapa , disaratoi auih ; baju kami lah cabiak-cabiak ; urang bi ma ajab kami ; kami indak punyo tampaik untuak manatap ;
46004012	kami bakarajo kareh , untuak mancari napakah . Jikok kami disumpahi , kami baleh jo dowa barakaik ; jikok kami di aniayo , kami saba ;
46004013	jikok urang mamburuak-buruakkan kami , kami baleh jo kato-kato nan manih . Kami ko hanyo samo jo sarok dunia ; sampai kiniko kami di anggap samo jo cirik .
46004014	Ambo buwek surek ko kabake angku-angku , indaklah untuak mambuwek angku-angku mariangik , tapi untuak manasiyaik-i angku-angku , bakcando manasiyaik-i anak ambo sandiri .
46004015	Dek karano , ambolah nan manjadi bapak di angku-angku , biyapun , mungkin sabagai urang Kristen , guru angku-angku lah sambuah . Dalam iduik angku-angku sabagai urang nan basatu jo Isa Almasih , ambolah nan manjadi bapak di angku-angku , dek karano , ambolah nan mambawok Injil tantang Isa Almasih kabake angku-angku .
46004016	Dek karano itu ambo sabana mamintak , supayo angku-angku maniru conto taladan dari ambo .
46004017	Untuak itu , ambo lah ma utuih si Timotius kabake angku-angku . Sabagai pangikuik Isa Almasih , inyo lah saroman jo anak ambo sandiri , nan ambo kasiahi . Inyo sabana dapek dipicayoi . Jikok inyo lah tibo di tampaik angku-angku , mako inyo ka ma agiah tawu tantang baa caro iduik nan ambo kawokan , sajak sasudah ambo ba iman kapado Isa Almasih , bakcando itulah caro iduik nan ambo ajakan , di satiyok jamaat dima-dimanyo .
46004018	Ado babarapo urang di antaro angku-angku , lah bi uju , dek karano inyo manyangko , ambo indak ka datang lai ka tampaik angku-angku .
46004019	Tapi , jikok Tuhan layi ma ijinkan , indak ka lamo lai ambo ka datang juwo , ka tampaik angku-angku . Kudian dikutiko itu ambo ka maliyek pulo , apo nan dapek dikarajokan dek urang-urang nan uju tu ; andaknyo jan hanyo kato-katonyo sajo .
46004020	Dek karano , jikok Allah lah manguwasoi iduik surang urang , mako itu ado tandonyo , dalam iduik urang tu ado kuwaso , indak hanyo kato-katonyo sajo doh .
46004021	Jadi , piliah sajolah di angku-angku , nama nan labiah katuju ! Apokoh angku-angku niyo , jiko ambo datang untuak ma aja sacaro kareh , atau ma aja jo lamah lambuik disaratoi kasiah sayang ?
46005001	Sabananyo ambo lah mandapek kaba , baraso di antaro angku-angku ado karajo-karajo cabul nan bakalabiahan : Ado di antaro sudaro nan bajina jo mandeh tirinyo . Urang-urang nan indak ba Tuhan Allah pun , indak ka mangarajokan doh karajo nan saroman itu !
46005002	Biyapun baitu , sudaro tatap juwo tinggi ati . Samustinyo sudaro sadiah andaknyo , sarancaknyo dikaluwakan sajo dari antaro angku-angku , urang nan mangarajokan karajo bakcando itu .
46005003	Sacaro jo layie ambo jauah dari angku-angku , tapi , sacaro jo batin ambo tatap barado di tangah-tangah angku-angku . Jadi , ambo niyo batindak , sa olah-olah ambo ado di antaro angku-angku , " Ateh namo Tuhan Isa Almasih ambo katokan , baraso urang nan lah mangarajokan karajo nan sangaik lato tu , inyo musti di ukun ! " Jikok angku-angku bakumpua-kumpua , mako anggaplah baraso ambo ado samo-samo jo angku-angku , baitu pulo kuwaso Tuhan kito Isa Almasih , ado di tangah-tangah kito ,
46005004	
46005005	angku-angku musti manyarahkan urang tu kabake ubilih , supayo tubuahnyo binaso , jo caro nan baitu rohnyo buliah salamaik , dikutiko Tuhan datang isuak .
46005006	Indak patuik doh angku-angku basibondek . Mungkin angku-angku lah tawu parumpamoan nan bakcando iko , " Ragi nan saketek , mambuwek kasadonyo paduan manjadi kambang ! "
46005007	Buwanglah dulu ragi nan lamo tu , iyolah ragi doso , supayo angku-angku manjadi saroman jo paduan nan baru , barasiah dari sagalo ragi doso nan lamo , ambo tawu baraso angku-angku iyo layi bakcando itu . Dek karano , ari rayo Paskah kito lah salasai , Isa Almasih nan manjadi sabagai domba Paskah kito , lah sudah dikarobankan .
46005008	Jadi , molah kito marayokan alek kito tu , jo roti nan indak baragi , iyolah roti nan malambangkan kasucian , sarato nan malambangkan sagalo apo nan katuju dek Allah . Janlah kito marayokan alek Paskah tu , jo roti nan manganduang ragi nan lamo , iyolah ragi doso sarato jo ragi karajo nan jahek .
46005009	Di dalam surek ambo nan dulu , ambo lah ma agiah tawu kabake angku-angku , supayo jan bagaua jo urang nan cabul .
46005010	Nan ambo mukasuikkan indaklah urang nan cabul , atau urang nan tamak doh , atau urang pangicuah , atau urang panyambah barhalo doh , atau urang nan indak ba Tuhan Allah . Indak ! Ambo indak mamukasuikkan urang-urang tu doh ; dek karano jikok baitu , mako angku-angku musti manjauahi urang-urang tu , tapasolah angku-angku kaluwa dari dunia ko .
46005011	Mukasuik ambo iyolah , angku-angku jan bagaua jo urang nan mangaku dirinyo urang Kristen , tapi inyo mangarajokan karajo cabul , atau tamak , atau panyambah barhalo , atau suko mamburuak-buruakkan urang lain , atau pamabuak , atau pun pamaliang . Samo-samo makan jo inyo sajo pun , janlah angku-angku namuah !
46005012	Ambo mangaku , baraso manyidangkan urang-urang nan indak Kristen , indak karajo ambo tu doh . Allah sandirilah nan ka manyidangkannyo . Tapi , tantang parkaro anggota jamaat angku-angku , indakkoh angku-angku sandiri nan musti manyidangkannyo ? Di Alkitab ado tatulih , " Usielah urang jahek dari antaro angku-angku . "
46005013	
46006001	Baa mangko ado di antaro angku-angku , nan barani payi kabake hakim nan indak ba Tuhan Allah , untuak mangadukan sudaronyo nan sa iman , dikutiko inyo basisalak jo sudaronyo tu ? Baa mangko inyo indak mamintak umaik Allah , untuak manyalasaikan parkaronyo tu ?
46006002	Apokoh angku-angku indak tawu , baraso umaik Allah nan ka manyidangkan dunia ko ? Jadi , jikok iyo angku-angku nan ka manyidangkan dunia ko , baa mangko indak talok di angku-angku manyalasaikan parkaro nan sagalemeng tu ?
46006003	Apokoh angku-angku indak tawu , baraso kito ko nan ka manyidangkan malekaik-malekaik ? Apo lai hanyo parkaro-parkaro biaso nan timbua dalam iduik sahari-hari !
46006004	Jikok umpamonyo timbua parkaro-parkaro nan saroman itu , apokoh angku-angku mangadukan parkaro tu , kabake urang-urang nan indak ciyek juwo punyo kaduduakkan di dalam jamaat ?
46006005	Iyo sabana mambuwek mariangik ! Tantu di antaro angku-angku , ado salah surang nan cukuik bijaksano untuak manyalasaikan pasalisiahan , antaro sudaro-sudaro nan samo-samo Kristen !
46006006	Tapi sabaliaknyo , surang urang Kristen payi kabake urang nan indak Kristen , untuak mangadukan parkaronyo jo sudaronyo nan Kristen !
46006007	Jankan payi mangadukan parkaro ka urang nan indak Kristen ; adonyo sagalo pasalisiahan di antaro angku-angku tu sajo , lah marupokan suatu kakalahan tu di angku-angku . Labiah elok lai angku-angku dipabuwek indak adie , atau dirugikan !
46006008	Tapi malah angku-angku sandiri , nan mampabuwek urang lain sacaro indak adie . Angku-angku pulo nan marugikan urang lain . Malah angku-angku pabuwek pulo taradok sudaro-sudaro sa iman !
46006009	Layi tawukoh angku-angku , baraso urang-urang nan indak mangarajokan apo nan katuju dek Allah , mako inyo indak dapek doh masuak Karajaan Allah ? Jan takicuah ! Urang-urang nan mangarajokan nan cabul , urang-urang nan manyambah barhalo , urang nan bajina , urang nan mangarajokan pasatubuahan laki-laki samo laki-laki , padusi samo padusi ,
46006010	urang nan pancilok , urang nan cangok , urang nan pamabuak , urang nan suko mamburuak-buruakkan urang lain , urang nan suko mamangua -- kasadonyo urang-urang nan bakcando itu , indak ka dapek doh masuak Karajaan Allah .
46006011	Babarapo urang di antaro angku-angku dawulu , mangarajokan nan saroman itu . Tapi nan kiniko angku-angku lah dinyatokan barasiah dari doso . Angku-angku lah manjadi miliak Allah nan tasandiri . Angku-angku lah ba elok baliak jo Allah , dek karano angku-angku layi ba iman kapado Tuhan Isa Almasih , dek karano kuwaso Roh dari Allah kito .
46006012	Ado urang nan mangatokan , baraso satiyok urang buliah mangarajokan apo sajo . Tapi manuruik pandapek ambo , indak kasadonyo tu doh paguno . Jadi , biyapun ambo buliah mangarajokan apo sajo , tapi ambo indak namuah doh mampadiyakan diri ambo , dikuwasoi dek sasuatu nan indak bapaidah .
46006013	Ado pulo urang nan mangatokan , baraso makanan adolah untuak paruik , paruik disadiyokan untuak makanan . Tapi kaduwo-duwonyo ka di ilang lanyokkan dek Allah . Tubuah manusia indak buliah doh dipagunokan untuak mangarajokan karajo nan cabul , tapi hanyo buliah dipagunokan untuak malayani Tuhan . Mako Tuhan ka mamaliaro tubuah tu .
46006014	Allah lah ma iduikkan baliak Tuhan kito Isa Almasih sasudah Baliau mati , baitu pulo Allah ka ma iduikkan kito baliak , jo kuwaso-Nyo .
46006015	Sudaro-sudaro tawu , baraso tubuah sudaro-sudaro adolah angguato tubuah Isa Almasih . Jadi , apokoh buliah ambo ambiak salah ciyek angguato tubuah Isa Almasih tu , sudah tu ambo jadikan inyo manjadi angguato tubuah surang padusi jahek ? Tantu indak !
46006016	Atau mungkin juwo angku-angku alun tawu , baraso urang nan mampasatukan dirinyo jo padusi jahek , mako inyo lah manjadi satu jo padusi tu ! Dek karano di Alkitab ado tatulih , " Kaduwonyo lah manjadi satu . "
46006017	Tapi , urang nan lah manyatukan dirinyo jo Tuhan , mako Roh Tuhan jo roh urang tu , lah manjadi satu .
46006018	Jauahilah karajo-karajo nan cabul . Dek karano , kasadonyo doso nan lain , nan dikarajokan dek manusia , tajadi diluwa tubuah manusia tu sandiri . Tapi urang nan babuwek cabul , ba arati inyo mampabuwek doso ka tubuahnyo sandiri .
46006019	Sudaro-sudaro musti tawu andaknyo , baraso tubuah sudaro-sudaro tu adolah tampaik manatap Roh Allah . Roh tu manatap di tubuah sudaro-sudaro . Allah sandirilah nan lah mambarikan Roh tu kabake sudaro-sudaro . Diri sudaro tu , indak miliak sudaro tu doh . Itu adolah miliak Allah .
46006020	Allah lah mambali sudaro-sudaro , Baliau lah mambayie kontan . Dek karano itu , mako pagunokanlah tubuah sudaro-sudaro tu , baa nan ka sapatuiknyo sainggo namo Allah dimuliekan .
46007001	Kiniko ambo niyo nak mangecek , tantang parkaro nan angku-angku sabuik dalam surek angku-angku . Jikok surang laki-laki indak babini , itu elok .
46007002	Tapi , supayo jan tapadayo untuak mangarajokan karajo-karajo nan buruak , mako labiah elok satiyok urang laki-laki tu babini , baitu pulo satiyok urang padusi balaki .
46007003	Laki musti mamanuahi kawajibannyo sabagai laki taradok bininyo , baitu pulo bini musti mamanuahi kawajibannyo , sabagai bini taradok lakinyo ; satiyok-tiyok inyo musti mamanuahi kawajibannyo taradok bini atau lakinyo .
46007004	Bini indak bakuwaso doh jo tubuahnyo ; nan manguwasoi tubuahnyo adolah lakinyo . Baitu pulo laki , indak bakuwaso doh jo tubuahnyo ; nan manguwasoi tubuahnyo adolah bininyo .
46007005	Urang nan balaki bini , janlah bajauahan . Buliah bajauahan hanyo untuak samantaro , asakan kaduwo-duwonyo lah samupakaik . Jo caro nan baitu , satiyok-tiyok inyo buliah dapek badowa , sainggo indak tagaduah . Tapi sasudah tu , mustilah angku-angku babaua baliak , samo-samo mandakek-i bakcando galiknyo urang balaki bini . Jikok indak baitu , tantu angku-angku bisa tapadayo dek bujuak rayu ubilih , dek karano angku-angku indak kuwaik manahan napasu .
46007006	Ambo katokan bakcando itu , indak sabagai parentah doh , tapi sabagai nasiyaik .
46007007	Sabananyo , ambo labiah suko jikok kasadonyo urang , namuah saroman jo ambo . Tapi satiyok-tiyok urang lah manarimo pambarian nan tasandiri dari Allah . Nan surang manarimo pambarian saroman iko , nan lainnyo dapek pambarian bakcando itu .
46007008	Kabake urang-urang nan alun barumah tanggo , sarato kabake padusi-padusi nan marando , ikolah nasiyaik ambo : Labiah elok sudaro tatap iduik sandiri , saroman jo ambo .
46007009	Tapi jikok sudaro indak dapek manahan napasu , mako andaklah sudaro barumah tanggo . Dek karano , labiah elok sudaro barumah tanggo daripado napasu nayiak ka kapalo .
46007010	Taradok urang-urang nan lah barumah tanggo , ikolah parentah ambo : ( Sabananyo indak ambo doh nan mambarikan parentah ko , tapi Tuhan . ) Surang padusi nan lah balaki , janlah inyo mancaraikan lakinyo .
46007011	Tapi , jikok inyo caraikan juwo lakinyo , mako inyo musti tatap iduik indak balaki , kok indak , inyo musti babaliak kabake lakinyo . Baitu pulo surang laki , indak buliah doh mancaraikan bininyo .
46007012	Kabake urang-urang nan lainnyo , ikolah nasiyaik ambo : -- iko nasiyaik ambo sandiri , indak dari Tuhan doh -- jikok surang urang Kristen , lah babini jo surang padusi nan indak ba iman kapado Isa Almasih , tapi nan bininyo tu layi namuah untuak iduik babaua jo inyo , mako inyo indak buliah doh mancaraikan bininyo tu .
46007013	Jikok surang padusi Kristen , lah balaki jo surang urang nan indak ba iman kapado Isa Almasih , tapi nan lakinyo tu layi namuah untuak iduik babaua jo inyo , mako inyo tu indak buliah doh maninggakan lakinyo .
46007014	Laki nan indak ba iman kapado Isa Almasih tu , dipatuikkan untuak manjadi umaik Allah , dek karano pakawinannyo jo bininyo nan lah manjadi miliak Allah . Baitu pulo bini nan indak ba iman kapado Isa Almasih , dipatuikkan untuak manjadi umaik Allah , dek karano pakawinannyo jo lakinyo nan lah manjadi miliak Allah . Jikok indak baitu , tantu anak-anaknyo saroman jo anak-anak kapie , padohal anak-anak tu di anggap sabagai umaik Allah .
46007015	Tapi , jikok urang nan indak ba iman kapado Isa Almasih tu , mancaraikan bininyo , atau maninggakan lakinyo nan Kristen , janlah inyo ditagah . Dalam parkaro nan saroman iko , sudari atau sudaro , buliah mamiliah nan katuju , dek karano , Allah niyo supayo sudaro tu , iduik saiyo sakato .
46007016	Dek karano , sudaro sabagai bini -- nan lah ba iman kapado Tuhan -- dima pulo sudaro ka dapek mangatawui sacaro jaleh , baraso sudaro indak ka dapek mambawok laki sudaro tu kapado Tuhan ? Baitu pulo sudaro sabagai laki nan lah Kristen , dima pulo sudaro ka dapek tawu sacaro jaleh , baraso sudaro indak ka dapek mambawok bini sudaro kapado Tuhan ?
46007017	Andaknyo satiyok-tiyok urang ma atur iduiknyo , sasuwai jo manuruik bimbiangan Tuhan , bakcando nan lah ditantukan dek Allah untuak urang tu , sajak dari kutiko inyo tu dipanggie dek Allah untuak ba iman kapado Baliau . Saroman itulah paratuaran nan ambo ajakan , disatiyok-tiyok jamaat .
46007018	Umpamonyo , jikok surang urang lah basunaik dikutiko inyo dipanggie dek Allah , mako janlah inyo ba usawo pulo nak ka ma ilangkan tando inyo basunaik tu . Baitu pulo sabaliaknyo , jikok urang tu alun basunaik dikutiko inyo dipanggie dek Allah , mako jan pulolah urang tu mintak basunaik .
46007019	Dek karano , manjalankan paratuaran basunaik , atau indak basunaik , kaduwo-duwonyo samo-samo indak ado aratinyo . Nan paralu iyolah , mamatuahi sagalo parentah Allah .
46007020	Andaknyo satiyok urang tatap iduik bakcando ka adaannyo , dikutiko inyo manarimo panggielan Allah .
46007021	Jikok dikutiko sudaro dipanggie , sudaro adolah surang budak , mako jan pulolah sudaro basirinsau mamikiekan parkaro tu . Tapi jikok isuak , ado masonyo sudaro untuak baranti jadi budak , mako pagunokanlah kasampatan tu .
46007022	Dek karano , surang budak nan lah ba iman kapado Tuhan , mako inyo adolah miliak Tuhan nan lah mardeka . Surang urang mardeka nan lah ba iman kapado Tuhan , mako inyo adolah budak Isa Almasih .
46007023	Sudaro lah dibali dek Allah , lah dibayie lansai . Dek karano itu , janlah sudaro manyarahkan diri untuak manjadi budak manusia .
46007024	Jadi sudaro-sudaro , baa pun juwo ka adaan angku-angku , dikutiko angku-angku dipanggie , mako tataplah angku-angku iduik saroman itu samo-samo jo Allah .
46007025	Kiniko tantang parkaro urang-urang nan alun barumah tanggo . Tantang parkaro itu , indak ado doh ambo manarimo parentah dari Tuhan . Tapi biyapun baitu , sabagai urang nan dek karano rahmaik Tuhan , patuik dipicayoi , ambo niyo nak mambarikan nasiyaik .
46007026	Dek mancaliak sagalo kasusahan , nan ado di adok-an kito , ambo raso labiah elok , jikok urang tatap manjalani iduik bakcando ka adaannyo nan kiniko .
46007027	Jikok sudaro lah babini , janlah ba usawo pulo nak lapeh dari bini tu . Jikok sudaro alun babini , indak usah babini .
46007028	Tapi jikok sudaro barumah tanggo , itu indak badoso doh . Baitu pulo , jikok surang gadih balaki , indak baa , inyo indak badoso doh . Hanyo sajo urang-urang nan barumah tanggo tu , sambuah ka mangalami kasusahan . Ambo niyo , kok dapek sudaro ta inda dari sagalo kasusahan tu .
46007029	Mukasuik ambo bakcando iko sudaro-sudaro : Indak bara lai wakatu di kito . Dek karano itu , sajak muloi dari kiniko , satiyok urang nan lah babini , andaknyo caro iduiknyo sa olah-olah inyo indak babini ;
46007030	urang-urang nan manangih , andaknyo iduik sa olah-olah inyo indak ba ibo ati ; urang-urang nan galak , andaknyo iduik sa olah-olah inyo indak bagadang ati ; urang-urang nan lah mambali , andaknyo iduiknyo sa olah-olah inyo indak punyo sabuwah alah joh ;
46007031	urang-urang nan asik jo karajo-karajo dunia , andaknyo iduik sa olah-olah inyo indak diseso dek karajonyo tu . Dek karano indak ka lamo lai , dunia ko dalam ka adaannyo nan kiniko , ka ilang lanyok !
46007032	Ambo niyo supayo sudaro ta inda dari kasusahan . Urang nan indak babini , pikierannyo bulek ka parkaro-parkaro nan dari Tuhan , dek karano inyo niyo nak ka manyanangkan ati Tuhan .
46007033	Tapi urang nan babini , inyo banyak mamikiekan parkaro-parkaro dunia , dek karano inyo niyo nak ka manyanangkan ati bininyo ;
46007034	akibaiknyo paratiannyo lah tabagi-bagi . Surang padusi nan indak balaki , atau surang anak gadih , mako inyo ka banyak mamikiekan parkaro-parkaro tantang Tuhan , dek karano , inyo niyo supayo jiwa jo tubuahnyo manjadi miliak Allah . Tapi , surang padusi nan lah balaki , pangananyo tatuju ka parkaro-parkaro dunia , dek karano inyo niyo manyanangkan ati lakinyo .
46007035	Mangkonyo ambo buwek surek bakcando iko , adolah untuak kabaiakkan angku-angku juwo , indak untuak mukasuik managah iko jo managah itu doh . Nan ambo niyo hanyolah , supayo sudaro mangarajokan apo nan bana , apo nan patuik , buliah sudaro dapek ma arahkan pikieran sudaro hanyo kapado Tuhan .
46007036	Jikok surang urang , maraso indak manjalankan nan sapatuiknyo taradok tunangannyo , jikok inyo indak dapek manahan napasunyo , inyo pun maraso paralu mampabini paja gadih tu , mako biyalah inyo mampabuwek apo nan dirasonyo elok . Jikok inyo barumah tanggo , inyo indak badoso doh .
46007037	Tapi , jikok surang urang lah mambuwek kaputusan di atinyo , baraso inyo indak ka mampabini tunangannyo , nan kaputusannyo tu indak tapaso , mako apo nan dipabuweknyo tu elok , asakan inyo layi kuwaik untuak mangarajokannyo .
46007038	Jadi , labiah jalehnyo iyolah , urang nan barumah tanggo baiak karajonyo , urang nan indak barumah tanggo labiah baiak lai tekaiknyo .
46007039	Surang padusi nan lah barumah tanggo , inyo ta ikek ka lakinyo , hanyo salamo lakinyo lai iduik . Jikok lakinyo lah maningga , mako inyo tu buliah balaki , jo siya nan katuju dek inyo ; asakan urang nan ka lakinyo tu , layi sa-iman .
46007040	Tapi biyapun baitu , inyo ka labiah baruntuang jikok inyo indak lai barumah tanggo . Itu pandapek ambo sandiri , tapi ambo raso , apo nan ambo katokan ko adolah jo kuwaso Roh Allah .
46008001	Kiniko tantang parkaro makanan , nan dibarikan sabagai pasambahan kabake barhalo . Iyo juwo bak kecek-kecek urang , " Kasadonyo kito lah bi santiang . " Tapi kasantiangan urang tu , mambuwek inyo jadi uju , sadangkan kasiah bisa untuak mambangun diri urang .
46008002	Urang nan manyangko , baraso inyo lah banyak pangatawuan , tapi sabananyo , inyo tu alun lai mangatawui nan sadalam-dalamnyo .
46008003	Tapi urang nan sabana-bana mangasiahi Allah , mako inyo tu adolah urang nan bakatawuan jo Allah .
46008004	Tantang parkaro mamakan makanan , nan lah dipasambahkan kabake barhalo , kito lah tawu , baraso barhalo sabananyo adolah , manggambarkan sasuatu nan indak ado . Kito lah tawu pulo baraso Allah hanyo satu ; indak ado doh nan lain .
46008005	Batua lah sambuah pulo apo nan dinamokan dek urang dewa , atau tuhan ; biya nan ado di langik , ataupun nan ado di bumi .
46008006	Tapi nan bagi kito , Allah hanyo satu . Baliau adolah Bapak nan manjadikan sagalo sasuatu . Untuak Baliaulah kito iduik . Baitu pulo Tuhan , hanyo surang pulo , iyolah Isa Almasih . Malalui Baliau sagalo sasuatu dijadikan , dek karano di Baliaulah mangkonyo kito iduik .
46008007	Sungguahpun baitu , indak kasadonyo urang doh nan mangatawui parkaro tu . Ado urang nan dawulunyo biaso manyambah barhalo . Jadi , dek karano itu sampai kiniko inyo marasokan juwo lai , baraso makanan nan lah dipasambahkan kabake barhalo , adolah makanan barhalo . Mako , jikok inyo tu mamakan makanan tu , inyo maraso badoso ; dek karano kayakinannyo alun kuwaik .
46008008	Sabananyo , parkaro makanan , indak manjadikan ubuangan kito jo Allah batambah arek doh . Indak ado doh labonyo dek kito , jikok kito mamakan makanan tu . Baitu pulo sabaliaknyo , indak ado doh ruginyo di kito , jikok kito indak mamakan makanan tu .
46008009	Tapi , ingek-ingeklah ! Dek karano sudaro buliah mangarajokan apo nan katuju . Andaknyo jan sampai tajadi , dek karano di sudaro , urang lain badoso -- dek karano kayakinannyo nan alun kuwaik .
46008010	Mukasuik ambo bakcando iko : Santano sudaro nan punyo kayakinan nan kuwaik , sadang makan di kuil barhalo . Kudian ado urang nan manampak sudaro makan disinan . Jikok kayakinan urang tu indak kuwaik , indakkoh itu ka mambuwek urang tu barani pulo , mamakan makanan nan lah dipasambahkan kabake barhalo tu ?
46008011	Jadi , dek karano di kayakinan sudaro , mambuwek urang nan bakayakinan lamah , manjadi sasek . Padohal Isa Almasih mati untuak urang tu bagai .
46008012	Jikok sudaro mampabuwek kasalahan nan bakcando itu , taradok sudaro-sudaro nan Kristen -- ba arati sudaro marusak urang-urang nan bakayakinan lamah -- mako sudaro badoso kapado Isa Almasih .
46008013	Itulah sababnyo , jikok makanan nan ka manyababkan sudaro ambo badoso , mako ambo ka baranti abih mamakan dagiang . Jan sampai dek karano di ambo , sudaro ambo badoso .
46009001	Indakkoh ambo ko urang lapeh laleh , nan bahak untuak indak bakarajo ? Indakkoh ambo ko rasul ? Apokoh ambo ko alun panah maliyek Isa Almasih , Tuhan kito ? Apokoh angku-angku indak asie karajo ambo untuak Tuhan ?
46009002	Jikok urang-urang nan lain , indak namuah ma akui ambo sabagai rasul , paliang tidak tantu angku-angku layi namuah ma akui ambo ko ! Dek karano , iduik angku-angku sabagai urang Kristen , itu adolah tando baraso ambo ko rasul .
46009003	Jikok ado urang nan mancukie gareyo tantang diri ambo , mako ka ambo jawab bakcando iko :
46009004	Apokoh ambo indak bahak , manarimo nan ka dimakan jo nan ka diminun , dari asie karajo ambo ?
46009005	Apokoh ambo indak bahak , mambawok induak bareh , iyolah padusi nan lah Kristen samo-samo jo ambo dalam pajalanan , bakcando nan dikawokan dek dunsanak-dunsanak Tuhan Isa Almasih , sarato dek rasul-rasul nan lainnyo , tamasuak si Petrus ?
46009006	Atau , hanyo si Barnabas jo ambo sajokoh , nan dimustikan mancari napakah iduik sandiri ?
46009007	Indak ado doh tantara nan musti mambalanjoi dirinyo sandiri , dikutiko dalam paparangan ! Indak ado doh urang paparak , nan mananam anggur di paraknyo , tapi inyo indak mamakan asie anggur tu ! Indak ado doh tukang gubalo nan mamaliaro domba , tapi inyo indak maminun susu dombanyo tu !
46009008	Ambo katokan bakcando itu , indak dek karano maliyek ka nan galik dalam iduik sa ari-ari doh , tapi Alkitab lah mangatokan pulo tantang parkaro itu .
46009009	Di Kitab Nabi Musa ado tatulih , " Jawi nan sadang ma iriak gandun , janlah disokong muncuangnyo . " Dalam parkaro iko , jawikoh nan diparatikan dek Allah ?
46009010	Indakkoh itu dimukasuikkan untuak kito ? Iyo , itu tatulih untuak kito . Dek karano urang nan mangarajokan parak , sarato jo urang nan mambarasiahkan gandun , lah sapatuiknyo bakarajo , inyo ma arokkan ka manarimo sabagian dari asie karajonyo .
46009011	Kami lah manyerakkan baniah rohani , di dalam iduik angku-angku . Jikok kami manuwai barakaik-barakaik nan barupo pitih , atau nan barupo barang dari angku-angku , apokoh itu ba arati kami talampau banyak manuntuik , dari angku-angku ?
46009012	Jikok urang-urang nan lain bahak , ma arokkan sasuatu dari angku-angku , indakkoh kami labiah bahak daripado urang-urang tu ? Tapi ambo alun lai mampagunokan hak nan bakcando itu . Malah ambo sabaliaknyo , ambo labiah suko manangguang sagalo sasuatu , daripado manimbuakan suatu parkaro nan ka ma ambek panyebaran Injil tantang Isa Almasih .
46009013	Angku-angku tantu lah tawu , baraso urang nan bakarajo di Rumah Allah , manarimo makanannyo dari Rumah Allah . Urang-urang nan ma uruih tampaik pasambahan karoban , inyo mandapek sabagian dari karoban nan dipasambahkan tu .
46009014	Baitu pulo Tuhan lah manantukan , baraso urang nan bakarajo mambaritokan Injil , mako inyo musti mandapek napakah iduiknyo dari karajonyo tu .
46009015	Tapi biyapun baitu , alun panah ciyek juwo lai ambo manuntuik , dari babarapo hak ambo tu . Ambo buwek surek ko , mukasuiknyo indaklah untuak mamuntuik hak-hak ambo , kabake angku-angku ! Labiah elok lai ambo mati , daripado ambo ka ilangan sasuatu nan ambo panggakkan .
46009016	Jikok hanyo parkaro mambaritokan Injil nan dari Allah , mako ambo indak bahak doh mamanggak-manggakkannyo , dek karano Allah nan lah mamarentahkan ambo untuak mangarajokannyo . Cilakolah ambo , jikok ambo indak mambaritokan Injil !
46009017	Santano ambo mangarajokan karajo tu ateh kandak ambo surang , mako buliahlah ambo ma arokkan dapek upah . Tapi , ambo mambaritokan Injil tu , dek karano lah kawajiban ambo . Ambo lah ditugehkan dek Allah untuak mambaritokannyo .
46009018	Jikok baitu , apo nan ka upah ambo ? Ikolah upahnyo : baraso ambo mambaritokan Injil tu , jo caro nan indak mambarekkan urang surang juwo , untuak mambalanjoi diri ambo , dek karano , ambo indak manuntuik doh hak ambo , sabagai urang nan mambawok barito Injil .
46009019	Ambo ko indak budak siya-siyanyo doh ; ambo ko urang lapeh laleh . Sungguahpun baitu , ambo lah manjadikan diri ambo ko budak untuak kasadonyo urang . Ambo pabuwek nan bakcando itu , supayo ambo dapek mambawok urang sabanyak-banyaknyo untuak Isa Almasih .
46009020	Taradok urang Yahudi , ambo bakcando urang Yahudi , supayo ambo dapek mambawok urang Yahudi kapado Isa Almasih . Taradok urang-urang nan iduik manuruik paratuaran Nabi Musa , ambo sa olah-olah bakcando takabek jo paratuaran tu , biyapun nan sabananyo , ambo indak takabek doh ka paratuaran tu . Ambo pabuwek bakcando itu , supayo ambo dapek ma elo urang-urang tu manjadi pangikuik Isa Almasih .
46009021	Taradok urang-urang nan indak urang Yahudi , ambo bakcando urang nan indak urang Yahudi , nan iduik diluwa paratuaran Nabi Musa . Ambo pabuwek bakcando itu , supayo ambo dapek ma elo urang-urang tu manjadi pangikuik Isa Almasih . Tapi sungguahpun baitu , nan ambo tatap patuah kapado parentah-parentah Allah ; ambo tatap tunduak kabake parentah-parentah Isa Almasih .
46009022	Di tangah-tangah urang-urang nan kayakinannyo lamah , ambo bakcando urang nan bakayakinan lamah , supayo ambo dapek ma elo urang-urang tu , untuak manjadi pangikuik Isa Almasih . Jadi , singkek curito , ambo namuah manjadi apo sajo untuak kasadonyo urang , supayo ambo dapek manyalamaikkan sabagian dari urang-urang tu .
46009023	Mangkonyo ambo karajokan kasadonyo tu , adolah dek karano untuak Injil nan dari Allah , supayo ambo buliah sato pulo dapek barakaik .
46009024	Angku-angku tantu lah tawu , baraso dikutiko urang batandiang balari , kasadonyo urang nan sato , tantu bi balari , tapi hanyo surang nan mandapek adiyah . Dek karano itu , bi balarilah bakcando urang batandiang , supayo angku-angku mandapek adiyah .
46009025	Satiyok urang nan sadang balatiah , inyo musti manahan diri dalam sagalo parkaro . Dek karano inyo niyo dikaluangi jo karangan bungo . Bungo tu sabagai tando inyo nan paliang santiang , tapi bungo tu capek layua . Tapi kito ko manahan diri dalam sagalo parkaro , dek karano kito niyo dikaluangi jo karangan bungo nan indak ka layua .
46009026	Itulah sababnyo mangko ambo balari jo tujuan nan jaleh . Saroman jo urang nan batandiang tinju , ambo indak sumbarang maninju sajo doh , tapi ado alamaiknyo .
46009027	Ambo sangajo mampadiyakan badan ambo dilatiah sacaro kareh , sampai ambo dapek manguwasoinyo . Mangkonyo ambo pabuwek nan bakcando itu , dek karano ambo indak namuah , jan sampai tajadi , sasudah ambo ma ajak urang lain sato batandiang , tapi nan ambo sandiri indak ditarimo .
46010001	Oih sudaro-sudaro ! Sudaro andaknyo mangana baliak , apo nan tajadi di niniak muyang kito , kutiko inyo ma ikuik-i Nabi Musa . Inyo kasadonyo dilinduangi dek awan , inyo salamaik manyubarangi Lauik Merah .
46010002	Untuak manjadi pangikuik-pangikuik Nabi Musa , inyo kasadonyo dipamandikan dalam awan , sarato jo di dalam lauik tu .
46010003	Inyo kasadonyo , mamakan makanan rohani nan samo ,
46010004	sarato maminun , minunan rohani nan samo . Inyo kasadonyo minun dari gunuang batu rohani nan manyaratoi inyo ; gunuang batu tu iyolah Isa Almasih sandiri .
46010005	Biya pun baitu , kabanyakkan dari inyo tu indak disukoi dek Allah , sarato itulah sababnyo mangko mayik-mayiknyo bagalimpangan di padang gurun .
46010006	Kasadonyo tu manjadi conto bagi kito , untuak ma ingekkan kito , supayo kito jan ma inginkan parkaro-parkaro nan jahek , bakcando niniak muyang kito tu .
46010007	Supayo kito jan manyambah barhalo pulo , bakcando nan dikarajokan dek sabagian dari inyo tu . Di Alkitab ado tatulih , " Mako banso tu muloi makan minun , sarato manari untuak manyambah barhalo . "
46010008	Kito indak buliah doh mangarajokan parkaro-parkaro nan cabul , bakcando nan dikarajokan dek sabagian dari niniak muyang kito tu . Dek karano , duwo puluah tigo ribu urang dari inyo tu , mati dalam sahari , dek karano mangarajokan karajo nan salah tu .
46010009	Kito indak buliah doh mancubo-cuboi Tuhan , bakcando nan dikarajokan dek sabagian dari urang-urang tu saisuak , sainggo inyo bi mati digaluang dek ula babiso .
46010010	Kito indak buliah pulo doh mambirutok ; bakcando nan dikarajokan dek sabagian dari urang-urang tu saisuak , sainggo inyo bi dibunuah dek Malekaik Mauik .
46010011	Kasadonyo ukunan tu tajadi kabake urang-urang tu , untuak ka manjadi conto dek urang-urang nan lain . Kasadonyo tu tatulih pulo untuak ka manjadi paringatan kabake kito . Dek karano kito kiniko iduik dimaso akie jaman .
46010012	Urang nan manyangko dirinyo badiri taguah , andaklah inyo ba ingek-ingek ; jan sampai jatuah .
46010013	Satiyok cobaan nan sudaro alami , adolah cobaan nan galik di alami dek manusia . Tapi Allah satiya pado janji-Nyo . Baliau indak ka mampadiyakan doh , sudaro dicuboi labiah daripado nan talok dek sudaro . Dikutiko sudaro ditimpo dek cobaan , Baliau ka ma agiah jalan kabake sudaro untuak manjadi kuwaik , supayo sudaro dapek batahan .
46010014	Dek karano itu , sudaro-sudaro nan ambo kasiahi , andaklah angku-angku jajok jo panyambahan barhalo .
46010015	Ambo mangecek kabake angku-angku bakcando kabake urang-urang nan bijaksano . Andaklah angku-angku manimbang sandiri kato-kato ambo ko .
46010016	Dikutiko kito minun anggur jo mangucapkan tarimo kasih kapado Allah , indakkoh itu manyatokan baraso kito basatu jo Isa Almasih dalam kamatian-Nyo ? Baitu pulo dikutiko kito mambagi-bagikan roti untuak dimakan basamo-samo , indakkoh itu manyatokan baraso kito basatu dalam tubuah Isa Almasih ?
46010017	Dek karano , hanyo ado ciyek roti , sarato kito kasadonyo makan dari roti nan ciyek tu juwo , mako kito nan banyak ko marupokan ciyek tubuah .
46010018	Cubolah paratikan urang-urang Yahudi . Inyo nan bi mamakan makanan , nan dipasambahkan di ateh tampaik pasambahan karoban , adolah urang-urang nan basatu jo tampaik tu .
46010019	Apo mukasuik ambo jo nan ambo katokan tu ? Barhalo , ataupun makanan nan dipasambahkan kabake barhalo tu , kasadonyo tu indak ado arati .
46010020	Apo nan dipasambahkan di tampaik karoban untuak barhalo , ba arati indak dipasambahkan kapado Allah , tapi kabake roh-roh jahek . Ambo indak niyo doh angku-angku basatu jo roh jahek .
46010021	Angku-angku indak buliah doh minun dari cawan anggur Tuhan , samo-samo jo itu , minun pulo dari cawan anggur roh jahek . Angku-angku indak buliah doh makan di meja Tuhan , sarato makan pulo di meja roh jahek .
46010022	Ataukoh kito nak mambuwek Tuhan cimburu ? Apokoh kito labiah kuwaik dari Tuhan ?
46010023	Kecek urang , " Kito buliah mampabuwek apo sajo nan katuju dek kito . " Batua ! Tapi , indak kasadonyo doh nan katuju di kito tu paguno . " Kito buliah mampabuwek apo sajo nan katuju dek kito " -- tapi , indak kasadonyo nan katuju di kito tu , mambangun iduik kito .
46010024	Janlah ado surang juwo pun , nan bajuwang untuak kapantiangan dirinyo sorang . Satiyok urang musti bajuwang untuak kapantiangan urang lain bagai .
46010025	Angku-angku buliah makan apo sajo nan dijuwa di pasa dagiang . Indak usah manyalidiak-inyo talabiah dawulu , biyapun ado uweh-uweh di ati ketek angku-angku .
46010026	Dek karano di Alkitab ado tatulih , " Bumi ko jo kasadonyo isinyo adolah punyo Tuhan . "
46010027	Jikok angku-angku di undang makan , dek surang urang nan indak urang Kristen , angku-angku layi manamui undangan tu , makan sajolah apo nan di edangkan ka angku-angku . Indak usah manyalidiak-i dari ma datangnyo makanan tu , supayo jan ado uweh-uweh di ati ketek angku-angku .
46010028	Tapi jikok ado nan mangecek kabake angku-angku , " Makanan ko lah dipasambahkan kabake barhalo , " janlah dimakan makanan tu , dek karano mamparatikan kapantiangan urang tu , sarato dek karano suwaro ati ketek .
46010029	Mukasuik ambo , indak suwaro ati ketek angku-angku doh , tapi suwaro ati ketek urang tu . Mungkin ado nan batanyo , " Ndeh , baa mangko kabebasan ambo musti dibatehi dek suwaro ati ketek urang lain ?
46010030	Jikok ambo mamakan makanan sacaro batarimo kasih kapado Allah , baa mangko urang musti mancacek ambo dek karano di makanan tu , sadangkan ambo lah batarimo kasih kapado Allah ? "
46010031	Apo pun juwo nan sudaro karajokan -- sudaro makan atau sudaro minun -- karajokanlah kasadonyo tu untuak mamuliekan Allah .
46010032	Iduiklah jo caro nan baitu , sainggo sudaro indak manyababkan urang lain babuwek doso ; apokoh urang-urang tu urang Yahudi , atau urang nan indak urang Yahudi , ataupun jamaat Allah .
46010033	Iduiklah bakcando ambo iduik . Ambo ba usawo manyanangkan ati kasadonyo urang dalam sagalo sasuatu , indak ado doh mamantiangkan mukasuik-mukasuik diri surang . Tujuan ambo adolah , hanyo , supayo kasadonyo urang-urang tu dapek disalamaikkan .
46011001	Ikuiklah conto taladan dari ambo , bakcando ambo pun ma ikuik-i conto taladan dari Isa Almasih .
46011002	Ambo mamuji angku-angku , dek karano angku-angku tatap mangana ambo , angku-angku layi pulo mangarajokan pangajaran nan ambo ajakan .
46011003	Tapi ambo niyo angku-angku mangatawui pulo andaknyo , ado ciyek lai parkaro , iyolah , baraso , nan manjadi kapalo disatiyok urang laki-laki , adolah Isa Almasih ; nan manjadi kapalo surang bini , adolah lakinyo , nan manjadi kapalo dari Isa Almasih , adolah Allah .
46011004	Jikok surang laki-laki , dikutiko inyo badowa , atau dikutiko inyo manyampaikan barito nan dari Allah , di adok-an urang nan banyak , tapi inyo mamakai sawok kapalo , ba arati inyo tu mahino Isa Almasih .
46011005	Jikok surang padusi , dikutiko inyo badowa , atau dikutiko inyo manyampaikan barito nan dari Allah , di adok-an urang nan banyak , tapi inyo indak batikuluak , ba arati inyo tu mahino lakinyo , nan manjadi kapalo ateh dirinyo . Itu samo jo sa olah-olah kapalonyo lah dicukua .
46011006	Dek karano , jikok padusi indak namuah mamakai tikuluak , mako labiah elok abuaknyo dicukua . Tapi , padusi nan dicukua kapalonyo , atau nan dikuduang abuaknyo , mako itu marupokan suatu kahinoan bagi dirinyo . Dek karano itu , labiah eloklah inyo mamakai tikuluak .
46011007	Laki-laki indak paralu doh mamakai sawok kapalo , dek karano inyo manggambarkan pribadi Allah , sarato jo kabasaran Allah . Tapi , padusi , manggambarkan kabasaran laki-laki ,
46011008	dek karano laki-laki dijadikan , indak dari padusi doh , tapi padusilah nan dijadikan dari laki-laki .
46011009	Laki-laki dijadikan , indak untuak kaparaluan padusi doh , tapi padusi dijadikan untuak kaparaluan laki-laki .
46011010	Dek karano itu , untuak manyanangkan ati malekaik-malekaik , mako padusi mustilah mamakai tikuluak , sabagai tando baraso inyo di bawah kuwaso lakinyo .
46011011	Biyapun baitu , dalam iduik kito sabagai urang Kristen , urang padusi indak tagak surang doh , lapeh dari laki-laki , baitu pulo laki-laki , indak tagak surang doh , lapeh dari padusi .
46011012	Dek karano , biyapun padusi nan partamu , dijadikan dari laki-laki , tapi sasudah tu laki-laki layie dari padusi ; sagalo sasuatu barasa dari Allah .
46011013	Cubolah sudaro-sudaro sandiri nan mampatimbangkan parkaro ko : Apokoh elok jikok urang padusi badowa kapado Allah , di adok-an urang nan banyak , tapi inyo indak batikuluak ?
46011014	Dari pangalaman urang nan banyak , angku-angku lah di aja , baraso , jikok laki-laki ba abuak panjang , mako itu adolah sasuatu nan kurang patuik .
46011015	Tapi bagi padusi , abuak di agiahkan ka inyo untuak panyawok kapalonyo , abuak panjang tu adolah kamagahannyo .
46011016	Nah , jikok ado urang nan niyo batangka , tantang parkaro iko , hanyo ciyek nan dapek ambo katokan , iyolah , baraso , biya kito ataupun jamaat-jamaat Allah nan lainnyo , kabanyakkan punyo kabiasoan nan bakcando itu dalam jamaat ; lain daripado itu indak ado .
46011017	Tantang parkaro nan ka ambo sabuikkan ko , ambo indak mamuji doh ka angku-angku . Patamuan ibadaik angku-angku indak ma asiekan nan elok , tapi nan buruak .
46011018	Nan partamu-tamu ambo mandanga , baraso di dalam patamuan-patamuan angku-angku , ado kalompok-kalompok nan balawan . Ambo raso banyak saketeknyo kaba tu batua .
46011019	Iyo lah sapatuiknyo timbua silang salisiah di antaro angku-angku , supayo buliah jaleh isuak , siya-siya bana nan urang Kristen nan sajati .
46011020	Tapi , dikutiko angku-angku bi bakumpua , nan angku-angku adokan tu , indak Pajamuan Tuhan doh tu .
46011021	Dek karano dikutiko ka makan , angku-angku bi bacirabuik ma ambiak makanannyo surang-surang , sampai ado nan indak mandapek , sadangkan nan lainnyo bi mabuak kakanyangan .
46011022	Baa mangko dek baitu ? Indakkoh sudaro punyo rumah ? Sudaro bisa makan jo minun di rumah ! Ataukoh sudaro sangajo nak mahino jamaat Allah , atau sangajo nak mamariangikkan urang-urang nan bansaik ? Apokoh nan musti ambo katokan kabake angku-angku ? Musti juwokoh ambo mamuji angku-angku ? Indak ! Ambo indak ka mamuji angku-angku doh .
46011023	Dek karano , apo nan ambo ajakan kabake angku-angku tu , ambo tarimo dari Tuhan sandiri : nan baraso pado malam tu , kutiko Isa Almasih Tuhan kito dikiyanaik-i , Baliau ma ambiak roti ,
46011024	sudah tu Baliau badowa batarimo kasih kapado Allah , sabalun mamakan roti , mako Baliau balah-balahlah roti tu jo tangan Baliau , sudah tu Baliau bakato , " Ikolah tubuah Ambo nan disarahkan untuak angku-angku . Isuak karajokan pulolah nan bakcando iko , untuak mangana-ngana Ambo . "
46011025	Baitu pulo sasudah mamakan roti , Baliau ma ambiak cawan anggur , mako bakatolah Baliau , " Anggur ko adolah wasiyaik Allah nan baru , disahkan jo darah Ambo . Satiyok kali angku-angku maminun anggur nan bakcando iko , pabuweklah nan sarupo iko pulo , untuak mangana-ngana Ambo . "
46011026	Dek karano , satiyok kali angku-angku mamakan roti , sarato jo maminun anggur sarupo iko , angku-angku mambaritokan baliak kamatian Tuhan , sampai Baliau tibo isuak .
46011027	Dek karano itu , urang nan mamakan roti Tuhan , atau nan maminun anggur Tuhan , jo caro nan indak patuik , mako urang tu badoso taradok ka Tuhan , nan lah mangarobankan tubuah sarato jo darah-Nyo .
46011028	Jadi , satiyok urang musti mamareso dirinyo labiah dawulu , sudah tu , barulah inyo buliah mamakan roti , sarato jo maminun anggur .
46011029	Dek karano , jikok urang mamakan roti jo maminun anggur , tapi inyo indak ma aragowi , baraso pajamuan tu ba ubuangan jo tubuah Tuhan , mako urang nan mamakan roti jo maminun anggur tu , ka manarimo ukunan dari Allah untuak dirinyo sorang .
46011030	Itulah panyababnyo , mangko banyak di antaro angku-angku , nan sakik , nan lamah , malah ado nan mati bagai .
46011031	Tapi , jikok kito lah mamareso diri talabiah dawulu , mako kito indak ka di ukun Allah doh .
46011032	Tapi , jikok kito di ukun Allah , mako Baliau ka mancambuik kito , supayo kito jan kanai ukunan samo-samo jo dunia ko .
46011033	Dek karano itu , oih sudaro-sudaro ambo , jikok angku-angku bakumpua untuak makan di pajamuan Tuhan , andaknyo angku-angku musti samo-samo manunggu .
46011034	Jikok ado nan talampau litak paruiknyo , eloklah inyo makan dulu di rumahnyo . Jikok angku-angku layi mamparatikan nan ambo ajakan ko , mako patamuan-patamuan ibadaik angku-angku tu , indak ka mandatangkan ukunan dari Allah doh , ka diri angku-angku . Tantang parkaro-parkaro nan lain , isuak jikok ambo lah datang , ka ambo tarangkan kabake angku-angku .
46012001	Kiniko tantang parkaro pambarian-pambarian nan dibarikan dek Roh Allah . Tantang parkaro itu , ambo niyo supayo sudaro-sudaro mangatawui nan sabananyo .
46012002	Cubolah kana , dikutiko angku-angku alun tawu jo Tuhan , angku-angku tapangaruah untuak manuruikkan barhalo nan bisu .
46012003	Angku-angku musti tawu andaknyo , baraso urang nan dipimpin dek Roh Allah , indak ka bisa doh mangatokan , " Takutuaklah Isa ! " Baitu pulo sabaliaknyo , indak surang juwo doh urang nan ka bisa mangatokan , " Isa Almasihlah Tuhan ! " jikok urang tu indak dipimpin dek Roh Allah .
46012004	Ado bamacam-macam pambarian dari Roh Allah , tapi kasadonyo tu dibarikan dek Roh nan Ciyek tu juwo .
46012005	Ado bamacam-macam karajo urang , untuak malayani Tuhan , tapi Tuhan nan dilayani tu , Tuhan nan Ciyek tu juwo !
46012006	Ado babagai-bagai caro urang , untuak mangarajokan karajo Tuhan , tapi nan mambarikan kudaraik kabake satiyok urang untuak bakarajo , adolah Allah nan Ciyek tu juwo .
46012007	Untuak kabaiakkan kito kasadonyo , Roh Allah bakarajo disatiyok urang , sacaro sandiri-sandiri .
46012008	Kabake nan surang , Roh tu mambarikan kalabiahan untuak mangecek , sainggo jikok inyo mangecek manganduang kuwaso . Kabake nan lain , Roh nan itu juwo , mambarikan kalabiahan , sainggo urang tu bisa manarangkan tantang Allah .
46012009	Roh nan Ciyek tu juwo , mambarikan kabake urang nan surang lai , kalabiahan nan luwa biaso untuak ba iman kapado Isa Almasih ; sadangkan kabake nan lain Roh tu mambarikan kuwaso , untuak mancegakkan urang .
46012010	Kabake nan surang , dibarikan kuwaso untuak mampabuwek mukjizat , kabake nan lain dibarikan kalabiahan , untuak ma agiah tawu apo-apo rancana Allah . Kabake nan lain , Roh tu mambarikan kalabiahan , untuak bisa mampasisiahkan nama nan pambarian dari Allah , nama nan indak . Ado urang nan dibari kalabiahan , untuak mangecek jo babagai-bagai bahaso nan ganjie , ado pulo urang nan dibari kalabiahan , sainggo inyo bisa manarangkan arati bahaso-bahaso nan ganjie tu .
46012011	Kasadonyo tu dikarajokan dek Roh nan Ciyek tu juwo ; satiyok-tiyok urang dibari pambarian nan tasandiri , tasarah kabake Roh nan mambarikan tu .
46012012	Isa Almasih tu , samo jo bakcando tubuah manusia ; tubuah tu hanyo ciyek , tapi tadiri dari banyak angguato . Kasadonyo angguato tu , biyapun inyo banyak , tapi marupokan satu tubuah .
46012013	Baitu pulo kito kasadonyo , biya urang Yahudi , ataupun nan indak urang Yahudi , budak-budak ataupun urang-urang mardeka ; kito kasadonyo lah dipamandikan dek Roh nan itu juwo , supayo kito dijadikan ciyek di tubuah Isa Almasih . Kito kasadonyo lah mangalami pulo Roh nan Ciyek tu sapanuahnyo .
46012014	Dek karano , apo nan dinamokan tubuah , indak ciyek doh angguatonyo , tapi banyak .
46012015	Santano kaki mangatokan , " Ambo ko indak tangan doh , dek karano itu , ambo indak tamasuak tubuah doh . " Apokoh iyo , kaki indak tamasuak tubuah ?
46012016	Jikok talingo mangatokan , " Dek karano ambo ko indak mato , mako ambo ko indak tamasuak tubuah doh . " Apokoh iyo , talingo indak tamasuak tubuah .
46012017	Santano kaciyek-annyo tubuah tu hanyo mato , baa caronyo tubuah tu ka dapek mandanga ? Atau jikok kaciyek-annyo tubuah tu hanyo talingo , baa pulo caronyo tubuah tu ka dapek mambaunni ?
46012018	Tapi Allahlah nan manampaikkan kasadonyo angguato tu di tubuah . Satiyok-tiyok angguato , dilatakkan di tampaiknyo dek Allah manuruik kahandak-Nyo .
46012019	Jikok kaciyek-annyo tubuah tu , hanyo ciyek angguato sajo , jadi namanyo nan dinamokan tubuah ?
46012020	Batua tubuah tu banyak angguatonyo , tapi nan dinamokan tubuah hanyo ciyek .
46012021	Dek karano itu , mato indak dapek doh bakato kabake tangan , " Wa-ang indak paralu di den doh ! " atau kapalo bakato ka kaki , " Wa-ang indak paralu di den doh ! "
46012022	Tapi malah sabaliaknyo , angguato-angguato tubuah nan di anggap lamah , itulah nan sangaik kito paralukan ;
46012023	baitu pulo angguato nan kito anggap indak baitulah ba arago , malah itulah nan musti labiah kito aragowi . Angguato-angguato tubuah nan indak patuik dipaliyekkan , malah itu nan musti labiah kito paratikan .
46012024	Angguato tubuah nan patuik diliyek , indak lai mamaralukan paratian kito . Allah lah manyusun tubuah kito , bakcando nan kiniko , sainggo angguato nan kurang ba arago , labiah di aragowi .
46012025	Jo caro nan baitu , tubuah tu indak tabagi-bagi ; satiyok-tiyok angguato samo-samo mamparatikan .
46012026	Kok umpamonyo ado ciyek angguato nan sansaro , mako kasadonyo angguato nan lain sato pulo sansaro ; jikok ado ciyek angguato nan dipuji , mako kasadonyo angguato nan lainnyo sato pulo bagadang ati .
46012027	Angku-angku kasadonyo adolah tubuah Isa Almasih , jadi satiyok angku-angku adolah angguato dari tubuah tu .
46012028	Baitu pulo di dalam jamaat , Allah lah nan manampaikkan satiyok-tiyok urang di tampaiknyo : Nan partamu rasul-rasul ; nan kaduwo nabi-nabi , nan katigo guru-guru , sudah tu , ado pulo urang-urang nan dibari kuwaso untuak mampabuwek mukjizat , kudian ado pulo urang-urang nan dibari kalabiahan , sainggo inyo punyo kuwaso untuak mancegakkan urang , ado pulo nan dibari kalabiahan untuak suko manolong urang , kok indak untuak mamimpin , kok indak untuak mangecek jo babagai-bagai bahaso nan ganjie .
46012029	Urang-urang tu indak kasadonyo doh rasul , atau nabi , ataupun guru . Indak kasadonyo pulo doh nan punyo kuwaso untuak mambuwek mukjizat ,
46012030	atau untuak mancegakkan urang , atau untuak mangecek jo babagai bahaso nan ganjie , atau untuak ma aratikan bahaso-bahaso nan ganjie tu .
46012031	Dek karano itu , andaknyo angku-angku ba usawo basungguah-sungguah , untuak mandapekkan pambarian-pambarian nan paliang tarutamu , dari Roh Allah . Tapi , kiniko ambo ka manunjuakkan kabake angku-angku jalan nan paliang baiak .
46013001	Biyapun ambo bisa mangecek jo babagai-bagai bahaso manusia , biyapun ambo bisa babahaso malekaik , tapi jikok ambo indak mangasiahi urang lain , mako kato-kato ambo tu , hanyo samo jo bunyi nyariang nan indak ado arati .
46013002	Biyapun ambo santiang manyampaikan barito dari Allah , biyapun ambo mangarati kasadonyo parkaro nan sulik-sulik , biyapun ambo tawu jo sagalo sasuatu , biyapun ambo sabana ba iman kapado Allah , sainggo ambo bisa manyuruah gunuang baranjak , tapi jikok ambo indak mangasiahi urang-urang lain , mako diri ambo ko indak ado doh aratinyo !
46013003	Biyapun kasadonyo arato ambo , ambo sidakahkan kabake urang-urang nan bansaik , sudah tu ambo manyarahkan diri ambo untuak dibaka , tapi jikok ambo indak mangasiahi urang-urang lain , mako kasadonyo tu , indak ciyek juwo doh nan paguno .
46013004	Kasiah tu saba ; kasiah tu elok ati suko manolong ; inyo indak pambingik . Inyo indak maninggikan diri , sarato indak uju .
46013005	Inyo indak mangarajokan nan indak bataratik , sarato indak mancari labo untuak diri sorang . Inyo indak pambangih , sarato indak pandandam .
46013006	Atinyo ibo dek sasuatu nan indak baiak , dek nan bana , baru inyo basukocito .
46013007	Inyo tutuik sagalo sasuatu , inyo picayo sagalo sasuatu , inyo ma arokkan sagalo sasuatu , inyo saba manangguang sagalo sasuatu .
46013008	Indak ka ado doh masonyo , urang indak mamaralukan kasiah mangasiahi . Jikok kiniko ado urang nan santiang manyampaikan barito dari Allah , ado masonyo , inyo ka baranti manyampaikan barito tu . Jikok kiniko ado urang nan santiang mangecek jo bahaso-bahaso nan ganjie , tapi ado masonyo isuak , inyo ka baranti mangecek jo bahaso-bahaso nan bakcando itu . Jikok kiniko ado urang nan punyo pangatawuan nan banyak , tapi isuak ka tibo masonyo , kasadonyo alemunyo tu ka di ilang lanyokkan , dari pikierannyo .
46013009	Dek karano pangatawuan kito , sarato jo kapandaian kito untuak manyampaikan barito dari Allah , alun juwo lai samparono .
46013010	Isuak ka tibo masonyo , Allah ka manyamparonokan kasadonyo , nan indak samparono tu ka ilang lanyok .
46013011	Dikutiko ambo ketek , ambo mangecek saroman jo paja ketek , parasaan ambo sarupo jo paja ketek , pikieran ambo bakcando paja ketek pulo . Kiniko ambo lah gadang , parangai ambo nan saroman paja ketek tu , lah ambo buwang .
46013012	Apo nan kito liyek kiniko , hanyolah bakcando bayangan nan kabua di dalam camin . Tapi , isuak kito ka maliyek lansuang sacaro jaleh . Kiniko ambo alun tawu lai kasadonyo , tapi isuak ambo ka tawu sagalo-galonyo , samo jo bakcando Allah mangatawui tantang diri ambo dalam sagalo-galonyo .
46013013	Jadi , untuak maso nan kiniko , ado tigo parkaro nan musti tatap kito karajokan : ba iman , iduik nan punyo harapan , sarato jo samo-samo mangasiahi . Nan paliang pantiang dari nan tigo tu iyolah , mangasiahi urang-urang lain .
46014001	Andaknyo angku-angku ba usawo untuak mangasiahi urang-urang lain . Sudah tu ba usawo pulolah , untuak manarimo pambarian-pambarian nan dibarikan dek Roh Allah , nan tarutamu sakali adolah , kamampuan untuak ma agiah tawu , apo rancana-rancana Allah kabake manusia .
46014002	Urang nan mangecek jo bahaso-bahaso nan ganjie , inyo tu indak mangecek kabake manusia doh tu ; tapi inyo mangecek kapado Allah . Indak ado doh tu urang nan mangarati , apo nan inyo katokan , dek karano Roh Allah nan manyababkan inyo mangatokan sasuatu , hanyo Allah sajolah nan mangatawui .
46014003	Tapi sabaliaknyo , urang nan manyampaikan barito dari Allah , inyo tu mangecek kabake manusia ; untuak manguwaikkan urang nan mandanga , untuak ma agiah sumangaik kabake urang-urang tu , sarato jo untuak mahibur .
46014004	Urang nan mangecek jo bahaso nan ganjie , hanyo manguwaikkan dirinyo surang , sadangkan urang nan manyampaikan barito dari Allah , adolah untuak manolong jamaat , supayo jamaat tambah dipakuwaik .
46014005	Baralah ka eloknyo , jikok kasadonyo sudaro dapek mangecek jo babagai-bagai bahaso nan ganjie . Tapi nan paliang elok lai iyolah , jikok sudaro dapek mambaritokan tantang rancana-rancana Allah . Dek karano , urang nan manyampaikan barito nan dari Allah , labiah ba arago daripado urang nan mangecek jo babagai-bagai bahaso nan ganjie ; lain masalahnyo , jikok urang nan mangecek jo babagai-bagai bahaso nan ganjie tu , inyo layi bisa manarangkan apo nan dikatokannyo tu , supayo kasadonyo jamaat mandapek paidahnyo .
46014006	Jikok santano ambo tibo kabake angku-angku , kudian ambo mangecek jo babagai-bagai bahaso nan ganjie , apokoh itu ado gunonyo untuak angku-angku ? Agak saketek pun , indak ka ado doh gunonyo ! Lain masalahnyo , jikok ambo manyatokan sasuatu kato-kato dari firman Allah , kok indak ambo manarangkan sasuatu tantang Allah , atau jikok ambo manyampaikan barito dari Allah , atau kok indak ambo ma aja .
46014007	Alaik paragaik musik nan indak ba angok , umpamonyo suliang jo kucapi , jikok inyo indak dimainkan sacaro jaleh , dima pulo urang ka tawu , lagu apo nan dimainkan ?
46014008	Ado pulo conto ciyek lai : Jikok tarumpik di ambuih sumbarang ambuih , siya urang nan ka basiyap-siyap untuak payi ba parang ?
46014009	Baitu pulo bagi angku-angku nan bisa mangecek jo babagai-bagai bahaso nan ganjie . Jikok sudaro jo bahaso-bahaso nan ganjie tu , mangatokan kato-kato nan indak jaleh , sainggo indak surang juwo doh urang nan lai mangarati , tantang apo nan angku-angku katokan . Mako kato-kato angku-angku tu ka ilang lanyok indak manantu .
46014010	Di ateh dunia ko sambuah bahaso , tapi kasadonyo bahaso-bahaso tu , ado aratinyo .
46014011	Tapi , jikok ambo indak mangarati bahaso nan dipagunokan urang , mako indak tantu doh di ambo , apo mukasuiknyo urang nan mangecek tu ; baitu pulo sabaliaknyo , dek urang nan mangecek tu , indak tantu pulo doh , apo mukasuik ambo .
46014012	Tantang diri angku-angku ambo tawu , baraso angku-angku niyo sangaik nak mandapek pambarian-pambarian nan dari Roh Allah . Tapi nan paliang paralu iyolah , angku-angku musti ba usawo andaknyo , mampagunokan pambarian nan dari Roh Allah tu , untuak manolong jamaat , supayo jamaat tambah dipakuwaik .
46014013	Itulah sababnyo , satiyok urang nan mangecek jo bahaso nan ganjie , mako inyo musti mamohon andaknyo kapado Allah , supayo inyo buliah dibari pulo kapandaian untuak manarangkan apo nan dikatokannyo tu .
46014014	Dek karano , jikok ambo badowa jo bahaso nan ganjie , nan roh ambo iyo badowa , tapi nan pikieran ambo indak bakarajo doh .
46014015	Jadi , apo nan musti ambo pabuwek ? Ikolah nan ka ambo karajokan : Ambo badowa jo roh ambo , dalam pado itu ambo badowa pulo jo pikieran ambo . Ambo malagukan pujian jo roh ambo , tapi ambo niyo pulo malagukan pujian jo pikieran ambo .
46014016	Dek karano , jikok sudaro batarimo kasih kapado Allah , hanyo jo roh sudaro sajo , tapi kutiko itu ado urang lain , nan indak mangarati bahaso ganjie nan dari Roh Allah tu , mako urang tu indak dapek doh mangatokan , " Ambo satuju " , jo dowa syukur angku tu ; dek karano inyo indak mangarati , apo nan sudaro katokan .
46014017	Biyapun dowa syukur angku kapado Tuhan tu , sangaik rancak , tapi dowa angku tu , indak ado ciyek juwo doh gunonyo untuak urang lain .
46014018	Ambo batarimo kasih kapado Allah , dek karano ambo sandiri layi dapek mangecek , jo babagai-bagai bahaso nan ganjie , labiah lai daripado sudaro kasadonyo .
46014019	Tapi , dikutiko patamuan-patamuan untuak ba ibadaik , ambo labiah suko mangatokan limo buwah kato-kato nan lai dapek dimangarati dek urang , daripado manyabuik baribu kato-kato dalam bahaso nan ganjie . Mangkonyo ambo labiah suko baitu , supayo jo caro nan bakcando itu ambo dapek ma aja urang .
46014020	Oih sudaro-sudaro ! Janlah bapikie bakcando paja ketek . Dalam parkaro nan jahek , andaklah angku-angku tatap bakcando jo paja ketek . Tapi dalam pamikieran , andaklah angku-angku manjadi urang nan lah gadang .
46014021	Di Alkitab ado tatulih nan bakcando iko , " Tuhan bakato , ' Jo parantaroan urang-urang , nan mangecek jo bahaso nan indak tantu di urang , Aden ka mangecek kabake umaik ko . Malahan jo parantaroan urang-urang asiang , Aden ka mangecek kabake umaik-Den ; tapi biyapun baitu , nan inyo indak juwo ka namuah doh mandanga kato-kato Den . ' "
46014022	Jadi , pambarian untuak bisa mangecek jo babagai bahaso nan ganjie , itu marupokan tando nan ado arati bagi urang nan alun picayo , indak untuak urang nan lah ba iman doh . Tapi , jikok pambarian dari Roh Allah kabake urang , sainggo urang tu bisa ma agiah tawu apo rancana Allah kabake manusia , itu iyo paguno untuak urang nan lah ba iman , indak untuak urang nan alun picayo doh .
46014023	Dek karano itu , kok santano di dalam patamuan jamaat , kasadonyo jamaat tu mangecek jo babagai-bagai bahaso nan ganjie , kudian ado tibo babarapo urang luwa , kok indak tibo urang-urang nan alun Kristen , tantu urang-urang tu ka manyangko angku-angku kasadonyo lah gilo !
46014024	Tapi , jikok kasadonyo sudaro manyampaikan barito nan dari Allah , dalam pado itu tibo surang urang , nan alun Kristen , kok indak surang urang luwa , mako barito nan dari Allah nan sudaro-sudaro baritokan tu , ka manyatokan sagalo doso-dosonyo , sarato ka untuak manyadarkannyo .
46014025	Sagalo sasuatu nan ta andok dalam atinyo ka dinyatokan , sainggo inyo ka marandahkan diri , mako inyo ka sato pulo manyambah Allah . Inyo ka bi mangaku , baraso Allah iyo bana ado di tangah-tangah angku-angku .
46014026	Jadi sudaro-sudaro , mukasuik ambo bakcando iko . Jikok angku-angku bakumpua untuak ba ibadaik , andaknyo ado nan malagu mamuji Tuhan , ado nan ma aja , ado nan mambaritawukan tantang sasuatu nan dari Allah , ado nan mangecek jo bahaso nan ganjie , ado pulo nan manarangkan tantang apo nan dikatokan dek urang nan babahaso nan ganjie tu . Tapi mukasuik dari kasadonyo tu , mustilah untuak ma aja , sarato jo untuak kabaiakkan kasadonyo urang nan tibo .
46014027	Jikok ado nan niyo nak mangecek jo bahaso nan ganjie , hanyo mustilah duwo urang , atau paliang banyak tigo urang , sacaro balega-lega . Andaknyo musti ado pulo nan bisa untuak manarangkan , apo nan dikatokan dek urang nan babahaso nan ganjie tu .
46014028	Jikok indak ado doh urang nan bisa manarangkan , mako urang-urang nan niyo nak mangecek jo bahaso nan ganjie tu , andaknyo inyo musti anok sajo dalam patamuan tu . Biyalah inyo tu bi mangecek dalam atinyo sajo kapado Allah .
46014029	Kok santano ado duwo atau tigo urang , nan maraso ado sasuatu barito dari Allah di dalam atinyo , mako inyo musti manyampaikan barito tu andaknyo , samantaro nan lain mandangakan sarato jo mamikiekan di atinyo surang-surang .
46014030	Tapi kok santano barito dari Allah tu , tibo kabake surang urang lain nan sadang duduak di patamuan tu , mako urang nan babicaro dikutiko itu , inyo musti baranti mangecek andaknyo .
46014031	Jo caro nan baitu , kasadonyo angku-angku , satiyok-tiyok sudaro , dapek manyampaikan barito nan dari Allah ; supayo kasadonyo sudaro dapek manarimo pangajaran , untuak mampataguah iman .
46014032	Pambarian dari Roh untuak manyampaikan barito nan dari Allah , dapek dikandalikan dek urang nan manyampaikan barito tu .
46014033	Allah , adolah Allah nan suko kabake nan taratur ; Baliau indak suko doh kabake nan indak bakatantuan . Nan taratur tu lah nan balaku dikasadonyo jamaat Allah ,
46014034	dikutiko sadang ba ibadaik , urang-urang padusi musti anok . Inyo indak buliah doh sato mangecek . Inyo indak buliah doh jadi pamimpin ; bakcando itulah paratuaran agamo .
46014035	Jikok inyo niyo nak mangatawui sasuatu , mako samustinyo inyo tanyokan kabake lakinyo tibo di rumah . Sabana mambuwek mariangik , jikok padusi sato babicaro dalam patamuan jamaat .
46014036	Apokoh dari angku-angku datangnyo firman Allah ? Atau hanyo kabake angku-angku sajokoh , firman tu disampaikan ?
46014037	Jikok ado urang nan maraso inyo mandapek pambarian , untuak manyampaikan barito nan dari Allah , ataupun inyo mandapek sasuatu pambarian nan lainnyo dari Roh Allah , mako urang tu musti sadar andaknyo , baraso apo nan ambo surekkan ko , adolah parentah dari Tuhan .
46014038	Tapi , jikok ado urang nan indak namuah manarimo apo nan ambo katokan dalam surek ko , mako janlah di iyokan apo nan dikatokannyo .
46014039	Dek karano itu sudaro-sudaro , ba usawolah untuak manyampaikan barito nan dari Allah , tapi janlah ditagah pulo urang nan niyo nak mangecek , jo bahaso-bahaso nan ganjie .
46014040	Tapi kasadonyo tu , musti dikarajokan sacaro elok sarato jo taratur .
46015001	Kiniko sudaro-sudaro , ambo niyo supayo angku-angku mangana baliak tantang parkaro Injil nan dari Allah , nan lah ambo baritokan dulu kabake angku-angku . Angku-angku layi manarimonyo , sarato picayo kapado Isa Almasih dek karano di Injil tu .
46015002	Jikok angku-angku layi bapacik taguah , kabake apo nan lah ambo baritokan tu , mako angku-angku ka disalamaikkan malalui Injil tu ; antah kok sudaro hanyo picayo , tapi picayo nan indak baguno .
46015003	Apo nan lah ambo tarimo , itu pulolah nan lah ambo sampaikan kabake sudaro-sudaro . Nan paliang paralu lah ambo sampaikan , baraso Isa Almasih mati dek karano di doso-doso kito , samo jo bakcando apo nan lah tatulih di Alkitab ;
46015004	Baliau dikubuakan , tapi kudian di ari nan katigo , Baliau di iduikkan baliak . Itupun tatulih pulo di Alkitab .
46015005	Ambo lah ma agiah tawu pulo kabake angku-angku , baraso Isa Almasih nan lah di iduikkan baliak tu , lah mampanampakkan diri-Nyo pulo kabake si Petrus , kudian kabake rasul nan duwo baleh .
46015006	Sasudah tu , Baliau mampanampakkan diri pulo , kabake limo ratuih urang labiah pangikuik-Nyo , sakali basuwo jo Baliau kasadonyo . Kabanyakkan dari urang-urang tu , ado juwo lai nan iduik sampai kiniko , tapi ado pulo babarapo urang nan lah bi mati .
46015007	Kudian Isa Almasih mampanampakkan diri pulo kabake si Yakobus , sarato jo kabake sadonyo rasul .
46015008	Nan pangabisan sakali , Baliau mampanampakkan diri pulo kabake ambo -- ambo nan ko , ibaraiknyo saroman jo paja nan layie alun diwaktunyo !
46015009	Ambo ko adolah rasul Tuhan nan paliang hino . Ambo indak patuik dinamokan rasul , dek karano dawulu ambo suko maniayo jamaat Allah .
46015010	Tapi dek karano rahmaik Allah , mako jadilah ambo bakcando ka adaan ambo nan kiniko . Tapi indak tabuwang siyo-siyo doh Allah ma ampuni ambo . Malahan ambolah nan bakarajo labiah marasai , daripado kasadonyo rasul nan lain . Tapi , biyapun baitu , nan sabananyo indak kakuatan ambo doh tu nan bakarajo ; tapi itu adolah kakuatan Allah nan mangasiahi ambo , Allah sandirilah nan bakarajo samo-samo jo ambo .
46015011	Jadi , kok dari siya-siyanyo pun angku-angku manarimo Injil tu -- apokoh itu dari ambo sandiri , atau dari rasul-rasul nan lain -- itu indak manjadi masalah . Nan paralu iyolah , kami bakarajo mambaritokan Injil , nan sudaro layi pulo bi picayo .
46015012	Jikok nan lah kami baritokan tu iyolah , baraso Isa Almasih lah di iduikkan baliak sasudah mati , tapi baa mangko ado juwo di antaro angku-angku nan mangatokan , baraso urang nan mati indak ka di iduikkan doh baliak ?
46015013	Jikok iyo urang mati indak ka di iduikkan doh baliak , itu ba arati , Isa Almasih indak di iduikkan pulo doh baliak sasudah mati .
46015014	Kok santano Isa Almasih indak di iduikkan baliak sasudah mati , mako indak ado doh aratinyo apo nan kami baritokan , indak ado pulo doh gunonyo angku-angku ba iman , dek karano iman angku-angku tu indak basandaran .
46015015	Nan labiah cilako lai , tantu nan kami ko lah bi baduto , dek karano kami lah bi mambaritokan , baraso Allah lah ma iduikkan baliak Isa Almasih sasudah mati , padohal Allah indak ado doh ma iduikkan Baliau baliak -- jikok iyo batua urang mati indak ka di iduikkan doh baliak , bakcando nan lah angku-angku katokan tu !
46015016	Dek karano , jikok urang mati indak di iduikkan doh baliak , mako Isa Almasih pun indak ka di iduikkan pulo doh baliak sasudah mati .
46015017	Jikok Isa Almasih indak di iduikkan baliak , mako apo nan angku-angku imani tu hanyolah rasiyan ; itu ba arati angku-angku tatap juwo lai dalam ka adaan badoso , mako indak ciyek juwo doh nan ka dapek angku-angku arokkan .
46015018	Baitu pulo urang-urang Kristen nan lah bi mati , indak ka ado pulo doh tu nan ka di arokkannyo .
46015019	Kok santano kito hanyo ma arokkan , untuak iduik nan di dunie ko sajo kapado Isa Almasih , mako dari kasadonyo umaik , kitolah urang nan paliang malang !
46015020	Tapi nyatonyo , Isa Almasih lah di iduikkan baliak sasudah mati . Ikolah nan jadi jaminannyo , baraso urang-urang nan lah bi mati , inyo ka di iduikkan pulo baliak .
46015021	Dek karano , mauik tu masuak ka dunia ko malalui surang urang , baitu pulo , untuak supayo manusia tu bisa iduik baliak sasudah mati , mako Allah mambarikan pulo surang Urang kabake manusia .
46015022	Jadi kasadonyo manusia ko lah dalam mauik , dek karano inyo basatu jo Adam , baitu pulo kasadonyo urang nan lah basatu jo Isa Almasih , mako inyo ka di iduikkan baliak , dikaluwakan dari mauik .
46015023	Satiyok-tiyok urang ka di iduikkan baliak manuruik legarannyo surang-surang : nan partamu-tamu Isa Almasih ; kudian isuak dikutiko Baliau lah tibo baliak , barulah tibo pulo legaran bagi urang-urang nan tamasuak miliak Baliau .
46015024	Sasudah tu tajadilah kiyamaik . Dikutiko itu Isa Almasih ka mangalahkan sagalo pamarentahan , sagalo nan punyo kuwaso , sarato jo sagalo nan punyo kakuatan ; sudah tu Baliau ka manyarahkan kakuwasoan-Nyo sabagai Rajo , kapado Allah , Bapak kito .
46015025	Isa Almasih musti tatap mamarentah , sampai tibo masonyo , Allah manjadikan kasadonyo musuah Isa Almasih tunduak kapado Baliau .
46015026	Musuah nan paliang pangabisan , nan ka dikalahkan dek Baliau , iyolah mauik .
46015027	Di Alkitab ado tatulih nan bakcando iko , " Allah lah manjadikan sagalo sasuatu tunduak kabake Isa Almasih . " Tantu nan dimukasuikkan jo " sagalo sasuatu tu " , indak tamasuak doh Allah , dek karano Baliaulah nan lah manjadikan sagalo sasuatu tunduak kapado Isa Almasih .
46015028	Tapi , sasudah kasadonyo disarahkan ka bawah pamarentahan Isa Almasih , mako Baliau sandiri , Isa Almasih nan adolah Anak Allah , ka manyarahkan diri-Nyo kapado Allah , nan lah manjadikan sagalo sasuatu tunduak kabake Isa Almasih . Mako Allah sandirilah nan ka mamarentahi kasadonyo .
46015029	Jikok iyo urang mati indak ka di iduikkan doh baliak , baa mangko ado urang nan dipamandikan untuak urang mati ? Apo gunonyo tu urang-urang tu mampabuwek nan bakcando itu ? Jikok iyo urang mati indak sabana ka di iduikkan doh baliak , untuak apo tu mukasuiknyo urang-urang tu mangarajokan nan sarupo itu ?
46015030	Untuak apo pulo kami niyo ma adok-i bahayo satiyok ari ?
46015031	Oih sudaro-sudaro ! Dek kagadangannyo ati ambo maliyek iduik angku-angku , nan lah ba iman kapado Isa Almasih Tuhan kito . Dek karano itu mangkonyo ambo namuah manahan sansaro satiyok ari .
46015032	Jikok ambo hanyo mamikiekan , nan ka labo didiri ambo sabagai manusia sajo , indak ka ado doh labonyo di ambo , ambo nan lah bajuwang , nan sa olah-olah ambo ko sadang malawan binatang-binatang buweh di kota Efesus ko ? Jikok iyo umpamonyo urang mati indak ka di iduikkan doh baliak , nah , labiah elok kito turuikkan pulo parumpamoan nan bakcando iko : " Molah kito makan jo minun , sarato basanang-sanang , dek karano isuak kito ko kan ka mati juwonyo . "
46015033	Tapi ingek-ingeklah , jan sampai takicuah ! Bagaua jo nan buruak , marusak parangai nan elok .
46015034	Nan kiniko bi sadarlah lai , jan dipabuwek juwo doso . Sapatuiknyo angku-angku musti malu andaknyo , dek karano di antaro angku-angku ado urang nan alun ba Tuhan Allah .
46015035	Mungkin ado urang nan ka bi batanyo , " Baa caronyo urang nan lah mati tu di iduikkan baliak ? Tubuah nan baa tu nan ka dibarikan kabake inyo , sasudah inyo di iduikkan baliak ? "
46015036	Iyo pandie bana tu urang nan batanyo bakcando itu ! Jikok umpamonyo sudaro mananam bijo di tanah , bijo tu musti mati dulu , sasudah tu baru inyo tumbuah .
46015037	Mungkin sajo sudaro mananam bijo gandun , atau pun bijo-bijo nan lainnyo -- nama bijo nan sudaro tanam , mako itu sajolah nan ka tumbuah , indak kasadonyo tanaman doh nan ka tumbuah isuak .
46015038	Allah sandirilah , nan ka mambarikan kabake bijo tu bantuak nan elok manuruik pandangan Baliau , nan sasuwai jo tanaman tu . Untuak satiyok macam bijo , Allah mambarikan bantuak sandiri-sandiri .
46015039	Dagiang mukaluak-mukaluak nan banyawo , indak samo doh kasadonyo . Manusia lain macam dagiangnyo , binatang lain macam dagiangnyo ; buruang lain pulo macam dagiangnyo , baitu pulo ikan , lain pulo lai macam dagiangnyo .
46015040	Baitu pulo jo sagalo sasuatu nan ado di langik , sarato jo sagalo sasuatu nan ado di bumi . Sagalo sasuatu nan ado di langik , satiyok-tiyok inyo mampunyoi bantuak , nan asiang pulo rancaknyo , baitu pulo jo sagalo sasuatu nan ado di bumi .
46015041	Rancaknyo matoari , indak samo doh jo rancaknyo bulan . Bintang-bintang asiang pulo rancaknyo . Malahan satiyok-tiyok bintang , balain-lain pulo rancaknyo .
46015042	Baitu pulo ka adaannyo isuak , jikok urang-urang nan lah mati tu di iduikkan baliak . Tubuahnyo nan dikubuakan tu , adolah tubuah nan bisa busuak , tapi tubuah nan di iduikkan baliak , adolah tubuah nan indak ka bisa binaso .
46015043	Dikutiko tubuah tu dikubuakan , tubuah tu lah buruak , lah lamah ; tapi dikutiko inyo di iduikkan baliak , inyo adolah tubuah nan lah rancak , sarato jo kuwaik .
46015044	Dikutiko inyo dikubuakan , tubuah tu adolah tubuah dari dunia ; tapi sasudah inyo di iduikkan baliak , mako tubuah tu adolah tubuah nan dibari dek Roh Allah . Ado tubuah nan dari dunia , ado pulo tubuah nan dari Allah .
46015045	Di Alkitab ado tatulih nan bakcando iko , " Manusia nan partamu , iyolah Adam , inyo manjadi mukaluak nan iduik , " tapi Adam nan tarakir ko , adolah Roh nan mambarikan iduik .
46015046	Nan tibo labiah dawulu , adolah nan batubuah , indak nan rohani doh . Nan rohani kudian tibonyo .
46015047	Adam nan partamu dibuwek dari tanah , tapi Adam nan kaduwo dari sarugo datangnyo .
46015048	Umaik mukaluak nan di dunia ko , saroman ko jo Adam nan partamu , nan dibuwek dari tanah , tapi urang-urang sarugo lah basatu jo Isa Almasih , mako inyo ka saroman pulo jo Baliau nan datang dari sarugo .
46015049	Kito nan kiniko , saroman ko jo Adam nan dibuwek dari tanah , tapi isuak , kito ka manjadi saroman jo Baliau nan dari sarugo .
46015050	Mukasuik ambo bakcando iko sudaro-sudaro : tubuah nan dibuwek dari darah jo dagiang ko , indak ka dapek doh masuak Karajaan Allah ; tubuah nan bisa binaso ko , indak ka dapek doh manjalani iduik nan kaka .
46015051	Paratikanlah rasiyo nan ambo kecekkan ko : Indak kasadonyo doh kito nan ka mati , tapi kasadonyo kito ka di ubah .
46015052	Kajadian tu ka tajadi sacaro mandabok , dalam sakijok mato , dikutiko tarumpik diambuih untuak nan tarakir . Dek karano , dikutiko tarumpik tu babunyi , mako urang-urang nan lah mati , ka di iduikkan baliak jo tubuah nan indak bisa binaso , kasadonyo kito ka di ubah .
46015053	Tubuah kito nan bisa mati ko , musti dituka jo tubuah nan indak bisa mati , tubuah nan dari dunia ko , musti dituka jo tubuah nan dari sarugo .
46015054	Jikok tubuah nan bisa mati ko , lah dituka jo tubuah nan indak bisa mati , baitu pulo , tubuah nan dari dunia ko , lah dituka jo tubuah nan dari sarugo , mako dikutiko itulah baru tajadi , apo nan tatulih di Alkitab , " Mauik lah dipunahkan ; kamanangan lah dipadapek ! "
46015055	" Oih mauik , dimanyo kamanangan angkau ? Oih mauik , dimanyo sangek angkau ? "
46015056	Sangek mauik iyolah doso , mako doso tu lah nan manjalankan mukasuiknyo , malalui paratuaran agamo .
46015057	Tapi basyukurlah kapado Allah ; Baliau lah mambarikan kamanangan kabake kito , malalui Isa Almasih Tuhan kito !
46015058	Dek karano itu , oih sudaro-sudaro nan tacinto , andaknyo angku-angku kuwaik sarato jo taguah . Tataplah basungguah-sungguah bakarajo untuak Tuhan , dek karano angku-angku kan lah mangatawui , baraso kasadonyo nan angku-angku karajokan untuak Tuhan tu , indaklah ka tabuwang siyo-siyo .
46016001	Kiniko , tantang parkaro pitih nan ka angku-angku sumbangkan , untuak kito nan samo-samo urang Kristen , ambo ma usulkan , supayo angku-angku mangarajokannyo sasuwai jo pitunjuak , nan lah ambo barikan kabake jamaat-jamaat nan di Galatia .
46016002	Di ari nan partamu satiyok pakan , andaknyo satiyok-tiyok sudaro kasadonyo , manyisiahkan pitih , sasuwai jo bara dapek pancariannyo surang-surang . Andokkanlah pitih tu sampai ambo tibo , supayo , jan dikutiko ambo lah tibo , baru pitih tu dikumpuakan .
46016003	Isuak jikok ambo tibo , ambo ka ma utuih urang-urang nan lah angku-angku satujui . Ambo ka mambari surek pa anta untuak urang-urang tu , supayo buliah inyo bawok pitih sumbangan tu ka Yerusalem .
46016004	Jikok nampaknyo paralu , ambo payi samo-samo jo inyo , mako ambo ka payi samo-samo jo inyo .
46016005	Ambo ka manamui angku-angku , sasudah ambo malalui Makedonia , dek karano ambo bamukasuik nak lalu disinan .
46016006	Mungkin juwo ambo ka manatap agak sabanta di tampaik angku-angku , bakamungkinan salamo musin dingin . Sasudah tu , angku-angku dapek andaknyo mambantu ambo , supayo ambo bisa untuak manaruihkan pajalanan ka tampaik nan lain .
46016007	Ambo indak niyo doh manamui angku-angku , jikok hanyo sakadar singgah sajo . Jikok Tuhan layi ma ijinkan , ambo niyo agak lamo di tampaik angku-angku .
46016008	Samantaro itu ambo ka tingga di kota Efesus ko , sampai tibo ari rayo Pentakosta .
46016009	Biyapun sambuah urang disiko nan manantang ambo , tapi banyak pulo kasampatan untuak mangarajokan karajo-karajo nan sangaik pantiang .
46016010	Jikok tibo si Timotius , tarimolah inyo sacaro elok , andaknyo sanang atinyo tingga di tangah-tangah angku-angku , dek karano inyo saroman pulo jo ambo , inyo bakarajo untuak Tuhan .
46016011	Janlah sampai ado urang nan maremehkannyo . Bantulah inyo , supayo inyo buliah sanang salamaik , untuak manaruihkan pajalanannyo babaliak kabake ambo , dek karano ambo sadang mananti-nanti inyo , baitu pulo sudaro-sudaro nan lain .
46016012	Nan sudaro kito si Apolos , lah acok kali ambo ma usulkan ka inyo , supayo inyo , sarato jo sudaro-sudaro nan lain bagai , payi andaknyo untuak manamui angku-angku . Tapi inyo alun maraso yakin , baraso inyo musti payi kiniko . Tapi biyapun baitu , jikok isuak ado kasampatan , tantu inyo ka payi juwo .
46016013	Andaknyo angku-angku tatap bajago-jago , sarato taguah dalam iduik sabagai urang Kristen . Batindaklah sacaro barani , sarato tataplah kuwaik .
46016014	Apo pun juwo nan angku-angku karajokan , karajokanlah sacaro kasiah .
46016015	Sudaro tantunyo layi tawu jo si Stefanus , sarato jo kaluarganyo ; inyolah urang-urang nan partamu-tamu , nan manjadi urang Kristen di Akhaya . Inyo sacaro jo sapanuah ati , sangajo bakarajo untuak malayani umaik Allah .
46016016	Ambo sabana-bana ma usulkan kabake angku-angku , supayo angku-angku ma ikuik-i pimpinan urang-urang nan bakcando itu , baitu pulo kabake urang-urang lain nan samo-samo bakarajo , sarato nan samo-samo malayani jo inyo .
46016017	Sanang bana ati ambo dek kadatangan si Stefanus , si Fortunatus , sarato jo si Akhaikus . Urang-urang tu lah , nan manjadi pangganti angku-angku di ambo .
46016018	Dek karano di inyolah , mangkonyo ambo basukocito , saroman pulo jo inyo mansukocitokan ati angku-angku . Urang-urang nan bakcando itu musti di aragowi .
46016019	Jamaat-jamaat nan di Asia , bakirin salam untuak angku-angku . Si Akwila jo si Priskila , sarato jo jamaat nan bakumpua di rumahnyo , bakirin salam kasiah sacaro Kristen pulo , untuak angku-angku .
46016020	Kasadonyo sudaro-sudaro nan disiko , bakirin salam untuak angku-angku . Basalam-salamanlah , sacaro panuah kasiah sabagai basudaro dalam Kristen .
46016021	Ambo tukuakkan pulo disiko , salam nan ambo tulihkan sandiri : Salam dari ambo , si Paulus .
46016022	Nama urang nan indak mangasiahi Tuhan , biyalah inyo takutuak ! Maranatha -- oih Tuhan kami , datanglah !
46016023	Mudah-mudahan Tuhan Isa Almasih , mambarakaik-i sudaro .
46016024	Ambo iriang-i jo kasiah , untuak sudaro kasadonyo nan lah basatu jo Isa Almasih . Salam aromaik dari kami , Paulus
47001001	Sudaro-sudaro jamaat Allah nan di Korintus , sarato jo kasadonyo umaik Allah nan di daerah Akhaya . Ambo , si Paulus , rasul Isa Almasih , nan di angkek manuruik kahandak Allah , samo-samo jo sudaro kito si Timotius bagai ,
47001002	kami ma arokkan , mudah-mudahan Allah Bapak kito , sarato jo Tuhan Isa Almasih , mambari barakaik sarato jo aman santoso kabake angku-angku .
47001003	Sagalo pujian untuak Allah , Bapak dari Tuhan kito Isa Almasih . Baliau adolah Bapak nan sangaik elok ati , Baliau adolah Allah nan mambarikan sagalo kakuatan kabake kito manusia .
47001004	Baliaulah nan mambari kakuatan kabake kami , untuak ma adok-i satiyok kasulitan nan tasuwo di kami , supayo jo kakuatan nan kami tarimo dari Allah tu , kami dapek pulo mambari kakuatan kabake sadonyo urang nan dalam kasusahan .
47001005	Sagalo sansaro nan lah ditangguangkan dek Isa Almasih , lah banyak pulo nan tasuwo di kami . Malalui Baliau pulo , kami sabana dikuwaikkan .
47001006	Jikok kami tasuwo jo nan sulik , itu mukasuiknyo adolah untuak panguwaikkan batin angku-angku , untuak kasalamatan angku-angku juwo . Jikok batin kami lah dikuwaikkan , mako angku-angku sato pulo tu dikuwaikkan , sainggo angku-angku tabah dalam ma adok-i sagalo kasulitan , samo jo bakcando nan lah kami tangguangkan .
47001007	Kami tatap yakin , indak ka ragu-ragu doh tantang sudaro , dek karano kami tawu , baraso angku-angku sato sansaro samo-samo jo kami . Dek karano itu , angku-angku sato pulo dikuwaikkan samo-samo jo kami .
47001008	Oih sudaro-sudaro ! Kami niyo angku-angku tawu pulo andaknyo , tantang parkaro kasulitan nan kami tangguangkan di wilayah Asia . Sansaro nan kami tangguangkan tu sabana barek manimpo kami , sainggonyo kami indak ma arokkan ka iduik lai ;
47001009	rasonyo , kami ko lah saroman jo urang nan ka di ukun mati . Mangkonyo tajadi nan bakcando itu , supayo kami jan bagantuang kabake kakuatan diri sandiri , tapi kapado Allah , nan bisa ma iduikkan urang nan mati .
47001010	Baliaulah nan lah manyalamaikkan kami , dari bahayo mauik nan sangaik manakuikkan tu . Isuak Baliau pulolah nan ka manyalamaikkan kami , dek karano kabake Baliaulah kami ma arokkan sagalo sasuatu .
47001011	Kami yakin , dek karano angku-angku bi mandowakan kami , mako Allah ka manyalamaikkan kami pulo baliak dari bahayo . Allah bamurah ati mambarakaik-i kami , dek karano banyaknyo urang nan mandowakan kami , mako Allah mampalakukan dowa tu , dek karano itu banyak urang nan ka batarimo kasih kapado Allah .
47001012	Gadang bana ati kami , dek karano ati ketek kami mayakinkan kami , baraso iduik kami di dunia ko -- nan tarutamu ubuangan kami jo sudaro , lah kami jalankan sacaro tuluih , sarato jo suci . Kami mangarajokan nan bakcando itu , indak jo aka budi kami sabagai manusia doh , tapi jo kakuatan nan dibarikan dek Allah .
47001013	Nan kami surekkan kabake angku-angku ko , hanyo adolah tantang parkaro-parkaro nan dapek angku-angku baco , sarato jo nan dapek dipahami . Nan kiniko , angku-angku indak ka dapek doh mamahami tantang diri kami sapanuahnyo , tapi nan ambo ma arokkan , isuak angku-angku ka sabana-bana mamahami tantang diri kami . Jo caro nan baitu , dikutiko Tuhan Isa Almasih tibo isuak , mako angku-angku ka bagadang ati dek karano di kami , samo jo bakcando kami nan bagadang ati , dek karano di angku-angku .
47001014	
47001015	Dek karano di kayakinan nan bakcando itulah , mangko pado mulonyo ambo marancanakan untuak manamui angku-angku , supayo angku-angku buliah mandapek barakaik duwo kali lipek .
47001016	Ambo bamukasuik singgah di tampaik angku-angku , malah dikutiko pajalanan ambo ka Makedonia , dikutiko ambo ka babaliak , ambo ka singgah pulo di tampaik angku-angku , supayo angku-angku buliah dapek pulo mambantu ambo , untuak manaruihkan pajalanan ka Yudea .
47001017	Tapi ambo lah marubah niyaik ambo tu ; apokoh itu manandokan ambo indak bapandirian ? Dikutiko ambo mambuwek rancana , apokoh ambo mambuwek rancana manuruik salero ambo surang , kini mangatokan , " Iyo " , sabanta lai mangatokan " Indak " ?
47001018	Dek karano di Allah nan dapek dipicayoi , ambo indak niyo doh bajanji ka sudaro , dalam pado " Iyo " , ba " Indakkan " pulo .
47001019	Dek karano Isa Almasih , Anak Allah , nan lah dibaritokan kabake angku-angku dek si Silas jo si Timotius , sarato dek ambo sandiri , Baliau indak ka mangatokan " Iyo " doh , jikok nan Baliau mukasuikkan " Indak " . Tapi adolah sabaliaknyo , malah Baliau marupokan jawaban " Iyo " , dari Allah .
47001020	Dek karano malalui Baliau , Allah lah mangatokan " Iyo " , taradok kasadonyo janji-Nyo . Badasarkan itulah , mangkonyo kito mangucapkan " Amin " kapado Allah , karano dek Isa Almasih . Kami pabuwek nan bakcando itu , supayo Allah dimuliekan .
47001021	Allah sandirilah nan manjadikan kito taguah basatu jo Isa Almasih ; Baliau pulolah nan lah mamiliah kito , nan disangajokan untuak Baliau .
47001022	Untuak itu , Allah lah mansahkan kito manjadi miliak-Nyo , Baliau lah mambarikan Roh-Nyo di ati kito sabagai jaminan , baraso Baliau ka mambarikan sagalo sasuatu nan lah Baliau janjikan .
47001023	Allah sandirilah nan jadi sasi ambo -- dek karano Baliau tawu isi ati ambo -- baraso ambo indak jadi doh payi ka Korintus , dek karano ambo indak niyo doh ma ibokan ati angku-angku .
47001024	Tantang parkaro apo nan musti angku-angku picayoi , nan ambo indak mamaso angku-angku doh , dek karano angku-angku lah sabana-bana ba iman kapado Isa Almasih . Ambo hanyo niyo bakarajo samo jo angku-angku , supayo angku-angku batambah basukocito .
47002001	Dek karano itu , ambo lah mambuwek kaputusan , baraso ambo indak ka datang doh lai ka tampaik angku-angku , jikok kadatangan ambo tu ma ibokan ati angku-angku .
47002002	Jikok ambo nan ma ibokan ati angku-angku , siya pulo lai urang nan ka dapek mahibur ambo , jikok indak angku-angku sandiri ?
47002003	Itulah sababnyo , mangko ambo buwek surek ko kabake angku-angku . Ambo indak niyo doh manamui angku-angku , jikok itu ka ma ibokan ati angku-angku , padohal angku-angkulah nan samustinyo nan ka manggadangkan ati ambo . Dek karano ambo yakin , jikok ambo bagadang ati , mako sudaro kasadonyo bagadang ati pulo .
47002004	Ambo mambuwek surek ko kabake angku-angku , jo ati nan ibo sarato jo ati nan barek , sambia ba urai ayie mato . Ambo indak ba mukasuik supayo angku-angku ba ibo ati pulo doh , tapi supayo angku-angku buliah manyadari , baraso ambo sabana mangasiahi angku-angku .
47002005	Jikok ado urang nan manyababkan ati kito ta ibo , mako karajo tu inyo pabuwek indak taradok ambo doh tu , tapi taradok sudaro kasadonyo , atau paliang tidak taradok sabagian dari kito . Ambo indak namuah doh talampau kareh taradok inyo .
47002006	Bagi urang nan bakcando itu , lah cukuik tu ukunan nan dibarikan dek sabagian sudaro kabake inyo .
47002007	Nan kiniko angku-angku musti mamaohkan inyo , sarato ma agiah sumangaik baliak kabake inyo , supayo inyo jan talampau ba ibo ati , sainggo baputuih aso .
47002008	Dek karano itu , ambo mamintak , supayo angku-angku mampanampakkan baliak kabake inyo , baraso angku-angku iyo sabana-bana mangasiahinyo .
47002009	Ambo mambuwek surek tu kabake angku-angku , mukasuiknyo iyolah untuak ma uji angku-angku , apokoh angku-angku layi niyo taruih manuruikkan pitunjuak-pitunjuak dari ambo .
47002010	Jikok angku-angku lah mamaohkan urang nan babuwek salah kabake angku-angku , mako ambo pun lah mamaohkan urang tu pulo . Dek karano , apo nan lah ambo maohkan -- kok santano ado juwo lai nan paralu dimaohkan -- mako kasadonyo tu ambo maohkan di adok-an Isa Almasih , untuak kabaiakkan angku-angku .
47002011	Ambo pabuwek nan bakcando itu , supayo ubilih jan mandapek kasampatan untuak manguwasoi kito ; dek karano kito lah tawu jo sagalo mukasuiknyo .
47002012	Dikutiko ambo lah tibo di Troas , nan mukasuik ambo iyolah untuak mambaritokan Injil Isa Almasih , ruponyo Tuhan lah mambukak jalan , supayo ambo dapek bakarajo di tampaik tu .
47002013	Tapi nan ati ambo indak lamak , dek karano indak batamu jo sudaro kito si Titus . Mako ambo mintak barangkek kabake urang-urang nan disinan , sudah tu ambo payi ka Makedonia .
47002014	Tapi syukurlah kapado Allah ! Baliau tatap mamimpin kami untuak sato dalam arak-arakkan kamanangan Isa Almasih , dek karano kami iduik layi basatu jo Baliau . Allah mamakai kami supayo barito tantang Isa Almasih tasebar andaknyo , bakcando baun arun nan mangkapundak kian kumari .
47002015	Dek karano kami ko saroman jo baun kumayan nan arun , nan dibaka dek Isa Almasih untuak Allah . Bagi urang-urang nan sadang manuju kabinasoan , kami ko saroman jo baun mauik nan mambunuah ; tapi , bagi urang-urang nan sadang disalamaikkan , kami ko saroman jo baun arun nan mambawok kapado iduik . Nah , siyakoh nan layi ka dapek manjalankan tugeh ko ?
47002016	
47002017	Kami ko indak saroman doh jo kabanyakkan urang , nan manjadikan firman Allah tu bakcando barang galeh . Sagalo tujuan kami barasiah , dek karano kami ditugehkan dek Allah . Allah sandiri lah manampak , baraso kami nan manyampaikan firman tu , adolah sabagai pisuruah Isa Almasih .
47003001	Apokoh bakcando iko nampaknyo , sa olah-olah kami mamuji-muji diri kami pulo baliak ? Atau buliah jadi kami mamaralukan surek pujian untuak angku-angku , atau dari angku-angku , saroman jo nan diparalukan dek urang-urang nan lain ?
47003002	Sudaro sandirilah surek pujian kami , nan tatulih di ati kami , nan dapek dikatawui sarato dibaco dek satiyok urang .
47003003	Urang-urang tu sandiri dapek maliyek , baraso sudaro marupokan surek nan ditulih dek Isa Almasih , nan dikirin malalui kami . Surek tu ditulih indak jo dawaik doh , tapi jo Roh Allah nan iduik ; indak pulo di ateh batu doh , tapi di ati manusia .
47003004	Kami bakato bakcando itu , dek karano kayakinan kami kapado Allah malalui Isa Almasih .
47003005	Indak ciyek juwo doh alasan di kami untuak dapek mangatokan , baraso di kami layi talok mangarajokan karajo ko , tapi Allah nan mambari kamampuan kabake kami .
47003006	Dek karano di Baliaulah , mangkonyo talok di kami untuak manjadi palayan dari suatu pajanjian nan baru ; iyolah pajanjian nan bagantuang kapado Roh Allah , indak kabake paratuaran nan tatulih doh . Dek karano , nan tatulih tu mambawok mauik , sadangkan Roh Allah tu mambari iduik .
47003007	Dikutiko pajanjian nan mambawok mauik tu dibuwek , nan di ukie di ateh batu , cahayo Allah bacahayo satarang-tarangnyo ka muko Nabi Musa . Cahayo Allah tu sabana gumilang , sainggo indak talok doh dek banso Israel tu , untuak manantang muko Nabi Musa , biyapun cahayo nan dimukonyo tu lah muloi puda dikutiko itu . Nah , jikok dikutiko mambuwek pajanjian nan mambawok mauik tu , dirasmikan jo caro nan sangaik rancak , sarato jo basumarak ,
47003008	baitu pulo dikutiko mambuwek pajanjian nan dibarikan dek Roh Allah , tantu dirasmikan pulo jo caro nan labiah basumarak lai .
47003009	Jikok pajanjian nan ma ukun manusia tu , baitu bana karancaknyo , tantu talabiah rancak lai , pajanjian nan mamungkinkan manusia ba elok baliak jo Allah .
47003010	Buliah dikatokan , apo nan dawulu disangko rancak , kiniko lah indak rancak lai , dek karano lah tibo pajanjian nan labiah rancak .
47003011	Jikok sasuatu nan hanyo tahan samantaro , baitu karancaknyo , tantu sasuatu nan kaka talabiah rancak lai .
47003012	Dek karano kami mampunyoi harapan nan saroman itu , itu mangkonyo kami barani mangecek bakcando itu .
47003013	Kami indak saroman doh jo Nabi Musa , Nabi Musa inyo sawok-i mukonyo , supayo banso Israel jan maliyek cahayo Tuhan nan lah muloi lindok tu , sarato ka ilang lanyok dari mukonyo .
47003014	Pikieran urang-urang tu lah bi tatutuik . Sampai kiniko , biyapun inyo bi mambaco kitab-kitab tantang pajanjian nan lamo tu , tapi nan pikierannyo tatap juwo lai tatutuik . Salubuang panutuik tu dapek tasingkok , jikok urang tu lah basatu jo Isa Almasih .
47003015	Sampai kiniko , biyapun inyo lah bi mambaco kitab-kitab Nabi Musa , tapi nan salubuang tu tatap juwo lai manyawok-i pikierannyo .
47003016	Tapi , jikok ado urang nan datang mangadap kapado Tuhan , mako salubuang tu pun di anjakkan dari mukonyo .
47003017	Nah , Tuhan nan dimukasuikkan disiko , adolah Roh . Jadi , dima ado Roh Tuhan , mako disinan ado pulo kamardekaan .
47003018	Kiniko , muko kito kasadonyo , indak basawok-i lai , nan kito ko manyinarkan cahayo nan gumilang dari Tuhan Isa Almasih . Dek karano itu , kito taruih manaruih di ubah manjadi saroman jo Baliau ; batambah lamo kito batambah baiak . Baiak tu datangnyo dari Roh , nan Roh tu adolah Tuhan .
47004001	Dek karano kamurahan ati Allah sajolah , mangkonyo kami layi dapek mangarajokan karajo ko . Itulah sababnyo mangko kami indak putuih aso .
47004002	Kami indak mamakai caro-caro buruak nan mamariangikkan doh . Kami indak galie doh dalam bakarajo , kami indak namuah doh mamuta-baliakkan firman Allah . Kami malayani Allah jo ati nan barasiah , sasuwai manuruik kahandak Baliau . Dek karano itu , kami ma arokkan kasadonyo urang , supayo manilai kami sacaro elok di ati keteknyo surang-surang .
47004003	Jikok Injil nan kami baritokan tu , alun juwo lai dapek dipahami dek urang , mako hanyo urang-urang nan sadang manuju kabinasoan sajolah , nan indak ka dapek mamahaminyo .
47004004	Dewa jahek nan manguwasoi dunia ko , itulah nan manutuik pikieran urang-urang nan indak namuah picayo tu . Inyolah nan ma ambek-ambek , supayo urang-urang tu jan manampak cahayo tarang dari Injil kabasaran Isa Almasih , nan adolah marupokan gambaran Allah .
47004005	Barito nan kami kabakan tu , indaklah barito tantang diri kami doh . Barito tu , adolah barito tantang Isa Almasih ; baraso nan Baliau adolah Tuhan ; nan kami ko , adolah palayan angku-angku , dek karano di Baliau .
47004006	Allah nan lah mangatokan , baraso , " Andaklah dari nan kalam tabik tarang , " Allah nan itu pulolah , nan manabikkan tarang tu di ati kito , supayo pikieran kito tarang untuak dapek mamahami kamuliaan Allah , nan bacahayo di muko Isa Almasih .
47004007	Tapi arato rohani nan rancak tu , kami bawok dalam diri kami nan indak ba arago ko , diri kami nan dibuwek dari tanah . Jo caro nan baitu , mako nyatolah baraso kabasaran kuwaso tu , talatak pado Allah , indak didiri kami doh .
47004008	Kami disarang dari sagalo pihak , tapi nan kami indak tasapik doh . Kami ilang aka , tapi indak sampai putuih aso doh .
47004009	Sambuah urang nan mamusuahi kami , tapi kami tatap ado bakanti . Biyapun acok bana kami ditangani sampai tatilantang , tapi nan kami indak mati doh .
47004010	Buliah dikatokan taruih manaruih kami marasokan di tubuah kami , baa rasonyo Isa Almasih ka mati , supayo iduik Baliau pun manjadi nyato didiri kami .
47004011	Salamo kami iduik , kami taruih di ancam dek mauik dek karano di Isa Almasih , supayo jo caro nan baitu , iduik Baliau pun dapek dinyatokan , di tubuah kami nan indak kaka ko .
47004012	Jadi , aratinyo bana , mauik sadang basitungkin dalam diri kami mangarajokan karajonyo , tapi nan kami bagadang ati , dek karano nan sabananyo , iduik nan sabana iduiklah nan sadang basitungkin bakarajo di dalam diri angku-angku .
47004013	Di Alkitab ado tasuwo kato-kato nan bakcando iko , " Dek karano ambo ba iman , itu mangkonyo ambo mangecek . " Nah , jo sumangaik iman nan bakcando itu pulo , mangko kami mangecek , dek karano kami layi ba iman .
47004014	Kami yakin , baraso Allah nan ma iduikkan Tuhan Isa Almasih sasudah mati , mako Baliau ka ma iduikkan kami pulo baliak samo-samo jo Isa Almasih , kasadonyo kito ka dibawok ka adok-an Baliau .
47004015	Kasadonyo tu adolah untuak kaparaluan angku-angku . Dek karano , batambah banyak urang nan mangalami kasiah Allah , mako batambah banyak pulo dowa syukur nan disampaikan kapado Allah ; jo caro nan baitu Allah dimuliekan .
47004016	Itulah sababnyo mangko kami indak putuih aso . Biyapun sacaro layie kami samakin batambah sansai , tapi sacaro batin kami dipabarui satiyok ari .
47004017	Kasusahan kami nan sagalemeng ko hanyolah untuak samantaro , isuak ka ma asiekan suatu kabahagiaan luwa biaso nan kaka . Kabahagiaan tu jauah labiah gadang , jikok dibandiangkan jo kasusahan nan kiniko .
47004018	Dek karano , paratian kami indak ma arah ka parkaro-parkaro nan kaliyatan doh , tapi kabake nan indak kaliyatan . Nan kaliyatan tu hanyo tahan sabanta , tapi nan indak kaliyatan tu , kaka untuak salamo-lamonyo .
47005001	Dek karano kami tawu , jikok rumah -- iyolah tubuah kito ko -- nan kito diami di dunie ko , di urak , mako Allah ka manyadiyokan untuak kito sabuwah rumah di sarugo , nan dibuwek sandiri dek Allah , nan tahan untuak salamo-lamonyo .
47005002	Di dalam rumah nan kiniko , kito bi mangaluah , dek karano kito taragak sangaik , nak tingga di rumah kito nan di sarugo tu .
47005003	Rumah itulah , tubuah kito nan baru .
47005004	Salamo kito tingga di rumah nan di dunia ko , kito bi mangaluah , dek karano baban kito barek . Indak dek karano kito , nak niyo lapeh dari tubuah kito nan di dunia ko doh , tapi dek karano kito niyo nak manganakkan , tubuah nan dari sarugo tu , supayo tubuah kito nan bisa mati ko , dapek dikuwasoi dek nan iduik .
47005005	Nan mampasiyapkan kito untuak itu , adolah Allah sandiri , Baliau pulolah nan mambarikan Roh-Nyo kabake kito sabagai jaminan .
47005006	Dek karano itu , ati kami tatap maraso kuwaik . Kami tawu , baraso , salamo kami tingga di tubuah kami nan iko juwo , mako kami tatap jauah , dari rumah nan ka kami diami samo-samo jo Tuhan .
47005007	Dek karano , kami iduik badasarkan iman kapado Isa Almasih , indak dek badasarkan kabake apo nan dapek diliyek doh ,
47005008	itulah sababnyo mangko ati kami tabah . Kami labiah suko lapeh dari tubuah kami ko , supayo kami dapek tingga samo-samo jo Tuhan .
47005009	Dek karano itu , kami ba usawo basungguah-sungguah untuak manyanangkan ati Baliau , biya dikutiko kami sadang di rumah nan disiko , ataupun di rumah nan disinan .
47005010	Dek karano , kasadonyo kito ko lah jaleh ka dibawok , ka adok-an pangadielan Isa Almasih , satiyok-tiyok urang ka mandapek balasan , sasuwai jo apo nan dikarajokannyo di dunie ko -- karajo baiak ataupun karajo jahek .
47005011	Kami tawu , apo aratinyo takuik kapado Tuhan ; itulah sababnyo mangko kami ba usawo , mayakinkan urang tantang diri kami . Allah sabana tawu jo kami , sampai ka nan sadalam-dalamnyo , baitu pulo , ambo ma arokkan supayo di dalam ati angku-angku , tawu pulo andaknyo jo kami .
47005012	Jo caro nan bakcando iko , kami indak mamintak supayo angku-angku mamuji kami doh . Kami hanyo niyo mambarikan suatu alasan nan elok , jikok angku-angku ka bangga taradok kami , supayo angku-angku tawu andaknyo , baa samustinyo manjawab kecek urang-urang , nan mamantiangkan bantuak jo rupo , tapi indak mamantiangkan sipaik urangnyo .
47005013	Jikok kami iyo lah gilo nampaknyo , itu adolah untuak kamuliaan Allah . Jikok kami layi bakcando urang elok nampaknyo , mako itu adolah untuak kaparaluan angku-angku .
47005014	Kasiah Isa Almasih lah nan manguwasoi diri kami ; kami layi manyadari , baraso , jikok surang urang lah mati untuak kasadonyo urang , mako itu ba arati , kasadonyo urang lah mati .
47005015	Isa Almasih mati untuak kasadonyo urang , supayo urang-urang nan iduik , jan hanyo iduik untuak dirinyo surang , tapi iduiklah untuak Isa Almasih nan lah mati , nan lah di iduikkan baliak dek karano untuak kaparaluan kasadonyo urang .
47005016	Dek karano itu , kami indak lai manilai urang manuruik ukuaran manusia . Iyo panah kami manilai Isa Almasih sacaro manusia , tapi nan kiniko indak lai .
47005017	Urang nan lah basatu jo Isa Almasih , ba arati inyo lah manjadi manusia baru . Manusia lamonyo lah indak ado lai -- kasadonyo lah manjadi baru .
47005018	Kasadonyo tu dikarajokan dek Allah . Malalui Isa Almasih , Allah manjadikan kito ba elok baliak jo Baliau , sudah tu , Baliau manugehkan kito untuak mangabakan , supayo urang-urang nan lain dimungkinkan pulo ba elok baliak jo Allah .
47005019	Kami mambaritokan , baraso , jo parantaroan Isa Almasih , Allah mambuliahkan manusia ba elok baliak jo diri-Nyo , Allah mampabuwek nan bakcando itu , mako Baliau indak lai manuntuik kasalahan-kasalahan , nan lah dipabuwek dek manusia taradok diri-Nyo . Kami lah ditugehkan dek Allah untuak mambaritokan , barito tu .
47005020	Jadi nan kami ko , adolah pisuruah-pisuruah Isa Almasih . Malalui kami Allah mangirinkan pasan-Nyo . Ateh namo Isa Almasih , kami sabana mamintak kabake angku-angku , tarimolah uluaran tangan Allah , nan mamungkinkan angku-angku ba elok baliak jo Baliau .
47005021	Isa Almasih indak ado doh badoso , tapi Allah manjadikan Baliau nan mamikua doso kito , supayo kito ba elok baliak jo Allah , dek karano kito basatu jo Isa Almasih .
47006001	Dek karano kami bakarajo samo-samo jo Allah , mako kami sabana mamintak kabake angku-angku , janlah disiyo-siyokan kabaiakkan ati Allah tu .
47006002	Di Alkitab Allah mangatokan , " Dikutiko nan lah dipabuliahkan , Aden lah mampalakukan dowa angkau , di ari Aden manyalamaikkan , Aden lah manolong angkau . " Kana-ilah elok-elok , kinikolah masonyo nan dipabuliahkan tu . Kinikolah ari untuak panyalamaik-an tu !
47006003	Dalam sagalo parkaro kami ba usawo , supayo caro iduik kami indak manjadi batu panaruang , kami indak niyo doh kok palayanan kami diburuakkan urang .
47006004	Tapi musti sabaliaknyo , dalam sagalo parkaro kami mampanampakkan , baraso kami adolah pisuruah-pisuruah Allah . Sagalo macam kasulitan lah kami tangguangkan sacaro saba :
47006005	kami di aniayo , dimasuakkan ka pinjaro , kami ditangani urang basamo-samo ; kami bakarajo kareh , acok kami indak lalok , acok pulo kami indak ado nan ka dimakan .
47006006	Basituluih , babijaksano , basaba , sarato jo basielok ati , kami mampanampakkan kabake urang , baraso kami ko adolah pisuruah Allah . Kami tatap bagantuang kapado Roh Allah , disaratowi jo kasiah nan tuluih ,
47006007	sarato jo mambaritokan kaba nan dari Allah , jo kuwaso Allah , kami mampanampakkan kabake urang , baraso kami ko adolah pisuruah Allah . Kami bapacik kabake kahandak Allah , sabagai sinjato kami untuak manyarang , ataupun untuak mambela diri .
47006008	Kami di aromaik-i , tapi dihino iyo pulo ; kami dipuji , tapi dipitanah iyo pulo . Biyapun kami luruih , kami dituduah pangicuah .
47006009	Kami di anggap indak tamusaua , tapi kasadonyo urang bi tawu jo kami . Kami disangko lah mati , tapi nyatonyo kami iduik juwo lai . Biyapun kami di aniayo , nan kami tatap iduik .
47006010	Biyapun acok ati kami ta ibo , tapi nan kami tatap juwo basukocito . Kami nampaknyo bansaik , tapi lah sambuah urang nan kayo , dek karano di kami . Nampaknyo kami indak punyo sabuwah alah jo , tapi nan sabananyo , kami ado mampunyoi sagalo-galonyo .
47006011	Oih sudaro-sudaro nan tacinto di Korintus ! Kami lah bataruih tarang kabake angku-angku . Sagalo nan ado di ati kami , lah kami katokan .
47006012	Kami indak manutuik ati doh taradok angku-angku , tapi angku-angkulah nan manutuik ati taradok kami .
47006013	Nan kiniko , biyalah ambo mangecek bakcando kabake anak-anak ambo sandiri . Bukakkan pulolah ati angku-angku taradok kami .
47006014	Janlah angkau , marupokan pasangan nan indak saimbang , jo urang-urang nan indak ba iman kabake Isa Almasih . Dek karano , apokoh nan dapek disamokan , antaro kabanaran jo ka durakoan ? Atau , dima pulo ka dapek nan tarang basatu jo na kalam .
47006015	Indak mungkin doh Isa Almasih supakaik jo ubilih . Apokoh nan dapek disamokan , antaro urang Kristen jo urang nan indak Kristen ?
47006016	Apokoh ubuangannyo antaro Rumah Tuhan jo rumah barhalo ? Nan kito ko adolah Rumah Tuhan , iyolah Tuhan Allah nan iduik . Baliau sandiri lah mangatokan , " Aden ka tingga di tangah-tangah urang-urang tu , Aden iduik samo-samo jo inyo . Aden ka manjadi Allahnyo , inyo ka manjadi umaik-Den .
47006017	Dek karano itu , tinggakanlah urang-urang nan indak ba Tuhan Allah , jauahkanlah diri kalian dari inyo . Janlah ba ubuangan jo sagalo nan najih , mako Aden ka manarimo kalian .
47006018	Aden ka manjadi Bapak kalian , mako kalian ka manjadi anak-anak-Den , bakcando itulah nan dikatokan dek Tuhan Nan Mahakuwaso . "
47007001	Oih sudaro-sudaro nan tacinto ! Kasadonyo janji tu ka di untuakkan ka untuak kito . Dek karano itu , andaklah kito mambarasiahkan diri , dari sagalo nan ka mangumuahi jiwa , dari sagalo nan ka mangumuahi badan . Andaklah kito takuik kapado Allah , supayo iduik kito ko , manjadi iduik nan sangajo untuak Baliau , sacaro samparono .
47007002	Sambuiklah kami di dalam ati angku-angku . Kami indak ado doh basalah kabake siya-siyanyo , indak ado doh urang nan lah kami rugikan . Indak ado saketek juwo doh kami mangaruak labo , kok dari siya-siyanyo .
47007003	Ambo bakato bakcando itu , indak untuak mampasalahkan angku-angku doh . Dek karano , saroman jo nan lah ambo katokan dawulu , kami iyo bana sangaik mangasiahi angku-angku , nan kito ko bakanti sa iduik samati .
47007004	Ambo picayo sapanuahnyo kabake angku-angku . Iyo bana angek ati ambo dek karano di angku-angku ! Biyapun sambuah kami tasuwo jo nan sulik , tapi ati ambo sabana ta ubek dek karano di angku-angku . Iyo bana gadang ati ambo !
47007005	Baitu pulo kutiko kami tibo di Makedonia , indak talakik saketek juwo doh di kami balapeh panek . Dari sagalo suduik kami mandapek kasulitan : dari pihak lain patangkaran , dari dalam ati kami sandiri , katakuik-an .
47007006	Tapi syukurlah , Allah tatap manggadangkan ati urang nan putuih aso ; Baliau ma angekkan ati kami jo kadatangan si Titus .
47007007	Indak dek karano kadatangan si Titus tu sajo doh , nan manggadangkan ati kami , tapi ado pulo nan lain nan manyanangkan ati kami , dek karano inyo lah mancuritokan , baraso angku-angku lah manyanangkan atinyo pulo . Inyo mangatokan , baraso angku-angku sabana taragak sangaik nak basuwo jo ambo ; inyo ado pulo mangatokan , baraso angku-angku manyasa jo sagalo karajo angku-angku nan dawulu , nan kiniko angku-angku rela mambela ambo . Itulah nan sangaik manggadangkan ati ambo .
47007008	Biyapun surek ambo tu lah ma ibokan ati angku-angku , tapi ambo indak manyasa doh mambuwek surek tu . Batua , baru ambo tawu baraso surek ambo tu ma ibokan ati angku-angku -- biyapun ati angku-angku nan ta ibo tu hanyo samantaro -- nan ambo agak manyasa juwo .
47007009	Tapi nan kiniko ati ambo lah sanang -- indak dek karano ati angku-angku lah ta ibo doh , tapi , dek karano ati angku-angku nan ta ibo tu , mambuwek parangai angku-angku barubah . Batua tu , ati angku-angku nan ta ibo tu sajalan jo kahandak Allah . Jadi , nan kami indak marugikan angku-angku doh .
47007010	Dek karano , ati ta ibo nan bakcando itu , ma asiekan parubahan ati , nan mandatangkan kasalamatan . Urang indak ka manyasa doh jo kajadian nan saroman itu . Tapi sabaliaknyo , ati ta ibo nan hanyo manuruik kandak manusia , ka mambawok mauik .
47007011	Cubolah angku-angku inok manuangkan , apo asienyo di angku-angku , dek ati ta ibo nan sajalan jo kahandak Allah ! Asienyo iyolah , angku-angku sabana-bana ba usawo untuak manjaniahkan nan karuah ! Angku-angku manjadi jajok taradok doso , angku-angku takuik , angku-angku taragak , angku-angku jadi basumangaik , angku-angku rela ma ukun nan basalah ! Dalam sagalo parkaro ko , angku-angku lah mampanampakkan baraso angku-angku indak basalah .
47007012	Jadi , biyapun ambo lah mambuwek surek tu , tapi ambo buwek indak dek karano urang nan basalah tu doh . Indak pulo doh , dek karano urang nan sansaro dek kasalahan tu . Ambo mambuwek surek tu , supayo di adok-an Allah , angku-angku manyadari sandiri baralah kagadangnyo paratian angku-angku taradok kami .
47007013	Itulah sababnyo , mangkonyo sanang ati kami . Salain daripado ati kami nan lah sanang , nan labiah manggadangkan ati kami iyolah , dek maliyek si Titus nan basukocito ; mangko sanang atinyo iyolah , dek karano di sudaro-sudaro kasadonyo .
47007014	Ambo iyo lah mamanggak-manggakkan angku-angku kabake inyo . Syukurlah , angku-angku indak mamariangikkan ambo . Sadonyo nan lah panah kami katokan kabake angku-angku , adolah batua . Baitu pulo , apo nan kami panggak-panggakkan tantang diri angku-angku kabake si Titus , tanyato layi batua pulo .
47007015	Kiniko inyo batambah mangasiahi angku-angku , dek karano inyo layi mangana , baa bana kapatuahan sudaro kasadonyo dalam pimpinannyo , baitu pulo , baa bana angku-angku manarimo inyo sacaro aromaik sarato jo patuah .
47007016	Sabana sanang ati ambo , dek karano angku-angku dapek dipicayoi dalam sagalo parkaro .
47008001	Oih sudaro-sudaro , kami niyo pulo angku-angku mangatawui andaknyo , tantang baralah ka eloknyo Allah kabake jamaat-jamaat nan di Makedonia .
47008002	Urang-urang tu lah di uji jo kasulitan-kasulitan nan barek . Tapi dalam kasulitan-kasulitan tu , nan inyo tatap basukocito , inyo bi sangaik parapuah mambari sumbangan untuak manolong urang lain , biyapun inyo bi sangaik bansaik .
47008003	Ambo dapek mangadinkan , baraso urang-urang tu mambari barang sado talok dek inyo , malahan labiah lai . Indak ado doh urang nan manyuruah ,
47008004	tapi inyo sandiri nan mamintak kabake kami , supayo inyo dibuliahkan sato mambari sumbangan untuak umaik Allah nan di Yudea .
47008005	Inyo jauah labiah banyak mambari dari nan kami sangko . Mulo-mulo inyo manyarahkan diri ka Tuhan , kudian inyo manyarahkan diri pulo ka kami , sasuwai jo kahandak Allah .
47008006	Itu sababnyo mangko kami sasakkan bana si Titus -- dek karano inyo nan mamuloi karajo ko -- supayo inyo pulo nan ka manaruihkan karajo nan baiak ko , dalam jamaat angku-angku .
47008007	Angku-angku ikik dalam sagalo sasuatu : Angku-angku ikik dalam parkaro iman , ikik dalam parkaro mangamukokan pandapek , ikik dalam parkaro pangatawuan , ikik dalam sagalo macam usawo , sarato ikik pulo dalam kasiah angku-angku kabake kami . Dek karano itu , eloklah angku-angku ikik pulo di dalam usawo nan baiak ko .
47008008	Ambo indak mangatokan itu sabagai suatu parentah doh . Tapi , mangkonyo ambo curitokan , bara ka basitungkinnyo urang lain dalam tolong manolong , supayo ambo dapek tawu pulo , sampai dima bana kasiah angku-angku .
47008009	Dek karano angku-angku lah sabana mangatawui , baraso kito sangaik dikasiahi dek Isa Almasih Tuhan kito . Baliau kayo , tapi Baliau manjadikan diri-Nyo bansaik , dek karano untuak kaparaluan angku-angku , supayo jo bansaik-Nyo tu , buliah angku-angku manjadi kayo .
47008010	Manuruik pandapek ambo , lah sapatuiknyo banalah angku-angku manyalasaikan , apo nan lah angku-angku karajokan tawun nan lapeh . Dek karano angku-angkulah , nan partamu-tamu mamikiekan , sarato nan mamuloi karajo ko .
47008011	Nah , kiniko , andaknyo angku-angku manaruihkan juwo karajo tu , sasuwai manuruik tanago angku-angku . Andaknyo angku-angku basumangaik untuak manyalasaikan karajo tu , bakcando sumangaik nan dawulu , kutiko angku-angku muloi marancanakannyo .
47008012	Jikok angku-angku rilah mambari , mako Allah ka manarimo pambarian angku-angku tu , badasarkan apo nan ado di angku-angku , indak badasarkan ka nan indak ado di angku-angku doh .
47008013	Indak ado doh mukasuik ambo malapehkan urang lain dari baban , kudian ambo timpokan ka angku-angku . Tapi , dek karano kiniko angku-angku layi bakacukuik-an , mako sapatuiknyolah angku-angku mancukuikkan kakurangan urang-urang tu . Isuak , jikok angku-angku bakakurangan , mako urang-urang tu pulo nan ka mambantu , jikok inyo layi bakacukuik-an . Jo caro nan baitu baliak batimba samo-samo malayani .
47008014	
47008015	Di Alkitab ado tatulih nan bakcando iko , " Urang nan banyak pancarian , indak ka balabiah-labiah , urang nan saketek pancarian , indak ka bakakurangan . "
47008016	Baralah ka basyukurnyo kami kapado Allah , dek karano Baliau lah manjadikan si Titus sasungguah kami pulo , untuak manolong angku-angku !
47008017	Dek karano , si Titus indak hanyo sajo , rela untuak mampalakukan pintak kami , tapi inyo sabana ba iyo bana nak manolong angku-angku , dek pintaknyo sandiri inyo payi ka tampaik angku-angku .
47008018	Samo-samo jo inyo , kami utuih pulo surang sudaro nan sangaik di aromaik-i di kasadonyo jamaat , dek karano karajo inyo mambaritokan Injil nan dari Allah .
47008019	Salain daripado itu , inyo pun lah dipiliah pulo , sarato lah ditatapkan dek jamaat-jamaat , untuak ka mangawani kami dalam pajalanan . Dek karano kami ka payi bajalan untuak ma antakan bantuan tu , supayo Tuhan dimuliekan , nan angku-angku buliah dapek pulo maliyek , baraso kami rilah manolong .
47008020	Kami sabana ba ati-ati , supayo jan ado urang nan manyalahkan kami , dalam parkaro manyampaikan bantuan nan gadang ko .
47008021	Kami niyo batindak luruih , indak hanyo di adok-an Tuhan , tapi di adok-an manusia iyo pulo .
47008022	Samo-samo jo si Titus , sarato jo sudaro nan kami sabuikkan cako , kami ma utuih pulo surang sudaro nan lain . Lah acok kami ma uji inyo , tanyato inyo tatap suko manolong . Nan kiniko , inyo sabana basumangaik nak ka manolong angku-angku , dek karano inyo arok bana jo angku-angku .
47008023	Nan si Titus , inyo adolah kanti ambo , nan bakarajo jo ambo untuak manolong angku-angku . Sudaro nan baduwo lai , nan samo-samo payi jo si Titus , inyo adolah urang-urang nan di utuih dek jamaat-jamaat , nan manjadi kamuliaan bagi Isa Almasih .
47008024	Kok dapek pintak kami , angku-angku panampakkanlah kasiah angku-angku , kabake sudaro-sudaro kito tu , supayo kasadonyo jamaat tawu , baraso angku-angku mangasiahi sanak-sanak kito tu , jadi , sagalo apo nan kami panggakkan tantang diri angku-angku , adolah batua .
47009001	Sabananyo , indak paralu lai doh ambo mambuwek surek kabake angku-angku , tantang parkaro bantuan nan sadang dikirin kabake umaik Allah di Yudea .
47009002	Ambo tawu angku-angku suko manolong , ambo lah mamanggakkan angku-angku kabake urang-urang nan di Makedonia . Ambo mangatokan kabake urang-urang tu , baraso , sajak dari tawun nan lapeh , sudaro-sudaro nan di Akhaya lah basadiyo untuak mambarikan sumbangan . Dek karano di sumangaik angku-angku tu , lah banyak pulo di antaro urang-urang tu , nan lah tabik pulo sumangaiknyo .
47009003	Kiniko ambo ma utuih si Titus , sarato jo kaduwo urang sudaro kito tu kabake angku-angku , supayo apo nan kami panggak-panggakkan tantang diri angku-angku , jan marupokan kaba baduto . Jadi , angku-angku andaknyo lah basiyap sadiyo , dek karano ambo mangatokan kabake urang-urang tu , baraso angku-angku lah basadiyo untuak itu .
47009004	Ambo kuatir , kok santano ado urang-urang Makedonia isuak , nan payi samo-samo jo ambo , dikutiko ambo datang ka tampaik angku-angku . Jikok inyo dapati ruponyo angku-angku alun basadiyo lai , ndeh , baralah ka mariangiknyo kami , dek karano kami lah mangatokan , baraso kami picayo sangaik kabake angku-angku ! Angku-angku sandiri pun ka mariangik pulo .
47009005	Itulah sababnyo , mangko ambo maraso paralu untuak ma utuih urang-urang tu labiah dawulu kabake angku-angku , untuak ma uruih sumbangan nan lah angku-angku janjikan tu . Mangkonyo ambo pabuwek nan bakcando itu , supayo , jikok ambo tibo isuak , nan pambarian angku-angku tu lah tasadiyo . Jo caro nan baitu , mako nyatolah , baraso nan pambarian angku-angku tu , dibarikan jo sacaro sanang ati , indak dek karano tapaso doh .
47009006	Kana-ilah kecek ambo ko ! Urang nan manyerakkan baniah saketek , mako inyo ka ma ambiak asie nan saketek pulo . Tapi urang nan manyerakkan baniah banyak , mako inyo ka ma ambiak asie nan banyak pulo .
47009007	Satiyok urang musti mambari manuruik karelaan atinyo . Janlah inyo mambari jo ati nan barek atau dek karano tapaso , dek karano , Allah mangasiahi urang nan mambari sacaro sanang ati .
47009008	Allah bakuwaso mambarikan barakaik nan malimpah ruwah kabake angku-angku , supayo angku-angku tatap mampunyoi apo nan angku-angku paralukan ; malahan arato angku-angku ka balabiah-labiah untuak babuwek baiak , sarato jo ba amalan .
47009009	Di Alkitab ado tatulih nan bakcando iko tantang Allah , " Baliau mamparetai-paretaikan kabake urang nan bansaik ; kabaiakkan ati Baliau kaka untuak salamo-lamonyo . "
47009010	Allah nan manyadiyokan baniah , untuak urang nan manyerakkan , Baliau pulo nan manyadiyokan makanan untuak kito . Baliau ka manyadiyokan , sarato ka mampalipek-gandokan apo nan ka angku-angku serakkan , supayo asie kamurahan ati angku-angku batambah pulo .
47009011	Jo caro nan baitu , mako angku-angku ka bakacukuik-an dalam sagalo parkaro , sainggo angku-angku tatap dapek mambari , jo sacaro murah ati . Dek karano di pambarian angku-angku , nan kami bagi-bagikan , sambuah urang nan batarimo kasih kapado Allah .
47009012	Dek karano , karajo baiak nan angku-angku karajokan ko , indak hanyo ka mancukuikkan kakurangan umaik Allah sajo doh , tapi , ka manyababkan sambuah urang nan batarimo kasih kapado Allah .
47009013	Dari kabaiakkan nan angku-angku karajokan tu , sambuah urang Kristen di Yudea , nan ka mamuji Allah , dek karano , inyo maliyek kasatiyaan angku-angku kabake Injil Isa Almasih , nan lah angku-angku imani tu . Urang-urang tu ka bi mamuji Allah pulo , dek karano angku-angku suko manolong , untuak mambagi-bagikan apo nan ado di angku-angku kabake inyo , sarato kabake sadonyo urang .
47009014	Mako urang-urang tu ka bi mandowakan angku-angku , jo raso kasiah sayang , dek karano Allah sangaik elok ati kabake angku-angku .
47009015	Andaknyo kito basyukur kapado Allah , ateh sagalo pambarian Baliau nan luwa biaso tu !
47010001	Nan kiniko ambo , si Paulus , niyo mangamukokan sasuatu kabake angku-angku . Ambo ko , manuruik kecek urang , lamah lambuik jikok ba adok-an jo angku-angku , tapi sanga jikok lah bajauahan . Nah , dek karano kalamah-lambuik-an , sarato jo kabaiakkan ati Isa Almasih ,
47010002	ambo sabana mambana kabake angku-angku , jikok ambo datang isuak , janlah dipaso ambo bakato kareh taradok angku-angku . Dek karano , ambo bamukasuik batindak kareh taradok urang-urang nan mangatokan , baraso nan kami ko bakarajo jo tujuan-tujuan nan duniawi .
47010003	Batua kami ko sadang iduik di ateh dunia ko juwo , tapi nan kami indak bajuwang untuak tujuan dunia doh .
47010004	Sinjato-sinjato nan kami pagunokan untuak bajuwang , indaknyo sinjato dunia ko doh , tapi adolah sinjato-sinjato dari Allah nan kuwaso . Jo sinjato-sinjato tu kami mambinasokan benteng patahanan ; jo itu kami nanti sagalo macam debaik ,
47010005	jo itu pulo kami runtuahi benteng-benteng urang nan uju , nan ditagakkan untuak malawan pangatawuan tantang Allah . Kami kalahkan pikieran urang , sudah tu , kami tunduakkan inyo kapado Isa Almasih .
47010006	Jikok angku-angku lah sabana-bana patuah , mako kami lah siyap ka ma ukun kasadonyo urang nan indak patuah .
47010007	Andaknyo angku-angku manyadari ka adaan nan sabananyo . Jikok surang urang lah yakin , baraso inyo miliak Isa Almasih , mako lah sapatuiknyo inyo ma ingekkan dirinyo sandiri , sarato paralu manyadari , baraso nan kami ko adolah miliak Isa Almasih pulo , samo jo inyo .
47010008	Ambo indak malu doh , jikok ambo acok mamanggak-manggakkan kuwaso nan lah dibarikan Tuhan kabake kami , mangkonyo kuwaso tu dibari , adolah untuak mampaelok-i angku-angku , indak untuak maruntuah-i doh .
47010009	Ambo indak niyo doh , jikok angku-angku maraso dipatakuik-takuik-i dek surek-surek ambo .
47010010	Urang bi mangatokan , " Surek-surek si Paulus tu kareh , sarato bakuwaso , tapi jikok inyo sandiri di adok-an kito , urangnyo lamah , kato-katonyo buliah dikatokan indak ba arati ! "
47010011	Andaknyo urang nan bakcando itu manyadari , baraso , jikok kami ado di adok-an angku-angku , tindakkan kami tapek , saroman jo apo nan ditulihkan dalam surek nan kami kirin .
47010012	Tantu kami indak barani mampabandiangkan , atau manampaikkan diri kami sadarajaik jo urang-urang nan ma anggap dirinyo tinggi . Baralah ka pandienyo urang-urang tu ! Inyo mambuwek ukuaran sandiri , sarato manilai diri jo ukuaran tu .
47010013	Nan kami indak baitu doh . Jikok kami mamanggak-manggak , nan kami indak malampaui bateh . Kami tatap barado di dalam bateh-bateh daerah karajo , nan lah ditantukan dek Allah untuak kami . Angku-angku sandiri tamasuak di dalam daerah itu .
47010014	Jadi , dikutiko kami mangunjuangi angku-angku , untuak mambaritokan Injil Isa Almasih , nan sabananyo , kami indak kaluwa doh dari bateh daerah karajo kami .
47010015	Kami indak mamuji diri doh , ateh sagalo karajo urang lain , nan ado diluwa bateh nan lah ditantukan Allah untuak kami . Tapi malah sabaliaknyo , kami tatap di dalam bateh-bateh nan lah ditantukan dek Allah , kami sabana ma arokkan , supayo angku-angku batambah ba iman kapado Isa Almasih , buliah dapek pulo kami mangarajokan karajo , nan labiah gadang di antaro angku-angku .
47010016	Jo caro nan baitu , kami bisa pulo mambaritokan Injil tu di nagari-nagari nan lain , indak tarago musti manggadang-gadangkan diri ateh sagalo karajo , nan lah dikarajokan di wilayah palayanan urang lain .
47010017	Di Alkitab ado tatulih , " Jikok ado urang nan niyo nak mamanggakkan sasuatu , mako andaklah inyo mamanggakkan , apo nan lah dipabuwek dek Tuhan . "
47010018	Dek karano , urang nan tapuji , adolah urang nan dipuji dek Tuhan , indak urang nan mamuji dirinyo doh .
47011001	Ijinkanlah ambo agak bakcando urang pandie . Buliah , indak ?
47011002	Ambo taragak jo angku-angku , saroman jo Allah sandiri pun taragak pulo jo angku-angku . Angku-angku adolah saroman jo surang paja gadih nan suci , nan lah ambo janjikan untuak ka dinikahkan jo surang laki-laki , iyolah Isa Almasih .
47011003	Tapi ambo maraso kuatir , kok pikieran angku-angku tapadayo , sampai indak satiya lai kapado Isa Almasih , saroman jo Siti Hawa sa isuak , dek kagalie-an ula , inyo tapadayo .
47011004	Dek karano , nampaknyo angku-angku suko sajo manarimo urang nan tibo , nan ma ajakan tantang Isa Almasih nan lain , -- tapi indak Isa Almasih nan kami baritokan doh . Angku-angku namuah pulo manarimo roh , tapi roh nan balain dari Roh Allah , angku-angku tarimo pulo " injil , " tapi balain dari Injil nan lah kami baritokan .
47011005	Ambo indak maraso labiah randah doh , dari " rasul-rasul " nan santiang tu !
47011006	Mungkin ambo kurang pandai caro mangecek , tapi , tantang parkaro pangatawuan , ambo indak urang nan pandie doh . Itu lah kami buktikan kabake angku-angku dalam sagalo parkaro .
47011007	Dikutiko ambo mambaritokan Injil nan dari Allah , kabake angku-angku , indak saketek juwo doh ambo mamintak balanjo ka angku-angku ; jo caro nan baitu ambo mambuwek diri ambo randah . Ambo pabuwek bakcando itu untuak maninggikan angku-angku . Apokoh itu suatu kasalahan ambo taradok angku-angku ?
47011008	Dikutiko ambo malayani angku-angku , ambo dibalanjoi dek jamaat-jamaat lain . Buliah dikatokan ambo marugikan jamaat-jamaat tu , supayo dapek manolong angku-angku .
47011009	Kok dikutiko itu ambo bakakurangan , tapi indak surang juwo doh dari angku-angku nan ambo gaduah . Kasadonyo kaparaluan ambo lah disadiyokan dek sudaro-sudaro nan datang dari Makedonia . Ambo sabana manjago , supayo ambo jan sampai manyeso ka angku-angku dalam sagalo parkaro , tatap ka ambo jago , supayo bakcando itu taruih .
47011010	Nan ambo panggakkan ko , indak ka bisa ilang doh , dimapun juwo di nagari Akhaya ko , dek karano , pangajaran Isa Almasih nan bana ado di ambo .
47011011	Baa mangko ambo mangecek bakcando itu ? Apokoh dek karano ambo indak mangasiahi angku-angku ? Allah tawu , baraso ambo mangasiahi !
47011012	Apo nan ambo karajokan kiniko , ka tatap ambo karajokan , supayo " rasul-rasul " nan lain tu indak punyo alasan , untuak manggadang-gadangkan diri , supayo inyo jan bi mangecek , baraso inyo lah bakarajo pulo bakcando kami .
47011013	Urang-urang nan bakcando itu adolah rasul-rasul palasu . Inyo adolah pakarajo-pakarajo nan mangicuahi urang , inyo ba icak-icak bakcando rasul Isa Almasih .
47011014	Kito indak ka eran doh , jikok urang-urang tu mampabuwek nan bakcando itu , dek karano , Ubilih bisa pulo ba icak-icak bakcando malekaik tarang !
47011015	Jadi , indak sasuatu nan ganjie doh tu , jikok palayan-palayan Ubilih , ba icak-icak bakcando palayan nan mangarajokan nan katuju dek Allah . Akienyo , inyo ka manarimo juwo pambalasan nan sapadan jo karajonyo .
47011016	Ambo katokan sakali lai : Jan sampai ado nan ma anggap ambo pandie . Tapi kok angku-angku nan ma anggap ambo pandie , mako ijinkanlah ambo nan pandie ko , mamanggak pulo agak saketek .
47011017	Kiniko nak ambo sabuikkanlah , apo nan ambo panggakkan tu , tapi indak Tuhan doh nan manyuruah mangatokan . Dalam parkaro iko , ambo iyo bana saroman jo urang pandie mangecek .
47011018	Batua , sambuah urang nan mamanggakkan parkaro-parkaro duniawi , mako ambo niyo pulo nak mamanggakkan .
47011019	Angku-angku sacaro jo sanang ati basaba taradok urang nan pandie , dek karano angku-angku maraso diri santiang !
47011020	Angku-angku namuah sajo dipabudak urang , kok indak kanai pangua , inyo ma ambiak labo dari angku-angku , inyo maraso labiah tinggi , sampai inyo barani manampa angku-angku .
47011021	Ambo malu ma akui , baraso kami talampau lamah untuak mampabuwek nan bakcando itu . Tapi , apo nan dipanggakkan dek urang lain , ambo barani pulo mamanggakkan ! ( Ambo lah saroman jo urang pandie mangecek . )
47011022	Apokoh urang-urang tu urang Ibrani ? Nan ambo urang Ibrani pulo . Apokoh urang-urang tu urang Israel ? Nan ambo urang Israel pulo . Apokoh urang-urang tu katurunan Nabi Ibrahim ? Nan ambo iyo katurunan Nabi Ibrahim pulo !
47011023	Apokoh urang-urang tu palayan Isa Almasih ? Tadanganyo ambo ko lah saroman jo urang ilang aka , tapi , nan ambo iyo palayan nan labiah baiak daripado urang-urang tu kasadonyo ! Ambo bakarajo labiah barek , ambo labiah acok dipuruakkan masuak pinjaro , ambo labiah acok di aniayo , lah acok pulo ampia mati .
47011024	Lah limo kali ambo didaro dek urang Yahudi , dilacuik jo cambuik tigo puluah sambilan kali .
47011025	Tigo kali ambo dicambuik dek urang-urang Roma ; lah panah pulo ambo dipungkangi jo batu . Lah tigo kali pulo ambo sato karam jo kapa , lah ambo rasokan pulo ta apuang-apuang sahari samalam di lauik .
47011026	Acok kali ambo dalam pajalanan nan babahayo : diancam dek bahayo ayie gadang , bahayo parampok , bahayo dari urang Yahudi , baitu pulo dari urang nan indak Yahudi , bahayo di dalam kota , bahayo di luwa kota , bahayo di lauik , sarato jo bahayo dari urang-urang , nan mangaku sabagai sudaro Kristen , padohal indak .
47011027	Ambo bakarajo kareh , bajuwang satangah mati : acok indak lalok , indak makan , indak minun , acok kali talantar baparuik lapa , marete kadinginan dek baju nan indak langkok , sarato indak punyo tampaik tingga .
47011028	Salain dari kasadonyo tu , satiyok ari ambo cameh pulo mamikiekan ka adaan sadonyo jamaat .
47011029	Jikok ado jamaat nan lamah , ambo sato pulo maraso lamah . Jikok ado nan jatuah masuak doso , ati ambo lah sato pulo luluah .
47011030	Nah , jikok ambo musti juwo mamanggakkan sasuatu , mako nan ka ambo panggakkan adolah , parkaro-parkaro kalamahan ambo .
47011031	Allah , Bapak dari Tuhan Isa Almasih tawu , baraso ambo indak baduto . Tapujilah namo Baliau untuak salamo-lamonyo .
47011032	Kutiko ambo sadang di Damsyik , gubenur nan bakuwaso disinan , di bawah parentah Rajo Aretas , inyo manyuruah tantara manjago pintu kota , untuak ka manangkok ambo .
47011033	Tapi ambo diluncuakan ka bawah jo karanjang , malalui lubang nan ado di tembok . Jo caro nan baitulah ambo lapeh dari tangan gubenur tu .
47012001	Batua indak ado doh gunonyo , untuak mamanggak-manggak . Tapi ambo niyo juwo mamanggakkan , parkaro-parkaro nan lah dipanampakkan Allah kabake ambo , dalam wahyu atau pangliyatan .
47012002	Ambo bakatawuan jo surang urang Kristen , ampek baleh tawun nan lapeh , inyo di angkek ka tampaik nan paliang tinggi di sarugo . ( Ambo indak tawu , apokoh tubuahnyo sabana-bana ta angkek , atau itu hanyo suatu pangliyatan -- Allah sajolah nan tawu . )
47012003	Ambo ulang sakali lai : Ambo tawu , baraso urang ko di angkek ka Firdaus . ( Ambo indak tawu doh , apokoh tubuahnyo sabana-bana ta angkek , atau koh itu hanyo suatu pangliyatan -- Allah sajolah nan tawu . ) Tibo disinan inyo mandanga kato-kato , nan indak dapek dikatokan dek manusia , manusia indak dibuliahkan pulo doh untuak mangatokannyo .
47012004	
47012005	Tantang parkaro urang tu lah , nan ka ambo panggakkan , indak tantang parkaro diri ambo doh . Kok nan diri ambo , nan ado hanyolah parkaro-parkaro , nan mampanampakkan kalamahan ambo , itulah nan ka ambo panggakkan .
47012006	Kok umpamonyo ambo niyo , nak mamanggakkan sasuatu , tapi ambo indak niyo doh jadi urang nan paruwok , nan pangecek duto ; ambo ka mangatokan nan bana . Tapi ambo manahan diri , supayo jan ado urang nan ma anggap ambo labiah , dari nan lah inyo liyek apo nan ambo karajokan , jan labiah dari nan lah inyo danga , dari apo nan ambo katokan .
47012007	Supayo ambo jan uju , dek karano lah maliyek pangliyatan-pangliyatan nan sangaik ganjie tu , mako ambo di agiah samacam panyakik , nan marupokan alaik Ubilih . Panyakik tu untuak panokok ambo , supayo ambo jan uju .
47012008	Lah tigo kali ambo badowa kapado Tuhan , supayo panyakik ambo tu dicegakkan .
47012009	Tapi Tuhan manjawab , " Aden mangasiahi angkau , itu lah cukuik tu untuak angkau ; dek karano , kuwaso-Den batambah kuwaik , jikok angkau dalam ka adaan lamah . " Itu sababnyo , mangko ambo labiah suko mamanggakkan sagalo kalamahan ambo , dek karano , jikok ambo lamah , mako batambah tarasolah kuwaso Isa Almasih malinduangi ambo .
47012010	Jadi , ambo bagadang ati jo kalamahan-kalamahan ambo tu . Ambo bagadang ati pulo , jikok dek karano di Isa Almasih , ambo dipitanah , tasuwo jo nan sulik , diburu kian kumari , mangalami kasulitan . Dek karano , jikok ambo lamah , mako dikutiko itu malah ambo kuwaik .
47012011	Ambo iyo lah sabana bakcando urang pandie -- tapi , dek karano di angku-angkulah mangko ambo baitu . Sabananyo , angku-angkulah nan sapatuiknyo mamuji ambo . Dek karano , biyapun ambo indak ado arati , nan ambo indak ka kalah doh jo " rasul-rasul " nan santiang tu !
47012012	Sagalo mukjizat jo kajadian nan ganjie-ganjie , sarato jo karajo nan gadang-gadang , sacaro saba lah dipaliyekkan kabake angku-angku , untuak mambuktikan baraso ambo adolah rasul .
47012013	Dalam parkaro apokoh angku-angku nan kurang diparatikan , jikok dibandiangkan jo jamaat-jamaat nan lain ? Paliang-paliang hanyo dalam parkaro nan ciyek iko : iyolah , baraso ambo indak manyeso angku-angku , untuak mambalanjoi diri ambo . Maohkanlah kasalahan ambo tu !
47012014	Kiniko , lah nan katigo kalinyo ambo basiyap sadiyo , untuak mangunjuangi angku-angku . Ambo indak niyo doh manyesokan angku-angku , dek karano , nan ambo inginkan indaklah arato angku-angku doh , tapi diri angku-angku . Dek karano , indaknyo paja-paja doh nan musti mancari napakah , untuak urang gaeknyo , tapi , urang gaeknyolah nan musti mancari napakah untuak anak-anaknyo .
47012015	Dek karano itu , sacaro jo sanang ati ambo rilah mangarobankan sagalo-galonyo untuak angku-angku , malahan diri ambo sandiri pun ambo barikan . Jikok lah takah itu ambo mangasiahi angku-angku , apokoh patuik angku-angku kurang mangasiahi ambo ?
47012016	Nah , angku-angku satuju , baraso ambo indak panah manyeso angku-angku . Tapi , ado urang nan mangatokan baraso ambo ko galie ; ambo mandapek labo dari angku-angku dek karano umbuak kicuah ambo .
47012017	Dima ka mungkin ! Apokoh malalui urang-urang nan ambo utuih , kabake angku-angku tu , ambo mangaruak labo dari angku-angku ?
47012018	Si Titus lah ambo suruah payi ka tampaik angku-angku , samo-samo jo inyo , ambo suruah pulo duwo urang sudaro kito nan Kristen . Apokoh ado si Titus ma ambiak ka untuangan dari angku-angku ? Tujuan kami samo dalam bakarajo , baitu pulo dalam batindak !
47012019	Mungkin sajo angku-angku salamo ko , manyangko kami sadang ba usawo mambela diri taradok angku-angku . Jikok iyo baitu , angku-angku sabana kaliru ! Allah mangatawui , baraso sadonyo nan kami katokan tu , sasuwai jo ka inginan Isa Almasih . Baitu pulo kasadonyo nan kami karajokan , adolah untuak mampakuwaik iman angku-angku .
47012020	Ambo kuatir , jikok dikutiko ambo mangunjuangi angku-angku isuak , ambo dapati angku-angku indak bakcando nan ambo arokkan , angku-angku liyek ambo pun , indak bakcando nan angku-angku arokkan . Jan-jan isuak ado nan bacakak , pambingik , parabo , mamantiangkan diri surang , pitanah-mampitanah , asuang-siasah , uju sarato jo mambuwek kacau .
47012021	Ambo takuik , jan-jan isuak dikutiko ambo datang , Allah ka marandahkan ambo di adok-an angku-angku , ambo ka manangih , dek karano banyak di antaro angku-angku nan dulu bi badoso , indak barubah , indak baranti mangarajokan karajonyo nan cabul , nan kumuah , nan indak patuik .
47013001	Iko lah nan katigo kalinyo ko , ambo tibo mangunjuangi angku-angku . Di Alkitab ado tatulih , " Satiyok parkaro musti dikuwaikkan dek pangakuan duwo , atau tigo urang sasi , barulah parkaro tu sah . "
47013002	Urang-urang dimaso nan lapeh lah mampabuwek doso , sarato jo kasadonyo urang lainnyo bagai , lah ambo paringekkan talabiah dawulu , dikutiko ambo mangunjuangi angku-angku di nan kaduwo kali . Kiniko , samantaro ambo bajauahan jo angku-angku , ambo mamparingekkan baliak , baraso , jikok ambo datang sakali lai , indak ka surang juwo doh dari urang-urang tu nan ka lapeh dari ukunan .
47013003	Angku-angku ka maliyek kasadonyo bukti nan angku-angku inginkan , baraso Isa Almasih iyo sabana-bana mangecek malalui ambo . Jikok Isa Almasih batindak taradok angku-angku , Baliau indak basilunak doh , tapi sabaliaknyo , Baliau ka mampanampakkan kuwaso-Nyo di tangah-tangah angku-angku .
47013004	Batua , dikutiko Baliau disalibkan , Baliau lamah , tapi nan kiniko Baliau iduik dek karano kuwaso Allah . Nan kami lamah pulo dalam iduik kami nan basatu jo Isa Almasih , tapi jikok ma adok-i angku-angku , kami pun kuwaik samo-samo jo Isa Almasih dek karano kuwaso Allah .
47013005	Cubolah uji diri angku-angku , apokoh angku-angku , iyo layi sabana-bana iduik badasarkan iman kapado Isa Almasih ! Lah jaleh angku-angku manyadari , baraso Isa Almasih ado di dalam diri angku-angku ! -- lain masalahnyo jikok angku-angku indak sabana-bana ba iman .
47013006	Ambo ma arokkan , supayo angku-angku manyadari , baraso kami bukannyo urang nan indak tahan uji .
47013007	Kami badowa kapado Allah , mudah-mudahan Baliau niyo manolong angku-angku , supayo indak mampabuwek nan salah . Kami indak untuak mampanampakkan , baraso kami lah santiang manjalankan tugeh doh , tapi nan sabananyo , supayo angku-angku mangarajokan apo nan katuju dek Allah -- biyapun nampaknyo kami ko indak barasil , biyalah , indak baa doh !
47013008	Dek karano , kami indak dapek doh mangarajokan sasuatu , jikok itu balawan jo nan bana ; kami musti ma ikuik-i nan bana .
47013009	Kami suko jikok kami lamah , tapi angku-angku kuwaik . Kami badowa pulo supayo angku-angku manjadi samparono .
47013010	Itulah sababnyo , mangko ambo mambuwek surek ko , dikutiko ambo alun tibo di tampaik angku-angku . Jo caro nan baitu , jikok ambo tibo isuak , ambo indak paralu lai batindak kareh , jo kuwaso nan dibari dek Tuhan kabake ambo . Mangkonyo kuwaso tu dibari , untuak mambangun angku-angku , indak untuak mambinasokan doh .
47013011	Akienyo sudaro-sudaro , andaknyo angku-angku bagadang ati , ba usawolah supayo manjadi samparono . Tarimolah sagalo nasiyaik ambo ko . Andaknyo angku-angku iduik sahati , saiyo sakato . Allah Nan Pangasiah nan pandamai tu , ka manyaratoi iduik angku-angku .
47013012	Basalam-salaman nan bagalintinlah angku-angku , sabagai sudaro Kristen . Kasadonyo umaik Allah bakirin salam untuak angku-angku .
47013013	
47013014	Tuhan Isa Almasih ka mambarakaik-i angku-angku , Allah ka mangasiahi angku-angku , Roh Allah manyaratoi angku-angku kasadonyo ! Salam aromaik dari kami , Paulus
48001001	Sudaro-sudaro , jamaat-jamaat di wilayah Galatia , ambo , si Paulus , sarato jo kasadonyo sudaro nan Kristen nan samo-samo jo ambo , ma arokkan mudah-mudahan Allah Bapak kito , sarato jo Tuhan Isa Almasih , mambari barakaik sarato aman santoso kabake angku-angku . Ambo manjadi rasul , indak jo parantaroan manusia , atau dek karano di angkek dek manusia doh , malainkan di angkek dek Isa Almasih sarato jo Allah Bapak kito , nan lah ma iduikkan Isa Almasih baliak sasudah mati .
48001002	
48001003	
48001004	Dek karano mamatuahi kahandak Allah Bapak kito , Isa Almasih manyarahkan diri-Nyo manjadi karoban , dek karano doso-doso kito , supayo kito buliah disalamaikkan dari jaman nan jahek ko .
48001005	Tapujilah Allah salamo-lamonyo ! Amin .
48001006	Ambo eran tantang sudaro-sudaro ! Angku-angku disaru Allah dek karano rahmaik Isa Almasih , tapi kiniko angku-angku baitu capek mambalakangi Allah , sarato manuruikkan " injil " nan lain , balain daripado Injil nan dari Allah .
48001007	Sabananyo , indak ado doh " injil nan lain " . Hanyo sajo ado urang-urang nan mambaritokan kabake angku-angku " injil " tantang Isa Almasih nan inyo puta baliakkan , sainggo mangacaukan angku-angku .
48001008	Urang nan mambaritokan " injil " , nan lain daripado Injil nan lah kami baritokan , biyalah inyo di ukun dek Allah -- biyapun urang tu kami sandiri , ataupun malekaik dari sarugo !
48001009	Dawulu kami lah mangatokannyo , kiniko , ambo nak mangatokannyo pulo baliak : Urang nan mambaritokan kabake angku-angku " injil " , nan lain daripado Injil nan lah angku-angku tarimo dari kami , urang tu di ukun Allah lah andaknyo !
48001010	Apokoh , jikok ambo bakato bakcando itu , ambo sa olah-olah ma arokkan supayo di akui dek manusia ? Samo sakali indak ! Ambo hanyo ma arokkan pangakuan dari Allah . Apokoh ambo sadang ba usawo ma ambiak ati manusia , supayo ambo disukoi urang ? Jikok ambo mampabuwek nan bakcando itu juwo lai , mako ambo ko indaklah pisuruah Isa Almasih .
48001011	Sudaro-sudaro musti mangatawui , baraso Injil nan ambo baritokan tu , indak barasa dari manusia doh .
48001012	Ambo indak manarimo Injil tu dari manusia doh , sarato indak surang juwo doh urang nan ma ajakannyo kabake ambo . Isa Almasih sandirilah nan mambukakkan isi Injil tu kabake ambo .
48001013	Tantu angku-angku lah mandanga tantang iduik ambo dawulu , sabagai urang nan ba agamo Yahudi . Angku-angku tawu bara ka kejamnyo ambo taradok jamaat Allah , sarato bara kakarehnyo ambo ba usawo nak mambinasokannyo .
48001014	Dalam parkaro manjalankan agamo Yahudi , ambo malabiahi dari kabanyakkan urang Yahudi nan sabayo jo ambo . Ambo basumangaik bana dalam parkaro-parkaro tantang adaik istiadaik niniak muyang kami .
48001015	Tapi , dek karano kabaiakkan ati Allah , Baliau lah mamiliah ambo sabalun ambo layie , sarato lah ma imbau ambo untuak malayani Baliau .
48001016	Allah lah manyatokan Anak-Nyo kabake ambo , supayo Injil tantang Anak-Nyo tu , dapek ambo baritokan kabake urang-urang nan indak urang Yahudi . Dikutiko itu , ambo indak payi doh kabake siya-siyanyo untuak mintak nasiyaik .
48001017	Ambo indak pulo doh payi kabake urang-urang di Yerusalem , nan lah talabiah dawulu dari ambo manjadi rasul . Tapi ambo payi ka nagari Arab , sudah tu dari sinan babaliak baliak ka Damsyik .
48001018	Tigo tawun kamudian , ambo payi ka Yerusalem untuak bakatawuan jo si Petrus . Ambo tingga jo inyo limo baleh ari lamonyo .
48001019	Ambo indak basuwo doh jo rasul-rasul nan lain , salain dari si Yakobus , dunsanak Tuhan .
48001020	Apo nan ambo surekkan ko batua . Allah tawu baraso ambo indak baduto !
48001021	Sasudah tu ambo payi ka daerah-daerah di Siria jo Kilikia .
48001022	Sampai pado maso itu , jamaat-jamaat Kristen di Yudea alun tawu lai jo ambo sacaro lansuang .
48001023	Urang-urang tu hanyo mandanga urang bi mangatokan , " Urang nan dawulu ma aniayo kami , kiniko inyo mambaritokan kayakinan , nan dawulunyo nak ka dibinasokannyo . "
48001024	Mako urang-urang tu bi mamuji Allah dek karano di ambo .
48002001	Ampek baleh tawun kamudian , ambo babaliak ka Yerusalem samo-samo jo si Barnabas , sarato mambawok si Titus bagai .
48002002	Ambo payi ka Yerusalem , dek karano Allah lah manyatokan kabake ambo , baraso ambo musti payi kasinan . Dalam suatu patamuan nan tasandiri jo pamimpin-pamimpin nan disinan , ambo manarangkan Injil nan ambo baritokan kabake urang-urang nan indak urang Yahudi . Dek karano , ambo indak niyo usawo ambo nan dawulu , maupun nan kiniko , hanyo tabuwang siyo-siyo .
48002003	Si Titus , nan mangawani ambo , adolah urang Yunani , tapi inyo indak dipaso doh manuruikkan paratuaran basunaik ,
48002004	biyapun ado urang-urang nan manyasakkan , supayo inyo disunaikkan . Urang-urang tu adolah urang-urang nan manyalinok masuak ka golongan kito , inyo icak-icak sabagai sudaro kito . Inyo masuak sacaro ba anok-anok untuak manyalidiak-i kabebasan nan ado di kito , dek karano kito basatu jo Isa Almasih . Urang-urang tu , nak mambaliakkan kito kabake ka adaan nan samulo sabagai budak ,
48002005	tapi , kami indak manyarah saketek juwo doh , kabake urang-urang tu , dek karano kami niyo manjago , supayo Injil tu tatap tulen untuak angku-angku .
48002006	Tapi , biyapun baitu , indak ado doh parkaro-parkaro baru nan dituntuik dari ambo , dek urang-urang nan di anggap tapandang -- di ambo indak ado doh ubahnyo jikok inyo tapandang atau indak , dek karano , Allah indak mamandang muko .
48002007	Malah sabaliaknyo , urang-urang nan di anggap tapandang tu ma akui , baraso Allah lah manugehkan ambo untuak mambaritokan Injil kabake urang-urang nan indak urang Yahudi , samo jo bakcando Allah nan lah manugehkan si Petrus untuak mambaritokan Injil tu kabake urang Yahudi .
48002008	Dek karano , Allah nan mambarikan kamampuan kabake si Petrus , untuak manjadi rasul urang Yahudi , Allah mambarikan pulo kabake ambo kamampuan , untuak manjadi rasul urang nan indak urang Yahudi .
48002009	Si Yakobus , si Petrus , sarato jo si Yahya , nan nampaknyo manjadi pamimpin-pamimpin jamaat , ma akui , baraso Allah lah mambarikan tugeh nan tasandiri ko kabake ambo . Mako urang-urang tu bi basalam jo si Barnabas , sarato jo ambo , sabagai tando urang bakanti . Sudah tu urang-urang tu sarato jo kami satuju , baraso kami ka bakarajo di antaro banso-banso nan indak urang Yahudi .
48002010	Hanyo ciyek pintak urang-urang tu , iyolah , supayo kami mamparatikan urang nan bansaik . Ambo malah suko sangaik mangarajokan karajo itu .
48002011	Kutiko si Petrus datang ka Antiokhia , ambo malawan inyo sacaro tarang-tarangan , dek karano karajo inyo salah .
48002012	Mulo-mulo inyo duduak makan samo-samo , jo sudaro-sudaro nan indak urang Yahudi . Tapi , sasudah urang-urang utusan si Yakobus bi tibo , inyo manjarak , dari sudaro-sudaro nan indak urang Yahudi tu , inyo indak namuah lai makan samo-samo jo urang-urang tu , dek karano inyo takuik , kabake urang-urang nan niyo , supayo kasadonyo urang disunaikkan .
48002013	Sudaro-sudaro urang Yahudi nan lain , lah sato pulo basikap munapiak , samo jo si Petrus , sainggo si Barnabas pun tapangaruah pulo untuak basikap bakcando urang-urang tu .
48002014	Baitu ambo maliyek , baraso urang-urang tu basikap indak sasuwai jo kabanaran Injil tu , mako ambo mangecek kabake si Petrus di adok-an kasadonyo urang nan ado disinan , " Jikok angku sabagai urang Yahudi , lah mangawokan iduik bakcando urang nan indak urang Yahudi , baa mangko kiniko angku nak mamaso urang-urang lain , supayo iduik samo jo bakcando iduik urang Yahudi ? "
48002015	Manuruik kalayieran , batua kami ko adolah urang Yahudi , bukan " urang nan indak urang Yahudi nan badoso doh " .
48002016	Biyapun baitu , kami tawu , baraso urang ba elok baliak jo Allah hanyolah dek karano ba iman kapado Isa Almasih , indak dek karano manjalankan paratuaran agamo doh . Kami sandiri pun ba iman kapado Isa Almasih , supayo kami ba elok jo Allah malalui iman kami tu , indak dek karano kami manjalankan paratuaran agamo doh . Dek karano , jo caro manjalankan paratuaran agamo , indak surang juwo doh urang nan bisa ba elok baliak jo Allah .
48002017	Kami ba usawo ba elok baliak jo Allah , malalui iduik nan basatu jo Isa Almasih . Tapi , jikok sasudah mangarajokan nan bakcando itu , tanyato kami tatap juwo " urang-urang nan badoso " , saroman jo urang-urang nan indak urang Yahudi , apokoh iko ba arati , baraso Isa Almasihlah nan manyababkan kami badoso ? Tantu sajo indak !
48002018	Jikok ambo muloi baliak , managakkan conto paratuaran agamo nan lah ambo runtuahkan , mako ambo mampanampakkan , baraso ambo lah manjadi palangga paratuaran .
48002019	Tapi , ambo lah mati taradok paratuaran agamo -- dimatikan dek paratuaran tu sandiri -- supayo ambo dapek iduik untuak Allah . Ambo lah disalibkan samo-samo jo Isa Almasih .
48002020	Kiniko , indak ambo lai nan iduik , tapi , Isa Almasih nan iduik dalam diri ambo . Iduik nan ambo iduik-i kiniko , adolah iduik dek iman kapado Anak Allah nan mangasiahi ambo , sarato nan lah mangarobankan diri-Nyo untuak ambo .
48002021	Ambo indak maremehkan rahmaik Allah . Jikok ubuangan urang jo Allah manjadi elok baliak , dek karano manjalankan paratuaran agamo , itu ba arati kamatian Isa Almasih indak ado doh gunonyo !
48003001	Sudaro-sudaro urang-urang Galatia ! Angku-angku iyo sabana pandie ! Antah angku-angku lah kanai pangaruah siyalah ko garan ? Kamatian Isa Almasih disalib lah ambo tarangkan sajaleh-jalehnyo kabake angku-angku !
48003002	Cubolah agiah tawu kabake ambo , parkaro nan ciyek ko : Apokoh angku-angku lah manarimo Roh Allah , dek karano manjalankan paratuaran agamo , ataukoh dek karano angku-angku mandanga Injil dari Allah , sarato ba iman kapado Isa Almasih ?
48003003	Baa mangko angku-angku pandie bana ! Angku-angku lah muloi iduik baru jo Roh Allah , masokan kiniko , angku-angku nak mancapai kasamparonoan jo kakuatan angku-angku sandiri ?
48003004	Subawo sajokoh sagalo sasuatu nan lah angku-angku alami tu ? Masokan ka subawo pulo !
48003005	Allah mambarikan Roh-Nyo kabake angku-angku , sarato nan mampabuwek mukjizat-mukjizat di antaro angku-angku . Apokoh Allah mangarajokan itu dek karano angku-angku manjalankan paratuaran agamo , atau dek karano angku-angku mandanga Injil , sarato ba iman kapado Isa Almasih ?
48003006	Itu saroman jo nan tatulih di Alkitab tantang Nabi Ibrahim -- bakcando iko , " Ibrahim ba iman kapado Allah , dek karano imannyo tu , inyo ditarimo dek Allah sabagai urang nan manyanangkan ati Allah . "
48003007	Jadi , andaklah angku-angku manyadari , baraso urang nan sabana-bana katurunan Nabi Ibrahim , adolah urang nan ba iman kapado Allah .
48003008	Alkitab lah maliyek labiah dawulu , baraso Allah mamungkinkan urang-urang nan indak urang Yahudi , ba elok baliak jo Allah , jikok urang-urang tu ba iman kabake Baliau . Injil tu dibaritawukan labiah dawulu kabake Nabi Ibrahim , dalam janji nan bakcando iko , " Malalui angkau , Allah ka mambarakaik-i kasadonyo umaik manusia di muko bumi ko . "
48003009	Nabi Ibrahim picayo , itu mangkonyo inyo dibarakaik-i . Baitu pulo kasadonyo urang nan picayo , ka dibarakaik-i pulo samo-samo jo Nabi Ibrahim .
48003010	Urang-urang nan bagantuang kabake paratuaran agamo , kasadonyo urang tu iduik di bawah kutuak . Dek karano di Alkitab ado tatulih , " Urang nan indak satiya manjalankan kasadonyo , nan tatulih di Kitab Paratuaran Agamo , dikutuak Allah ! "
48003011	Indak surang juwo doh urang nan ba elok jo Allah , dek karano inyo manjalankan paratuaran agamo . Parkaro tu lah dinyatokan di Alkitab , " Hanyo urang nan ba iman kapado Allah , sainggo ubuangan inyo jo Allah manjadi elok baliak , mako urang tu lah nan ka iduik ! "
48003012	Tapi , paratuaran agamo indak dilatakkan di ateh iman . Di Alkitab ado tatulih , baraso , urang nan manjalankan paratuaran agamo , urang tu ka iduik dek karano paratuaran tu .
48003013	Tapi , Isa Almasih malapehkan kito dari kutuakkan paratuaran agamo . Baliau malapehkan kito tu , jo sacaro mampadiyakan diri Baliau takutuak , dek karano di kito . Dek karano di Alkitab ado tatulih , " Takutuaklah urang nan mati digantuang di kayu salib . "
48003014	Isa Almasih mangarajokan nan bakcando itu , supayo barakaik nan dijanjikan Allah kabake Nabi Ibrahim , buliah dibarikan pulo kabake urang-urang nan indak urang Yahudi . Jo caro nan baitu , kito nan ba iman kapado Allah , dapek pulo manarimo Roh nan dijanjikan dek Allah tu .
48003015	Sudaro-sudaro ! Eloklah ambo mamakai conto dari pangalaman sahari-hari . Jikok urang mambuwek suatu janji , nan janji tu lah disahkan , mako indak surang juwo doh urang , nan ka dapek mambatakan pajanjian tu , atau manambah sasuatu taradok pajanjian tu .
48003016	Janji-janji Allah , dibuwek dek Allah untuak Nabi Ibrahim , sarato untuak urang-urang katurunannyo . Di Alkitab indak ado doh tatulih " untuak urang-urang katurunan Nabi Ibrahim " , nan aratinyo adolah banyak urang . Nan tatulih disinan adolah " untuak urang katurunan angkau " , nan aratinyo adolah surang urang sajo , iyolah Isa Almasih .
48003017	Nan nak ambo kamukokan disiko iyolah : janji Allah , lah dibuwek , sarato lah disahkan labiah dawulu . Paratuaran agamo nan dibarikan 430 tawun kamudian , indak dapek doh mambatakan janji nan lah disahkan , atau ma apuihkan janji Allah tu .
48003018	Jikok pambarian Allah , tagantuang kabake , kapatuahan mangarajokan paratuaran agamo , mako itu ba arati pambarian Allah , indak badasarkan janji Baliau . Tapi nyatonyo , apo nan ditarimo dek Nabi Ibrahim , adolah sasuatu nan lah dijanjikan dek Allah .
48003019	Jikok baitu , untuak apo paratuaran agamo dibarikan ? Jawabnyo iyolah , baraso paratuaran tu ditambahkan untuak manyatokan palanggaran manusia . Paratuaran agamo tu , hanyo balaku sampai datangnyo surang katurunan Nabi Ibrahim , nan disabuikkan dalam janji Allah kabake Nabi Ibrahim . Paratuaran agamo tu disampaikan dek malekaik-malekaik jo parantaroan surang manusia .
48003020	Nah , musti ado duwo pihak , baru paralu surang parantaro . Tapi , Allah indak mamaralukan parantaro , dek karano Baliau sandiri nan batindak .
48003021	Apokoh itu ba arati , baraso paratuaran agamo balawanan jo janji Allah ? Tantu sajo indak ! Dek karano , jikok paratuaran agamo dibarikan untuak ma agiah kahidupan kabake manusia , mako manusia dapek ba elok baliak jo Allah , malalui paratuaran agamo .
48003022	Tapi , di Alkitab ado tatulih , baraso kasadonyo umaik manusia barado di bawah kakuwasoan doso . Dek karano itu , pambarian nan dijanjikan badasarkan iman , kapado Isa Almasih , dibarikan kabake urang-urang nan picayo .
48003023	Sabalun tibo masonyo untuak ba iman kapado Isa Almasih , kito dijago arek dek paratuaran agamo ; kito samo jo dikuruang , sampai iman tu dinyatokan .
48003024	Jo caro nan baitu , paratuaran agamo sabagai panjago kito , sampai Isa Almasih tibo , untuak manjadikan kito ba elok baliak jo Allah , dek karano kito ba iman kapado Isa Almasih .
48003025	Kiniko , dek karano lah masonyo manusia dapek ba iman kapado Isa Almasih , mako kito indak lai dijagoi dek paratuaran agamo .
48003026	Dek karano angku-angku ba iman kapado Isa Almasih , mako angku-angku basatu jo Baliau ; dek karano itu , angku-angku manjadi anak-anak Allah .
48003027	Angku-angku kasadonyo lah dipamandikan ateh namo Isa Almasih , jadi angku-angku lah manarimo didiri angku-angku , sipaik-sipaik Isa Almasih tu sandiri .
48003028	Dalam parkaro iko , indak ado lai pabedaan antaro urang Yahudi , jo urang nan indak urang Yahudi , antaro budak jo urang mardeka , antaro laki-laki jo padusi . Sudaro kasadonyo lah manjadi ciyek , dek karano di Isa Almasih .
48003029	Jikok angku-angku miliak Isa Almasih , mako angku-angku adolah katurunan Nabi Ibrahim . Mako angku-angku ka manarimo apo nan dijanjikan dek Allah .
48004001	Tapi , paralu ambo tarangkan : salamo surang suwarih alun balia baraka , ado urang nan manjagoi inyo , sarato ma uruih kaparaluan-kaparaluannyo , sampai pado wakatu nan lah ditantukan dek apaknyo . Inyo dipabuwek saroman jo surang budak , biyapun nan sabananyo , inyo adolah nan punyo kasadonyo dari arato tu .
48004002	
48004003	Baitu pulo jo kito ko : Salamo kito alun balia baraka , kito ko dipabudak dek roh-roh nan manguwasoi dunia ko .
48004004	Tapi , di kutikonyo nan tapek , Allah ma utuih Anak-Nyo ka dunia ko . Anak-Nyo tu dilayiekan dek surang padusi nan iduik di bawah kakuwasoan paratuaran agamo .
48004005	Jo caro nan baitu , Baliau mambebaskan urang-urang nan iduik di bawah kakuwasoan paratuaran agamo ; supayo kito pun dapek manjadi anak-anak Allah .
48004006	Dek karano angku-angku adolah anak-anak Allah , Allah manyuruah Roh Anak-Nyo masuak ka dalam ati angku-angku , baitu pulo ka dalam ati ambo , iyolah Roh nan basaru , " Bapak , oih Bapak ambo . "
48004007	Jadi , angku-angku indak lai budak , malainkan anak . Dek karano angku-angku anak Allah , mako Allah ka mambarikan kabake angku-angku , sagalo sasuatu nan lah disadiyokan-Nyo untuak anak-anak-Nyo .
48004008	Dawulu angku-angku indak ba Tuhan Allah , itu sababnyo mangko angku-angku manjadi budak dari kuwaso-kuwaso nan di anggap sabagai tuhan , tapi nan sabananyo indak Allah doh .
48004009	Tapi kiniko angku-angku lah tawu jo Allah , atau nan labiah tapek lai , Allah tawu jo angku-angku . Nah , baa mangko angku-angku niyo babaliak baliak kabake roh-roh dunia ko , roh nan lamah , sarato bansaik pulo ? Baa mangko angku-angku namuah dipabudak baliak dek roh-roh tu ?
48004010	Angku-angku marayokan ari-ari nan batantukan , bulan-bulan nan batatantukan , sarato tawun-tawun nan batatantukan .
48004011	Ambo kuwatir , jan sampai jariah payah ambo untuak angku-angku , lah siyo-siyo sajo .
48004012	Sudaro-sudaro ! Ambo sabana mamintak , supayo angku-angku saroman jo ambo andaknyo . Dek karano , ambo lah manjadi saroman pulo jo angku-angku . Angku-angku indak ado mangarajokan , sasuatu nan salah doh taradok ambo .
48004013	Tantu layi takana juwo lai di angku-angku , apo nan manyababkan ambo pado mulonyo , mangko mambaritokan Injil tu kabake angku-angku . Tasabab dek karano ambo dapek panyakik .
48004014	Dikutiko itu , angku-angku indak maraso jajok doh taradok ambo , biyapun ka adaan badan ambo , marupokan cobaan nan gadang di angku-angku . Angku-angku malah manarimo ambo , saroman jo manarimo malekaik Allah , atau saroman jo manarimo Isa Almasih dek angku-angku .
48004015	Angku-angku bahagia sangaik dikutiko itu . Tapi kiniko , dimanyo kabahagiaan angku-angku tu ? Ambo tawu , baraso dikutiko itu angku-angku rilah , mancukie incek mato angku-angku sandiri , untuak ka di agiahkan kabake ambo , jikok santano dapek dipabuwek nan bakcando itu .
48004016	Apokoh kiniko angku-angku lah ma anggap ambo sabagai musuah , dek karano ambo manyatokan nan bana kabake angku-angku ?
48004017	Urang-urang nan lain tu basumangaik bana mancari angku-angku , tapi mukasuiknyo indak elok . Urang-urang tu hanyo niyo nak mamutuihkan ubuangan angku-angku jo kami , supayo angku-angku ba sumangaik manuruikkan inyo .
48004018	Batua , elok basumangaik dalam parkaro-parkaro nan baiak , asa lai taruih bakcando itu , jan hanyo jikok ambo sadang samo-samo jo angku-angku sajo .
48004019	Anak-anak ambo nan tacinto ! Kiniko ambo manangguang sansaro baliak , dek karano di kalian . Ambo manangguang sansaro saroman jo surang induak-induak , nan kasakik-an dikutiko malayiekan anak . Ambo ka taruih manangguang sansaro , jikok sipaik-sipaik Isa Almasih alun tatanam didiri kalian !
48004020	Kiniko ambo taragak sangaik nak barado di tangah-tangah kalian , supayo ambo dapek mangecek kabake kalian jo suwaro nan lain , dek karano , indak tantu lai apo nan ka ambo pabuwek kabake kalian !
48004021	Sudaro-sudaro nan niyo iduik di bawah kakuwasoan paratuaran-paratuaran agamo , cubolah dangakan kecek ambo ! Ambo ka mambaritawukan kabake angku-angku , apo nan sabananyo nan tatulih di Kitab Paratuaran Nabi Musa .
48004022	Disinan ado tatulih , baraso Nabi Ibrahim mampunyoi duwo urang anak : Biyai dari anak nan surang , adolah surang budak , biyai dari anak nan ciyek lai tu , adolah surang urang nan mardeka .
48004023	Anak dari padusi nan manjadi budak , layie bakcando nan biaso , dek karano kandak dari manusia . Tapi anak nan dari padusi nan mardeka , layie dek karano dijanjikan Allah .
48004024	Iko dapek dipakai sabagai parumpamoan . Duwo urang padusi tu adolah ibaraik duwo pajanjian : nan ciyek barasa dari Gunuang Sinai -- itulah Siti Hajar ; anak-anaknyo dilayiekan sabagai budak .
48004025	Jadi , Siti Hajar itulah Gunuang Sinai , di nagari Arab . Inyo malambangkan kota Yerusalem jo kasadonyo panduduaknyo , nan kiniko lah manjadi budak .
48004026	Tapi Yerusalem nan di sarugo tu , adolah Yerusalem nan mardeka , nan inyo tu lah , induak kito .
48004027	Dek karano , di Alkitab ado tatulih , " Bagadang atilah angkau , oih padusi nan mandua , nan indak panah malayiekan ! Basukocitolah , sarato basorak-sorailah oih angkau nan indak panah , marasokan sakik malayiekan ! Dek karano , padusi nan ditinggakan dek lakinyo , ka mandapek labiah banyak anak daripado padusi nan iduik babaua jo lakinyo . "
48004028	Sudaro-sudaro ! Angku-angku sandiri adolah anak-anak Allah , nan dilayiekan dek karano janji Allah ; angku-angku samo jo bakcando Nabi Ishak .
48004029	Dikutiko itu , anak nan layie manuruik kandak manusia , ma aniayo anak nan dilayiekan dek karano kahandak Roh Allah . Baitu pulo kiniko .
48004030	Tapi , apokoh nan tatulih di Alkitab ? Disinan ado tatulih bakcando iko : " Usielah budak padusi tu , sarato jo anaknyo bagai , dek karano anak dari budak padusi tu , indak ka manjadi suwarih , samo-samo jo anak dari padusi nan mardeka tu . "
48004031	Jadi , sudaro-sudaro , kito ko indaknyo anak-anak dari surang padusi budak doh ; kito adolah anak-anak dari padusi nan mardeka .
48005001	Kiniko kito lah lapeh , dek karano Isa Almasih lah malapehkan kito ! Dek karano itu , patahankanlah kamardekaan angku-angku tu , jan namuah juwo lai dipabudak .
48005002	Cubolah pikiekan , jikok angku-angku mintak disunaikkan , itu ba arati , Isa Almasih indak ado doh gunonyo di angku-angku . Nan mangatokan ko adolah ambo sandiri , si Paulus .
48005003	Sakali lai ambo mambari paringatan , kabake urang nan mintak disunaikkan , baraso inyo musti manjalankan kasadonyo paratuaran agamo !
48005004	Jikok angku-angku ba usawo ba elok jo Allah , malalui paratuaran agamo , itu ba arati ubuangan angku-angku jo Isa Almasih lah putuih . Jo caro nan baitu angku-angku iduik diluwa lingkuangan rahmaik Allah .
48005005	Tapi bagi kami , kami ma arokkan , baraso jo partolongan Roh Allah , sarato badasarkan iman kami kapado Isa Almasih , Allah mamungkinkan kami ba elok baliak jo Baliau .
48005006	Dek karano , jikok kito lah basatu jo Isa Almasih , parkaro ma ikuik-i atau indak ma ikuik-i paratuaran basunaik , indak lai manjadi masalah . Nan paralu hanyolah ba iman kapado Isa Almasih , itu nampak nyato dalam kasiah kito kabake urang lain .
48005007	Dawulu angku-angku bajuwang sacaro elok ! Baa mangko kiniko angku-angku indak patuah lai kapado kahandak Allah ? Siya urang nan lah mambujuak angku-angku ?
48005008	Lah jaleh nan mangarajokan nan bakcando itu , bukanlah Allah nan lah mamanggie angku-angku !
48005009	" Ragi nan saketek , ka mangambangkan kasadonyo paduan , " baitu kecek urang .
48005010	Biyapun baitu , ambo picayo juwo lai , baraso angku-angku indak ka punyo pandirian lain , dek karano kito lah basatu jo Isa Almasih . Nan ambo yakin , baraso , siyapo pun juwo nan mangacaukan pikieran angku-angku , mako inyo ka di ukun Allah .
48005011	Tantang diri ambo , sudaro-sudaro , baa mangko ambo taruih juwo dimusuahi , jikok ambo tatap mambaritokan , baraso paratuaran basunaik tu paralu ? Jikok ambo iyo mambaritokan nan bakcando itu , mako kaba nan ambo bawok tantang salib Isa Almasih , indak manimbuakan masalah .
48005012	Labiah elok urang-urang nan mangacaukan pikieran angku-angku tu , lansuang sajo kaluwa sakali dari jamaat !
48005013	Sudaro lah di imbau untuak manjadi urang nan mardeka . Tapi janlah mampagunokan kamardekaan angku-angku tu , untuak taruih manaruih mangarajokan , apo sajo nan katuju dek angku-angku . Sabaliaknyo , angku-angku musti samo-samo mangasiahi , sarato samo-samo malayani .
48005014	Kasadonyo paratuaran agamo , tahimpun dalam parentah nan ciyek ko , " Andaklah angkau mangasiahi sasamo manusia , bakcando angkau mangasiahi diri angkau sandiri . "
48005015	Tapi , jikok angku-angku bi gigik manggigik , sarato santuang manyantuang , mako ingek-ingeklah , isuak angku-angku ka samo-samo cayie .
48005016	Mukasuik ambo bakcando iko : Padiyakanlah Roh Allah mambimbiang angku-angku , sarato janlah iduik manuruik ka inginan tabiyaik manusia .
48005017	Dek karano , ka inginan manusia balawanan jo ka inginan Roh Allah , nan ka inginan Roh Allah , balawanan jo ka inginan manusia . Kaduwo-duwonyo samo balawanan , sainggo angku-angku indak dapek mangarajokan apo nan angku-angku inginkan .
48005018	Tapi , jikok Roh Allah mamimpin angku-angku , mako angku-angku indak dikuwasoi dek paratuaran agamo .
48005019	Ka inginan tabiyaik manusia , nyato dalam karajo-karajonyo nan cabul , karajonyo nan kumuah , sarato karajonyo nan indak patuik ;
48005020	dalam panyambahan barhalo , sarato jo capak-capak baruak ; dalam bamusuah-musuahan , bacakak , cimburu , capek marabo , sarato mamantiangkan diri surang ; silang salisiah , sarato jo pihak mamihak ,
48005021	pambingik , bamabuak-mabuak , baralek indak bakatantuan , sarato jo nan lainnyo bagai . Taradok kasadonyo tu , ambo paringekkan angku-angku kiniko , samo jo bakcando ambo mamparingekkan angku-angku dawulu juwo , baraso , urang-urang nan mangarajokan karajo-karajo nan saroman itu , mako inyo indak ka masuak doh ka Karajaan Allah .
48005022	Sabaliaknyo , jikok urang-urang dipimpin dek Roh Allah , mako asienyo iyolah : Urang-urang tu samo-samo mangasiahi , inyo basukocito , inyo mampunyoi katanangan ati , inyo saba sarato jo babudi , inyo elok taradok urang lain , inyo satiya ,
48005023	urang-urang tu randah ati , sarato bisa manguwasoi diri . Indak ado doh paratuaran agamo , nan managah karajo-karajo nan saroman itu .
48005024	Urang-urang nan lah manjadi miliak Isa Almasih , inyo tu lah mamatikan tabiyaik manusia , sarato jo sagalo awa napasunyo , sarato jo ka inginannyo .
48005025	Roh Allah lah mambarikan kabake kito iduik nan baru ; dek karano itu Baliau pulolah nan musti manguwasoi iduik kito .
48005026	Kito indak buliah doh uju , sarato jan sakik manyakik-i ati , jan bingik mambingik .
48006001	Sudaro-sudaro ! Jikok surang urang kadapatan babuwek suatu doso , andaklah angku-angku nan iduik manuruik Roh Allah , mambimbiang urang tu babaliak ka jalan nan bana . Tapi , angku-angku musti mangarajokan itu , jo sacaro lamah lambuik , sarato jago pulolah , jan sampai angku-angku sandiri tadayo pulo .
48006002	Andaklah angku-angku samo-samo mambantu , mamikua baban urang lain , supayo , jo caro nan baitu , angku-angku mamatuahi parentah Isa Almasih .
48006003	Jikok surang urang manyangko dirinyo pantiang , padohal indak , urang tu mangicuah dirinyo sandiri .
48006004	Satiyok urang musti mamareso sandiri , apokoh parangai inyo elok atau indak . Jikok elok , inyo buliah maraso bangga dalam parkaro itu . Tapi indak usah inyo mambandiangkannyo jo apo nan dikarajokan dek urang lain .
48006005	Dek karano , tiyok-tiyok urang musti mamikua tangguang jawabnyo sandiri .
48006006	Urang nan manarimo pangajaran Isa Almasih , andaklah inyo mambagi jo gurunyo , kasadonyo nan baiak nan ado dinyo .
48006007	Janlah takicuah . Allah indak dapek doh dipamainkan ! Apo nan ditanam , itulah nan ka dituwai .
48006008	Jikok urang mananam , manuruik tabiyaik manusianyo , mako inyo ka manuwai kamatian dari tabiyaiknyo tu . Tapi , jikok inyo mananam manuruik pimpinan Roh Allah , mako inyo ka manuwai iduik sajati nan kaka dari Roh Allah .
48006009	Dek karano itu , janlah kito muwak mangarajokan parkaro-parkaro nan baiak ; dek karano , jikok kito indak baranti mangarajokan parkaro-parkaro nan bakcando itu , di satu maso isuak kito ka manuwai asienyo .
48006010	Jadi , salamo layi ado kasampatan di kito , andaklah kito mangarajokan nan baiak kabake sadonyo urang , tarutamu sakali kabake sudaro-sudaro kito nan sa iman .
48006011	Paratikanlah elok-elok nan bagian iko , nan ambo surekkan sandiri jo uruih nan gadang-gadang .
48006012	Urang-urang nan niyo nak maninggikan diri , jo parkaro-parkaro nan layie , urang-urang tu lah nan ba usawo , untuak mamaso angku-angku ma ikuik-i paratuaran basunaik . Tapi , inyo mangarajokan itu , hanyo dek karano , supayo inyo indak di aniayo dek urang Yahudi , dek karano di salib Isa Almasih .
48006013	Urang-urang nan ma ikuik-i paratuaran basunaik pun , indak manjalankan doh paratuaran agamo . Tapi inyo niyo , supayo angku-angku disunaikkan , buliah inyo dapek mamanggakkan , baraso angku-angku mamatuahi paratuaran tu .
48006014	Tapi ambo , indak niyo ciyek juwo doh mamanggakkan sasuatu , salain dari mamanggakkan Tuhan kito Isa Almasih , nan lah mati disalib . Malah , dek karano Baliau lah mati disalib , mako dunia ko indak ado lai aratinyo dek ambo . Taradok dunia ko , ambo pun sa olah-olah lah mati .
48006015	Disunaikkan atau indak disunaikkan , itu indak paralu doh . Nan paralu iyolah manjadi manusia baru .
48006016	Bagi urang-urang nan iduik jo pandirian tu , baitu pulo bagi kasadonyo umaik Allah , ambo sabana ma arokkan , Allah ka mambarikan aman santoso sarato jo rahmaik-Nyo .
48006017	Inggan iko ka ateh , janlah ado juwo lai urang nan ka manyusahkan ambo , dek karano di tubuah ambo ko , ado tando-tando baraso ambo pangikuik Isa Almasih .
48006018	Mudah-mudahan , Tuhan kito Isa Almasih tatap mambarakaik-i sudaro-sudaro . Amin . Salam aromaik dari kami , Paulus
49001001	Umaik Allah di Efesus , nan satiya kapado Isa Almasih !
49001002	Ambo , si Paulus , rasul Isa Almasih ateh kahandak Allah , sabana ma arokkan , mudah-mudahan Allah Bapak kito , sarato jo Tuhan Isa Almasih , manurunkan barakaik sarato jo aman santoso kabake angku-angku .
49001003	Tapujilah Allah , Bapak Tuhan kito Isa Almasih ! Baliau mambarakaik-i kito jo sagalo barakaik rohani di dalam sarugo , dek karano kito basatu jo Isa Almasih .
49001004	Sabalun dunia ko dijadikan , Allah lah mamiliah kito malalui Isa Almasih , mukasuiknyo iyolah , supayo kito jadi miliak-Nyo nan tasandiri , sarato indak bacacek di adok-an Baliau . Dek karano kasiah Allah ,
49001005	mako Baliau lah manantukan talabiah dawulu , baraso malalui Isa Almasih , Baliau ka ma angkek kito manjadi anak-anak-Nyo sandiri . Iyo itulah nan niyo nak dipabuwek-Nyo .
49001006	Tapujilah Allah nan mulie , dek karano malalui Anak-Nyo nan tacinto , Baliau sangaik mangasiahi kito .
49001007	Karano dek kamatian Isa Almasih , mako kito dimardekakan dek Allah , ba arati Baliau lah ma ampuni kito dari doso-doso kito .
49001008	Mangkonyo Baliau pabuwek nan bakcando itu , dek karano Baliau sangaik mangasiahi kito , kasiah tu dilimpahkan-Nyo kabake kito , jo sacaro panuah kabijaksanoan sarato jo pangaratian .
49001009	Manuruik ka inginan Baliau sandiri , Allah ma agiah tawu kabake kito rasiyo rancana-Nyo ; Baliau lah mamutuihkan , baraso rancana-Nyo tu ka di ujuikkan malalui Isa Almasih .
49001010	Rancana tu iyolah , supayo sagalo sasuatu , biya nan di sarugo ataupun nan di bumi , manjadi satu jo Isa Almasih nan sabagai Kapalo . Nan rancana tu ka disalasaikan dek Allah jikok lah tibo masonyo .
49001011	Allah mangarajokan sagalo sasuatu , manuruik ka inginan sarato jo kaputusan Baliau sandiri . Sajak dari samulo Baliau lah mamiliah kito , dek karano , Baliau niyo supayo kito manjadi umaik-Nyo , karano dek basatu jo Isa Almasih .
49001012	Biyalah kito nan partamu-tamu nan baharok kapado Isa Almasih , mamuji Allah dek karano kamuliaan-Nyo !
49001013	Angku-angku pun lah manjadi umaik Allah , disakutiko angku-angku mandanga firman dari Allah , iyolah Injil nan mambari kasalamatan kabake angku-angku . Dek karano angku-angku ba iman kapado Isa Almasih , mako Allah mambari tando miliak-Nyo kabake angku-angku , jo Roh-Nyo nan lah dijanjikan-Nyo .
49001014	Roh itulah nan jadi jaminan , baraso kito ka manarimo apo nan lah dijanjikan dek Allah kabake umaik-Nyo . Iko nan mambari kayakinan kabake kito , baraso Allah ka malapehkan umaik-Nyo . Tapujilah Allah dek karano kamuliaan-Nyo !
49001015	Dek karano itu , sajak ambo mandanga kaba , baraso angku-angku ba iman kapado Tuhan Isa Almasih , nan angku-angku mangasiahi pulo kasadonyo umaik Allah ,
49001016	mako indak anti-antinyo ambo batarimo kasih kapado Allah , tantang diri angku-angku . Ambo tatap manyabuik namo angku-angku dikutiko ambo sadang badowa .
49001017	Ambo mamohon , supayo Allah Tuhan kito Isa Almasih , Bapak nan mulie , ma agiahkan Roh-Nyo kabake angku-angku . Roh Allah tu ka manjadikan angku-angku bijaksano , sarato Baliau ka manyatokan Allah kabake angku-angku , sainggo angku-angku sabana-bana tawu jo Allah tu .
49001018	Ambo mamohon , supayo Allah mambukakkan pangana angku-angku , supayo manjadi tarang ; sainggo angku-angku mangarati , apo nan dapek angku-angku arokkan dari Allah , nan lah mamanggie angku-angku . Supayo angku-angku buliah tawu pulo , baralah ka maruwahnyo barakaik-barakaik nan baiak , nan disadiyokan dek Allah untuak umaik-Nyo ;
49001019	sarato baralah ka kuwaiknyo kuwaso Allah bakarajo , di dalam diri kito urang nan ba iman . Kuwaso Allah tu , sarupo jo kuwaso nan luwa biaso
49001020	nan dipagunokan Baliau , dikutiko Baliau ma iduikkan baliak Isa Almasih sasudah mati , Allah mambarikan kabake Baliau , pangkaik nan paliang tinggi samo-samo jo Allah di sarugo .
49001021	Pangkaik Isa Almasih tu jauah labiah tinggi , daripado pangkaik sagalo pamarentah , sagalo panguwaso , sagalo pamimpin , sagalo induak-samang induak-samang , sarato labiah tinggi dari pangkaik siya pun juwo , nan lah panah bapangkaik tinggi ; biya nan iduik di jaman kiniko , ataupun nan iduik di jaman nan katibo .
49001022	Allah manunduakkan kasadonyo tu , ka bawah kuwaso Isa Almasih , sarato mambarikan Isa Almasih kabake jamaat , sabagai Kapalo dari sagalo sasuatu .
49001023	Jamaat adolah tubuah Isa Almasih , disamparonokan dek Baliau nan manyamparonokan sagalo sasuatu , dimano pun juwo .
49002001	Dawulu angku-angku lah mati sacaro rohani , dek karano angku-angku lah badoso , sarato malangga parentah-parentah Allah .
49002002	Dikutiko itu angku-angku manuruikkan sagalo kabiasoan dunia ko ; ba arati angku-angku patuah kabake panguwaso langik rayo , iyolah kabake roh nan kiniko sadang manguwasoi ati urang-urang nan indak patuah kapado Allah .
49002003	Dawulu , kasadonyo kito ko samo pulo jo urang-urang tu ; kito iduik mampaturuikkan tabiyaik manusia kito , kito mangarajokan apo nan katuju dek badan , sarato apo nan manyanangkan pangana . Dikutiko itu , kito adolah urang-urang nan kanai bangih pulo dek Allah , samo jo urang-urang nan lain .
49002004	Tapi , baralah ka gadangnyo kasiah Allah ! Baliau sabana-bana mangasiahi kito ,
49002005	sainggo , dikutiko kito sadang mati sacaro rohani , dek karano di doso-doso kito , mako Allah ma iduikkan kito baliak samo-samo jo Isa Almasih . Jadi , hanyo dek karano kabaiakkan ati Allah sajolah , mangkonyo angku-angku Baliau salamaikkan .
49002006	Dek karano kito basatu jo Isa Almasih , mako Allah ma iduikkan kito baliak samo-samo jo Baliau , supayo kito buliah mamarentah pulo samo-samo jo Baliau di dalam sarugo .
49002007	Allah mampabuwek nan bakcando itu , supayo dijaman nan ka tibo , manusia dapek maliyek baralah ka gadangnyo kasiah Allah . Kasiah tu dinyatokan dek Allah malalui kabaiakkan ati Baliau kabake kito , jo parantaroan Isa Almasih .
49002008	Allah mangasiahi angku-angku , itu sababnyo mangko Baliau manyalamaikkan angku-angku , dek karano angku-angku ba iman kapado Isa Almasih . Kasalamatan angku-angku tu , indak asie usawo angku-angku doh tu . Itu adolah pambarian Allah . Jadi , indak surang juwo doh urang nan ka dapek basiuju tantang parkaro itu .
49002009	
49002010	Kito adolah buatan Allah , sarato malalui Isa Almasih Allah mambantuak kito , supayo kito mangarajokan parkaro-parkaro nan baiak , nan lah Baliau pasiyapkan untuak kito .
49002011	Oih sudaro-sudaro nan indak urang Yahudi ! Kana-ilah ka adaan angku-angku dimaso dawulu : Angku-angku dinamokan " urang nan indak basunaik " , dek urang Yahudi nan mangaku dirinyo lah basunaik , ( mukasuiknyo iyolah , nan lah mandapek tando nan dibuwek dek manusia di badannyo ) .
49002012	Dikutiko itu angku-angku alun basatu lai jo Isa Almasih , angku-angku adolah urang asiang , nan indak tamasuak umaik piliahan Allah . Angku-angku indak tamasuak doh dalam ikatan janji nan dibuwek dek Allah jo umaik-Nyo . Angku-angku iduik di dunia ko , indak ado doh nan di arokkan , sarato indak ba Tuhan Allah .
49002013	Tapi kiniko , dek karano angku-angku lah basatu jo Isa Almasih , angku-angku nan dawulunyo jauah , kiniko lah dakek , dek karano di Isa Almasih nan lah mati .
49002014	Isa Almasihlah nan mampadamaikan kito . Baliaulah nan mampasatukan urang-urang Yahudi , jo urang-urang nan indak urang Yahudi , manjadi satu banso . Dek karano Baliau lah mangarobankan diri , mako pamusuahan , atau tembok pambateh di antaro urang-urang tu , lah diruntuahi dek Isa Almasih .
49002015	Paratuaran agamo Yahudi jo sagalo parentah-parentahnyo , sarato jo sagalo paratuarannyo , lah di apuih dek Isa Almasih , supayo kaduwo banso tu manjadi satu banso manusia nan baru , nan basatu jo Baliau . Jo caro itulah Isa Almasih mambuwek padamaian .
49002016	Dek Baliau lah mati disalib , mako Isa Almasih mampasatukan duwo banso tu , sarato lah mampadamaikan urang-urang tu jo Allah , sainggo abihlah pamusuahan tu .
49002017	Itu sababnyo mangko Isa Almasih datang , untuak mambaritokan Injil pandamaian tu kabake angku-angku ; biya kabake angku-angku nan indak urang Yahudi , nan dawulunyo jauah dari Allah , ataupun kabake urang Yahudi nan dakek kapado Allah .
49002018	Jo parantaroan Isa Almasih , kito kasadonyo -- biya urang Yahudi ataupun nan indak urang Yahudi -- dek Roh Allah nan Satu , kito dapek mandakek-i Allah Bapak .
49002019	Dek karano itu , angku-angku indak tamasuak urang asiang lai , atau urang luwa . Kiniko angku-angku adolah samo-samo anggota umaik Allah . Angku-angku adolah anggota kaluarga Allah .
49002020	Angku-angku pun dibangun di ateh dasar nan lah dilatakkan dek rasul-rasul , sarato dek nabi-nabi , nan Isa Almasih adolah sabagai batu nan tarutamu .
49002021	Baliaulah nan lah manyusun kasadonyo bangunan tu , manjadi Rumah Allah nan disangajokan untuak Tuhan .
49002022	Dek karano iduik basatu jo Isa Almasih , mako angku-angku sadang dibangun pulo samo-samo jo urang-urang nan lain , manjadi sabuwah rumah untuak Allah ; disinanlah Allah manatap jo Roh-Nyo .
49003001	Ambo , si Paulus , nan dipinjarokan dek karano Isa Almasih , adolah untuak kaparaluan angku-angku nan indak urang Yahudi .
49003002	Tantu angku-angku lah mandanga kaba , baraso , dek karano kabaiakkan ati Allah , Baliau lah mambarikan tugeh ko kabake ambo , dek karano untuak kaparaluan angku-angku .
49003003	Allah mambukakkan rasiyo rancana-Nyo , sarato ma agiah tawu kabake ambo . ( Tantang parkaro rasiyo rancana tu , cako lah ambo surekkan sacaro singkek ,
49003004	jikok angku-angku lah mambaconyo , mako angku-angku ka mamahami rasiyo tantang Isa Almasih , bakcando nan lah ambo pahami . )
49003005	Dawulu rasiyo tu indak panah doh dibukakkan kabake manusia , tapi kiniko Roh Allah lah manyatokannyo kabake rasul-rasul , sarato jo kabake nabi-nabi-Nyo .
49003006	Rasiyo itu iyolah : Baraso malalui Injil , urang nan indak urang Yahudi , buliah sato marasokan barakaik-barakaik Allah , nan dawulunyo hanyo disadiyokan untuak urang Yahudi . Urang-urang nan indak urang Yahudi , lah manjadi anggota dari tubuah nan samo , inyo sato pulo manarimo apo nan lah dijanjikan dek Allah , malalui Isa Almasih .
49003007	Allah ma agiahkan kabake ambo pambarian -- iyolah tugeh -- untuak malewakan Injil . Ambo manarimo pambarian tu malalui kuwaso Allah nan bakarajo di dalam diri ambo .
49003008	Di antaro kasadonyo umaik Allah , ambolah urang nan paliang hino . Tapi , Allah ma agiahkan pulo kabake ambo , pambarian nan bakcando iko : iyolah tugeh untuak mambaritokan Injil kakayoan Isa Almasih , nan indak ka abih-abihnyo , kabake urang-urang nan indak urang Yahudi ;
49003009	baitu pulo , supayo malalui ambo kasadonyo urang buliah tawu , baa caronyo , Allah Nan Manjadikan bumi jo langik ko , ma ujuikkan rancana-Nyo nan dirasiyokan kabake dunia , sajak dari jaman sa isuak .
49003010	Mukasuik Allah iyolah , supayo kiniko malalui jamaat , sagalo macam bantuak kabijaksanoan Allah , dapek dibaritawukan kabake sadonyo nan mamacik kuwaso di awang-awang .
49003011	Allah mampabuwek nan bakcando itu sasuwai jo rancana-Nyo nan kaka , nan di ujuikkan-Nyo jo parantaroan Isa Almasih Tuhan kito .
49003012	Jo iman kapado Isa Almasih , sarato basatu jo Baliau , kito dibari hak untuak mandakek-i Allah , sacaro jo panuah kayakinan .
49003013	Dek karano itu , pintak ambo iyolah : janlah kuatir , tantang parkaro sansaro nan ka ambo tangguangkan , dek karano di angku-angku . Dek karano kasadonyo tu adolah untuak kabaiakkan angku-angku .
49003014	Dek karano itulah mangkonyo ambo sujuik di adok-an Bapak .
49003015	Dari Baliaulah satiyok kaluarga nan di sarugo jo nan di bumi , manarimo sipaik Baliau nan tasandiri .
49003016	Ambo badowa , mudah-mudahan Allah nan sangaik mulie , bamurah ati untuak manguwaikkan batin angku-angku jo kuwaso Roh-Nyo .
49003017	Mudah-mudahan , dek karano angku-angku ba iman kapado Isa Almasih , mako Isa Almasih manatap di dalam ati angku-angku , sainggo iduik angku-angku di alehkan jo kasiah , sarato dikuwasoi dek kasiah .
49003018	Ambo badowa , mudah-mudahan samo-samo jo umaik Allah , angku-angku dapek mangatawui baralah ka lawehnyo , baralah ka panjangnyo , baralah ka tingginyo , baralah ka dalamnyo kasiah Isa Almasih ,
49003019	nan indak ka bisa doh dipahami sadalam-dalamnyo jo aka manusia . Mudah-mudahan angku-angku tawu jo kasiah Isa Almasih tu , sainggo iduik angku-angku panuah jo sipaik Allah nan samparono .
49003020	Jo kuwaso Allah nan basitungkin bakarajo di dalam diri kito , Allah bisa mangarajokan nan labiah banyak , daripado apo nan kito mintak , atau daripado apo nan kito pikiekan .
49003021	Andaknyo Allah dimuliekan malalui Isa Almasih turun-tamurun , di dalam jamaat . Tapujilah Allah untuak salamo-lamonyo ! Amin .
49004001	Itu sababnyo ambo -- surang urang tahanan , nan ditahan dek karano malayani Tuhan -- sabana mamintak kabake angku-angku : supayo , iduiklah sasuwai jo kaduduakkan angku-angku , sabagai urang nan lah dipanggie dek Allah .
49004002	Andaknyo angku-angku tatap randah ati , lamah lambuik , sarato panyaba . Panampakkanlah kasiah angku-angku , jo sacaro samo-samo bantu mambantu .
49004003	Ba usawolah sungguah-sungguah untuak iduik sacaro damai , supayo kasatuan nan lah dipabuwek dek Roh Allah tatap tapaliaro .
49004004	Hanyo ado satu tubuah , sarato satu Roh . Baitu pulo angku-angku dipanggie , untuak samo-samo ciyek nan di arokkan .
49004005	Hanyo ado satu Tuhan , satu iman , satu pamandian ,
49004006	sarato satu Allah , nan manjadi Bapak kasadonyo urang . Baliaulah Tuhan sakalian alam , nan bakarajo malalui kasadonyo , sarato bakuwaso dalam kasadonyo .
49004007	Tiyok-tiyok kito manarimo suatu pambarian , manuruik apo nan dibarikan dek Isa Almasih .
49004008	Di Alkitab ado tatulih , " Dikutiko Baliau nayiak ka tampaik nan paliang tinggi , Baliau sambuah mambawok tawanan ; Baliau mambarikan pambarian-pambarian kabake manusia . "
49004009	Nah , jikok dikatokan " Baliau nayiak " ba arati samulonyo Baliau lah turun , sampai ka tampaik nan sarandah-randahnyo di bumi ko .
49004010	Baliau nan lah turun tu , Baliau pulolah nan lah nayiak , sampai ka tampaik nan jauah labiah tinggi dari sagalo langik , sainggo kasadonyo alam ko panuah jo kahadiran Baliau .
49004011	Baliaulah nan " mambarikan pambarian-pambarian kabake manusia " ; ado nan di angkek-Nyo jadi rasul , ado nan jadi nabi ; ado nan jadi pambarito Injil , ado nan jadi guru sarato jo pamaliaro jamaat .
49004012	Mangkonyo Baliau buwek bakcando itu , supayo umaik Allah dilangkok-i sapanuahnyo untuak malayani Tuhan , sarato jo mambangun tubuah Isa Almasih .
49004013	Jo caro nan baitu , kasadonyo kito manjadi satu dek iman nan samo , sarato jo pangaratian nan samo tantang Anak Allah . Kito manjadi urang-urang nan lah gadang , batambah lamo batambah samparono sarupo jo Isa Almasih .
49004014	Mako kito indak bakcando paja-paja ketek lai , nan ta ombang-ambiang , tabawok kian kumari dek alieran pangajaran nan babagai-bagai , dari urang-urang nan pangicuah . Inyo bi manyasekkan urang jo tipu-tepoknyo .
49004015	Tapi nan kito indak ! Kito musti manyatokan parkaro-parkaro nan bana jo ati nan panuah kasiah , sainggo dalam sagalo parkaro , kito batambah lamo batambah samparono bakcando Isa Almasih , nan manjadi Kapalo kito .
49004016	Dalam pimpinan Isa Almasih , kasadonyo angguato tubuah tu tasusun rancak , samo-samo di ubuangkan dek ruweh-ruwehnyo surang-surang . Jikok satiyok-tiyok angguato bakarajo manuruik nan samustinyo , mako kasadonyo tubuah tu ka batambah gadang , sarato ka batambah kuwaik malalui kasiah .
49004017	Dek karano itu , dalam namo Tuhan , ikolah nan ka ambo katokan , sarato jo nan ka ambo jalehkan : janlah iduik bakcando urang-urang nan indak ba Tuhan Allah , janlah dipikiekan nan indak-indak .
49004018	Pangana urang-urang tu lah buto . Indak tantu dek inyo lai iduik nan dibari dek Allah , dek karano , inyo indak ciyek juwo punyo pangatawuan tantang Allah . Mangkonyo inyo bakcando itu , dek karano inyo kareh kapalo .
49004019	Urang-urang tu indak tawu di mariangik , sainggo inyo mampaturuikkan awa napasu , sarato iduik cabul sasuko ati .
49004020	Tapi , Isa Almasih nan lah angku-angku katawui , indak bakcando itu doh !
49004021	Angku-angku lah mandanga tantang Baliau ! Sabagai pangikuik-pangikuik-Nyo , angku-angku lah di aja pulo tantang sipaik-sipaik Allah nan ado didiri Baliau !
49004022	Dek karano itu , buwanglah tabiyaik lamo , sarato jo caro iduik lamo tu , nan sadang marusak jo sagalo napasu nan manyasekkan .
49004023	Andaknyo ati sarato jo pikieran angku-angku tu , dipabarui kasadonyo .
49004024	Andaknyo iduik angku-angku sabagai manusia baru , nan dijadikan manuruik gambaran Allah ; iyolah , batabiyaik nan bana , luruih , sarato jo suci .
49004025	Dek karano itu oih sudaro-sudaro kasadonyo , jan suko juwo lai baduto . Samo-samo luruih atilah dalam iduik ko , dek karano kasadonyo kito ko , adolah samo-samo angguato tubuah Isa Almasih .
49004026	Jikok angku-angku bangih , janlah dipadiyakan bangih tu nan manyababkan angku-angku badoso . Janlah bangih sapanjang ari ,
49004027	supayo Ubilih jan dapek kasampatan .
49004028	Urang nan biaso mancilok , musti baranti mancilok . Mako inyo musti mancari karajo , supayo dapek napakah untuak iduik , sacaro luruih , buliah dapek pulo manolong urang nan bakakurangan .
49004029	Jikok angku-angku mangecek , janlah dipakai kato-kato nan kumuah . Pagunokanlah kato-kato nan mambangun , sarato jo kato-kato nan manolong kabake urang lain . Kato-kato nan bakcando itu , ka mandatangkan kabaiakkan kabake urang-urang nan mandanga .
49004030	Janlah ma ibokan ati Roh Allah . Angku-angku lah dipatikan jo Roh Allah manjadi miliak Allah . Roh Allah tu pulo lah nan marupokan jaminan , baraso Ari Panyalamatan ka tibo bagi angku-angku .
49004031	Abihilah sagalo raso sakik ati , dandam sarato jo bangih . Jan ma ariak-ariak , jan mancacek-cacek . Jan ado raso banci , atau parasaan lain nan saroman jo itu .
49004032	Tapi musti sabaliaknyo , andaknyo angku-angku elok ati , samo-samo ibo ma ibo-i , samo-samo mambari maoh , samo jo bakcando Allah pun lah ma ampuni angku-angku malalui Isa Almasih .
49005001	Angku-angku adolah anak-anak Allah nan dikasiahi-Nyo , dek karano itu , angku-angku musti ba usawo ma ikuik-i taladan Allah .
49005002	Andaknyo iduik angku-angku mampunyoi kasiah , samo jo bakcando Isa Almasih pun lah mangasiahi kito . Baliau mangarobankan diri-Nyo untuak kito , sabagai karoban pasambahan nan arun , sarato nan manyanangkan ati Allah .
49005003	Angku-angku adolah umaik Allah . Dek karano itu , karajo-karajo nan cabul , nan indak bataratik , ataupun cangok , indak patuik ado di tangah-tangah angku-angku . Jan sampai ado alasan bagi urang lain , untuak mangatokan , baraso angku-angku mangarajokan karajo-karajo nan bakcando itu .
49005004	Indak patuik pulo angku-angku mangatokan kato-kato nan kumuah , nan cabul , sarato nan indak pado tampaiknyo . Tapi musti sabaliaknyo , andaknyo angku-angku batarimo kasih kapado Allah .
49005005	Paratikanlah elok-elok : urang nan baparangai cabul , atau indak bataratik , atau cangok ( parangai nan bakcando itu samo jo manyambah barhalo ) , mako urang tu indak ka dapek doh manjadi anggota umaik Allah , nan diparentahi dek Allah , sarato jo Isa Almasih .
49005006	Janlah angku-angku takicuah , dek kecek-kecek nan indak ado arati . Dek karano , parkaro-parkaro nan bakcando itulah nan manimbuakan bangih Allah , taradok urang-urang nan indak patuah kapado Baliau .
49005007	Jadi , janlah ba ubuangan saketek juwo , jo urang-urang nan saroman itu .
49005008	Dawulu angku-angku sandiri barado di nan kalam . Nan kiniko angku-angku lah manjadi umaik Tuhan , jadi angku-angku barado di nan tarang . Dek karano itu , angku-angku musti iduik di dalam tarang .
49005009	Dek karano , dari nan tarang tu lah tabik sagalo macam karajo nan baiak , adie sarato jo tuluih di mato Allah .
49005010	Ba usawolah untuak mangatawui , apo nan manyanangkan ati Tuhan .
49005011	Jan mangarajokan karajo-karajo nan indak paguno , bakcando nan dikarajokan dek urang-urang nan iduik di nan kalam . Tapi musti sabaliaknyo , andaknyo angku-angku mambukakkan parkaro-parkaro nan bakcando itu . (
49005012	Dek karano , sagalo karajo nan dikarajokan , sacaro ba andok-andokkan dek urang-urang tu , untuak disabuik sajo , lah mambuwek mariangik . )
49005013	Sagalo sasuatu nan disigi jo nan tarang , ka nampak sacaro jaleh .
49005014	Dek karano , taranglah nan dapek mampaliyekkan sagalo sasuatu sacaro jaleh . Itulah sababnyo mangko dikatokan , " Jagolah , oih angkau nan lalok , iduiklah baliak dari mauik ! Isa Almasih ka bacahayo ateh angkau . "
49005015	Dek karano itu , paratikanlah elok-elok caro iduik angku-angku . Jan iduik bakcando urang-urang pandie ; tapi iduiklah bakcando urang-urang pandai .
49005016	Pagunokanlah sa elok-eloknyo , satiyok kasampatan nan ado di angku-angku , dek karano maso kiniko adolah maso-maso nan jahek .
49005017	Jan pandie , tapi salidiak-ilah apo nan katuju dek Tuhan .
49005018	Janlah angku-angku mabuak anggur , dek karano itu ka marusakkan angku-angku . Tapi sabaliaknyo , andaknyo angku-angku dikuwasoi dek Roh Allah .
49005019	Pagunokanlah kato-kato dari kitab Zabur , lagu puji-pujian sarato jo lagu rohani , dalam satiyok angku-angku mangecek-ngecek . Andaknyo jo ati nan sukocito angku-angku malagukan puji-pujian kapado Tuhan .
49005020	Sataruihnyo , tantang parkaro apo pun juwo , andaknyo angku-angku batarimo kasih kapado Allah Bapak , dalam namo Isa Almasih Tuhan kito .
49005021	Untuak ma aromaik-i Isa Almasih , andaknyo sudaro samo-samo tunduak nan surang kabake nan lain .
49005022	Nan bini , tunduaklah kabake laki , samo jo bakcando inyo tunduak kapado Tuhan .
49005023	Dek karano laki adolah kapalo dari bini , samo jo bakcando Isa Almasih pun manjadi Kapalo dari jamaat , Baliau sandiri pulolah Rajo Panyalamaik , bagi jamaat nan manjadi tubuah-Nyo .
49005024	Bakcando jamaat tunduak kapado Isa Almasih , baitu pulolah bini dalam sagalo parkaro musti tunduak kabake laki .
49005025	Bagi laki , kasiahilah bini angkau , samo jo bakcando Isa Almasih mangasiahi jamaat , nan mangarobankan diri-Nyo untuak jamaat .
49005026	Mangkonyo Isa Almasih mangarajokan nan bakcando itu , supayo Baliau dapek mambarasiahkan jamaat tu jo pangajaran-Nyo , malalui ayie pamandian , supayo , isuak Baliau dapek manyarahkannyo kapado Allah .
49005027	Jo caro nan baitu , Isa Almasih manjadikan jamaat tu dapek tagak sacaro mulie , sarato jo suci di adok-an Baliau , indak ado cacek , indak ado paringgonyo saketek juwo .
49005028	Baitu pulolah laki musti mangasiahi bininyo , bakcando inyo mangasiahi tubuahnyo . Urang nan mangasiahi bininyo ba arati inyo mangasiahi dirinyo sandiri . (
49005029	Indak ado doh urang nan jajok jo tubuahnyo . Tapi sabaliaknyo , malah inyo paliaro sarato inyo jago , baitu pulo Isa Almasih mamaliaro jamaat-Nyo .
49005030	Kito lah tawu tu , dek karano kito adolah angguato-angguato tubuah Isa Almasih . )
49005031	Di Alkitab ado tatulih , " Dek karano itu , surang laki-laki ka maninggakan apaknyo jo biyainyo , untuak basatu jo bininyo , mako kaduwonyo ka manjadi satu . "
49005032	Ayaik nan disabuikkan ko , manganduang arati nan dalam . Nan ambo mukasuikkan iyolah bakcando ubuangan antaro Isa Almasih jo jamaat .
49005033	Tapi ayaik ko ado pulo ubuangannyo jo angku-angku : Andaknyo satiyok laki mangasiahi bininyo , bakcando inyo mangasiahi dirinyo , baitu pulo satiyok bini andaknyo ma aromaik-i lakinyo .
49006001	Oih anak-anak ! Sabagai pangikuik Isa Almasih , patuahilah urang gaek kalian , dek karano itulah nan musti dikarajokan .
49006002	" Aromaik-ilah apak kalian , sarato jo biyai kalian " , itu adolah parentah nan partamu dari Allah sarato jo janji ,
49006003	iyolah : " Supayo kalian babahagia , sarato panjang umua salamo di bumi " .
49006004	Oih angku-angku nan manjadi apak ! Janlah manimbuakan bangih di ati anak angku-angku . Tapi sabaliaknyo , gadangkanlah inyo jo pangajaran Tuhan , sarato ajalah basopan santun .
49006005	Oih sudaro-sudaro nan manjadi budak ! Patuahilah parentah induak samang angkau nan di dunie ko . Karajokanlah jo raso aromaik , patuah , sarato jo sacaro sungguah-sungguah , sa olah-olah angkau mangarajokannyo untuak Isa Almasih .
49006006	Janlah mangarajokan nan bakcando itu hanyo dikutiko angkau sadang dijagoi , dek karano nak mandapek pujian dari manusia . Tapi andaklah angkau mangarajokannyo sabagai budak Isa Almasih , nan sadang mampabuwek nan katuju dek Allah jo sapanuah ati .
49006007	Karajo nan angkau karajokan sabagai budak tu , andaknyo angkau karajokan jo sukocito , sa olah-olah Tuhanlah nan angkau layani , indak malayani manusia doh .
49006008	Kana-ilah nan ambo katokan ko , baraso satiyok urang , biya budak maupun urang mardeka , ka manarimo balasan dari Tuhan untuak karajo-karajo baiak nan dikarajokannyo .
49006009	Oih sudaro-sudaro nan manjadi induak samang ! Andaknyo angkau basikap baitu pulo taradok budak-budak angkau . Jan ado kato-kato nan ma ancam . Kana-ilah nan ambo katokan ko , baraso angkau jo budak-budak angkau tu , samo-samo ciyek induak samang , iyolah Tuhan nan di sarugo . Baliau indak mampabesohkan urang .
49006010	Akienyo , andaknyo angku-angku kuwaik , jo kakuatan nan angku-angku tarimo dari kuwaso Tuhan , dek karano angku-angku basatu jo Baliau .
49006011	Pagunokanlah kasadonyo pakakeh parang , nan dibarikan dek Allah kabake angku-angku , supayo angku-angku dapek batahan malawan aka ciluah dari Ubilih .
49006012	Dek karano , kito baparang indak malawan manusia doh , tapi , malawan kakuatan sagalo setan nan manguwasoi jaman nan jahek ko . Kito malawan kakuatan roh-roh jahek , nan manguwasoi awang-awang .
49006013	Dek karano itu , nan kiniko , pagunokanlah kasadonyo pakakeh parang nan dari Allah , supayo di ari nan jahek , buliah talok di angku-angku malawan sagalo sarangan musuah . Supayo , sasudah angku-angku bajuwang sampai ka akie , nan angku-angku tatap gagah basumangaik .
49006014	Andaklah angku-angku tatap siyap sadiyo . Pakailah kasatiyaan kapado Allah sabagai ikek pinggang , pakailah katuluihan ati sabagai baju basi di angku-angku .
49006015	Andaknyo , suko lillah mambaritokan Injil , nan mambawok aman santoso , ka jadi sipatu di angku-angku .
49006016	Satiyok wakatu , pagunokanlah iman kapado Tuhan , sabagai sinjato pananti ; jo iman tu , angku-angku dapek mamadamkan kasadonyo anak panah barapi dari si jahek .
49006017	Ambiaklah kupiyah kasalamatan sabagai topi baja , pagunokanlah firman Allah sabagai padang dari Roh Allah .
49006018	Karajokanlah kasadonyo tu jo sambia badowa , untuak mintak tolong dari Allah . Di satiyok kasampatan badowalah angku-angku , manuruik pimpinan Roh Allah . Andaklah angku-angku tatap basiyap sadiyo , jan manyarah . Taruihlah badowa , untuak kasadonyo umaik Allah .
49006019	Badowa pulolah untuak ambo , supayo dikutiko ambo mangecek , Allah mambarikan kato-kato nan tapek kabake ambo . Supayo ambo dapek mambaritawukan rasiyo Injil tu , sacaro barani .
49006020	Dek karano di Injil tu lah , mangkonyo ambo manjadi surang utusan , nan kiniko sadang di pinjaro . Badowalah , supayo ambo barani mancuritokan tantang Injil itu , sarato baa caro nan samustinyo ambo mangecek .
49006021	Si Tikhikus , sudaro kito , sarato palayan nan satiya dalam mangarajokan karajo Tuhan , inyo nan ka ma agiah tawu kabake angku-angku , sagalo sasuatu tantang diri ambo , supayo angku-angku tawu baa ka adaan ambo , sarato baa karajo ambo .
49006022	Itulah sababnyo , mangko ambo ma utuih inyo , untuak ma agiah tawu ka adaan kami , kabake angku-angku kasadonyo , supayo buliah manggadangkan ati angku-angku .
49006023	Mudah-mudahan Allah Bapak , sarato jo Tuhan Isa Almasih , mamungkinkan kasadonyo jamaat , untuak basatu sarato samo-samo mangasiahi , sarato tatap ba iman kapado Isa Almasih .
49006024	Mudah-mudahan Allah mambarakaik-i sudaro kasadonyo , nan mangasiahi Tuhan kito Isa Almasih , jo kasiah nan tatap banyalo-nyalo . Salam aromaik dari kami , Paulus
50001001	Sudaro-sudaro kasadonyo umaik Allah nan tingga di Filipi , sarato jo sudaro nan lah basatu jo Isa Almasih . Sarato jo sudaro-sudaro pamimpin sarato jo pambantu jamaat ! Ambo , si Paulus , samo-samo jo si Timotius , pisuruah-pisuruah Isa Almasih ,
50001002	sabana ma arokkan , mudah-mudahan Allah Bapak kito , sarato jo Tuhan Isa Almasih mambari barakaik , sarato jo aman santoso kabake angku-angku .
50001003	Satiyok kali ambo mangana angku-angku , ambo batarimo kasih kapado Allah .
50001004	Satiyok kali ambo mandowakan angku-angku kasadonyo , ambo badowa jo sanang ati .
50001005	Ambo batarimo kasih kapado Allah , dek karano sajak dari ari partamu sampai kiniko , angku-angku lah mambantu ambo untuak malewakan Injil nan dari Allah .
50001006	Allah sandirilah nan mamuloi karajo nan baiak tu di angku-angku , ambo yakin Baliau ka manaruihkan karajo tu sampai salasai , sampai Isa Almasih tibo isuak .
50001007	Batua , pado tampaiknyolah ambo punyo parasaan nan bakcando itu , taradok angku-angku , dek karano angku-angku kasadonyo tatap dakek di ati ambo . Dek karano angku-angku samo-samo sato jo ambo , manarimo pambarian nan dibarikan dek Allah ; biya dikutiko ambo dalam pinjaro , ataupun dikutiko ambo ado diluwa , untuak mambela sarato jo mampatahankan Injil .
50001008	Allah tawu , baraso jo raso kasiah nan bagalintin dari Isa Almasih , ambo sabana taragak sangaik jo angku-angku .
50001009	Ikolah dowa ambo untuak angku-angku : mudah-mudahan angku-angku tambah mangasiahi Allah , sarato tambah samo-samo mangasiahi di antaro angku-angku , sarato taruih batambah dalam pangatawuan nan bana , sarato batambah pandangan nan bijaksano .
50001010	Jo caro nan baitu , angku-angku tawu mamiliah apo nan paliang elok , mako iduik angku-angku ka barasiah dari sagalo cacek , atau dari sagalo tuduahan , dikutiko Isa Almasih tibo isuak .
50001011	Iduik angku-angku ka malimpah jo sagalo karajo nan sabana-bana baiak , nan hanyo dapek di asiekan dek Isa Almasih sandiri ; mako Allah ka dimuliekan sarato dipuji-puji .
50001012	Ambo niyo supayo angku-angku mangatawui , baraso sagalo parkaro nan lah tajadi di diri ambo , malah manyababkan labiah banyak urang mandanga , sarato picayo kabake Injil itu .
50001013	Sainggo kasadonyo pangawal istana , sarato jo urang-urang lainnyo di kota ko , lah tawu baraso ambo dipinjarokan dek karano ambo malayani Isa Almasih .
50001014	Dek karano ambo dipinjarokan ko , lah manyababkan banyak urang-urang Kristen di kota ko , batambah labiah yakin kapado Tuhan , sainggo urang-urang tu makin barani , sarato indak maraso takuik untuak mangabakan firman Allah .
50001015	Batua ado babarapo urang di antaro urang-urang tu , nan mambaritokan Isa Almasih dek karano bingik , sarato niyo batangka , tapi nan lainnyo mambaritokan Isa Almasih , dek karano punyo mukasuik nan suci .
50001016	Urang-urang ko mangarajokannyo dek karano inyo mangasiahi Allah , sarato jo mangasiahi ambo , inyo bi tawu baraso Allah lah manugehkan ambo untuak ma agiah tawu , baraso Injil tu batua .
50001017	Tapi urang lain mambaritokan Isa Almasih , jo mukasuik nan indak baiak ; inyo mambaritokan untuak kapantiangan dirinyo . Jo caro nan baitu , mukasuiknyo iyolah , supayo dapek mambuwek ambo batambah seso dalam pinjaro .
50001018	Tapi biyalah , indak baa doh ! Dek karano , baa pun juwo nan dipabuwek dek urang , biya itu dikarajokan jo niyaik nan suci , ataupun jo mukasuik nan buruak , tapi nan Isa Almasih kan dibaritokan juwo ; jadi , ambo suko . Ambo ka tatap maraso nan bakcando itu ,
50001019	dek karano ambo tawu , baraso jo dowa angku-angku , sarato jo bantuan Roh Isa Almasih , ambo ka dilapehkan .
50001020	Nan sangaik ambo inginkan , sarato nan sangaik ambo arokkan , iyolah , supayo ambo indak tagurajai dalam tugeh ambo . Sabaliaknyo ambo ma arokkan , supayo satiyok kutiko , tarutamu sakali kiniko , ambo dapek basikap barani andaknyo , sainggo angok ambo jo badan ambo , -- biya ambo iduik atau pun mati -- nan Isa Almasih tatap dimuliekan .
50001021	Dek karano di ambo , tujuan iduik ambo hanyolah Isa Almasih ! Jikok ambo mati ba arati baruntuang .
50001022	Tapi , jikok iduik di dunie ko , ambo dapek mangarajokan karajo nan labiah baguno , mako indak tantu lai nama nan ka ambo piliah .
50001023	Ambo di elo dari duwo pihak . Ambo niyo sangaik nak maninggakan dunia ko , untuak payi manatap ka tampaik Isa Almasih , dek karano itulah nan paliang elok ;
50001024	tapi , dek karano untuak kapantiangan angku-angku , mako labiah elok jikok ambo tatap tingga di dunia ko .
50001025	Ambo yakin jo nan itu . Itu sababnyo mangko ambo tawu , baraso ambo ka tatap tingga samo jo angku-angku kasadonyo , supayo ambo dapek manolong angku-angku manjadi batambah kuwaik , sarato tambah basukocito dalam iman kapado Tuhan .
50001026	Dek karano itu , jikok isuak ambo babaliak kabake angku-angku , kabake angku-angku nan lah basatu jo Isa Almasih , mako ka batambah banyak alasan di angku-angku , untuak maraso bangga jo ateh diri ambo .
50001027	Nah , nan paralu kiniko iyolah , supayo iduik angku-angku tu layi sasuwai jo apo nan di ajakan dek Injil Isa Almasih tu . Jo caro nan baitu , antah ambo layi dapek basuwo baliak jo angku-angku , antah indak , tapi ambo ka mandanga , baraso angku-angku taguah basatu , sarato bajuwang basamo-samo , hanyo untuak ciyek mukasuik , sarato ciyek ka inginan ; iyolah untuak iman nan sasuwai jo Injil nan dari Allah tu .
50001028	Andaklah angku-angku tatap barani ; jan takuik taradok urang nan malawan angku-angku . Jo caro nan baitu angku-angku manyatokan , baraso urang-urang tu lah jaleh ka kalah , angku-angku ka manang , dek karano Allah sandirilah nan ma agiahkan kamanangan tu kabake angku-angku .
50001029	Dek karano , Allah lah ma agiah pambarian kabake angku-angku , indak hanyo untuak ba iman kapado Isa Almasih sajo doh , tapi sansaro untuak Baliau iyo pulo .
50001030	Kiniko angku-angku sato pulo samo jo ambo , dalam pajuwangan nan samo ; iyolah , apo nan dawulu ambo pajuwangkan , nan lah panah angku-angku liyek , nan sampai kiniko tatap juwo lai ambo pajuwangkan , bakcando nan lah angku-angku danga .
50002001	Angku-angku kuwaik , dek karano angku-angku basatu jo Isa Almasih . Angku-angku tahibur dek karano Baliau mangasiahi angku-angku ! Angku-angku dibimbiang dek Roh Allah , angku-angku samo-samo mangasiahi pulo , sarato maraso ibo nan surang kabake nan lain .
50002002	Nah , cubolah angku-angku sabana-bana manyanangkan ati ambo jo parkaro-parkaro nan bakcando iko : Iduiklah sahati jo kasiah nan samo , jo pikieran nan samo , sarato jo tujuan nan samo pulo .
50002003	Janlah mangarajokan sasuatu , dek karano hanyo kaparaluan diri surang , atau untuak maninggikan diri . Sabaliaknyo , andaklah satiyok angku-angku , sacaro randah ati , ma anggap urang lain labiah elok dari diri sandiri .
50002004	Paratikanlah kaparaluan urang lain ; jan hanyo kaparaluan diri surang .
50002005	Andaklah angku-angku bajiwa bakcando jiwa Isa Almasih :
50002006	Pado hakekaiknyo Baliau samo jo Allah , tapi Baliau indak maraso , baraso ka adaan-Nyo nan ilahi tu , musti Baliau patahankan .
50002007	Sabaliaknyo , Baliau malapehkan kasadonyo tu , sudah tu manjadi samo jo bakcando surang pisuruah . Baliau manjadi saroman jo manusia , nampak iduik saroman pulo jo manusia .
50002008	Baliau marandahkan diri , sarato iduik sacaro patuah kapado Allah sampai mati -- iyolah mati di kayu salib .
50002009	Dek karano itulah , mangkonyo Allah ma angkek Baliau satinggi-tingginyo , sarato mambarikan kabake Baliau , kakuasaan nan labiah gadang daripado sagalo kakuasaan nan lain .
50002010	Mako untuak ma aromaik-i Isa Almasih , kasadonyo mukaluak nan di sarugo , sarato jo nan di bumi , sarato jo nan di bawah bumi , kasadonyo ka manyambah Baliau .
50002011	Kasadonyo urang-urang tu ka mangaku , baraso Isa Almasihlah Tuhan ; jo caro nan baitu Allah Bapak dimuliekan .
50002012	Dek karano itu , sudaro-sudaro nan tacinto , bakcando angku-angku nan tatap patuah kabake ambo , dikutiko ambo samo-samo jo angku-angku , mako labiah lai kiniko andaknyo , dikutiko kito bajauahan , andaklah angku-angku tatap patuah kabake ambo . Angku-angku lah disalamaikkan dek Allah , jadi tataplah ba usawo , supayo aman santoso nan di angku-angku tu , manjadi samparono . Karajokanlah itu jo sacaro aromaik , sarato patuah kapado Allah ,
50002013	dek karano , Allah sandiri nan bakarajo di dalam diri angku-angku , untuak manjadikan angku-angku rilah , sarato dapek manyanangkan ati Allah .
50002014	Janlah mambirutok-birutok atau batangka , jikok mangarajokan sagalo sasuatu .
50002015	Jo caro nan baitu angku-angku ka mampanampakkan , baraso angku-angku adolah anak-anak Allah nan indak bacacek , nan iduik sacaro tuluih sarato bana , di tangah-tangah urang jahek nan badoso . Dikutiko angku-angku manyampaikan , barito nan mambari iduik nan sabana iduik , kabake urang-urang tu , andaklah angku-angku manjadi cahayo , nan saroman jo cahayo nan manarangi dunia dek urang-urang tu . Jikok angku-angku iduik bakcando itu , mako isuak ado alasan di ambo untuak maraso bangga , tantang diri angku-angku , dikutiko Isa Almasih tibo isuak . Itulah tandonyo , baraso pajuwangan ambo indak siyo-siyo , sarato usawo ambo ado asienyo .
50002016	
50002017	Mungkin ambo ka dibunuah , darah ambo bakcando karoban curahan , di ateh apo nan angku-angku pasambahkan kapado Allah , sabagai tando baraso angku-angku picayo kabake Baliau . Jikok iyo musti bakcando itu , ambo basyukur jo kajadian tu , ambo sato bagadang ati jo angku-angku .
50002018	Baitu pulo angku-angku , andaknyo maraso suko , sato bagadang ati samo-samo jo ambo .
50002019	Ambo picayo , baraso jo partolongan Tuhan Isa Almasih , ambo sacapeknyo dapek ma utuih si Timotius kabake angku-angku , supayo ambo dapek tahibur dek barito tantang diri angku-angku .
50002020	Hanyo si Timotius sajolah urang nan sajiwa jo ambo , nan layi sabana-bana mamikiekan kabahagiaan angku-angku .
50002021	Nan lain kasadonyo , hanyo ma uruih kaparaluan dirinyo surang-surang , indak ado doh nan ma uruih kaparaluan Isa Almasih .
50002022	Angku-angku sandiri lah maliyek buktinyo , baraso si Timotius adolah urang nan baguno . Inyo lah bakarajo kareh samo-samo jo ambo , untuak malewakan Injil nan dari Allah . Kami lah bakcando anak jo apak .
50002023	Dek karano itu , sasudah ambo mangatawui baa kasudahannyo parkaro ambo ko isuak , mako sacapeknyo ambo ka ma utuih inyo kabake angku-angku .
50002024	Ambo picayo , baraso jo partolongan Tuhan , indak ka lamo lai ambo sandiri ka mangunjuangi angku-angku pulo .
50002025	Tantang sudaro kito si Epafroditus , nan angku-angku utuih untuak mambantu ambo , ambo maraso paralu , untuak manyuruah inyo babaliak kabake angku-angku . Inyo lah mangawani ambo dalam bakarajo jo bajuwang .
50002026	Inyo sabana taragak jo angku-angku kasadonyo , inyo rasah , dek karano angku-angku lah mandanga kaba , baraso inyo sakik .
50002027	Iyo , batua inyo sakik , lah ampia indak ka basuwo jo awak lai . Tapi Allah ibo kabake inyo ; indak hanyo kabake inyo sajo , tapi kabake ambo iyo pulo , supayo ati ambo jan batambah ibo .
50002028	Itu sababnyo mangko batambah kuwaik juwo ka inginan ambo , untuak manyuruah inyo babaliak kabake angku-angku , supayo angku-angku buliah bagadang ati baliak , jikok angku-angku lah basuwo jo inyo , ati ambo buliah nak tanang pulo .
50002029	Jadi , tarimolah inyo jo sagalo sanang ati , sabagai surang sudaro nan sa iman . Aragowilah kasadonyo urang nan bakcando inyo tu .
50002030	Dek untuak kaparaluan karajo Isa Almasih , inyo ampia indak ka basuwo jo awak lai ; inyo manyabuang angoknyo , dek karano untuak nak manolong ambo ateh namo angku-angku .
50003001	Akienyo , oih sudaro-sudaro ambo , andaklah angku-angku bagadang ati dek karano angku-angku lah basatu jo Tuhan . Ambo indak maraso barek doh untuak ma ulang baliak , apo nan lah ambo surekkan sabalun iko ; dek karano parkaro tu elok untuak kasalamatan angku-angku .
50003002	Ingek-ingeklah taradok urang-urang nan mangarajokan parkaro-parkaro nan jahek , urang nan patuik dinamokan ' anjiang ' . Inyo manyasakkan supayo urang-urang disunaikkan .
50003003	Padohal kito ko , adolah urang-urang nan lah manarimo sunaik nan sajati , nan urang-urang tu , indak . Kito manyambah Allah jo bimbiangan Roh Allah , kito basyukur dek karano kito iduik basatu jo Isa Almasih . Kito indak bagantuang kabake sariyaik-sariyaik agamo doh .
50003004	Sabananyo ambo dapek pulo bagantuang kabake sariyaik-sariyaik nan sarupo itu . Dek karano , jikok ado urang nan maraso inyo punyo alasan , untuak bagantuang kabake sariyaik-sariyaik nan bakcando itu , ambo labiah lai .
50003005	Ambo disunaikkan dikutiko ba umua salapan ari . Ambo layie sabagai urang Israel , dari suku Benyamin ; ambo urang Ibrani nan usali . Dalam parkaro kapatuahan kabake paratuaran-paratuaran agamo Yahudi , nan ambo adolah anggota golongan Farisi .
50003006	Ambo malah sabana basumangaik , sainggonyo ambo ma aniayoi urang Kristen . Jikok ditiliak dari suduik paratuaran agamo Yahudi , ambo urang baiak nan indak bacacek .
50003007	Tapi dek karano di Isa Almasih , mako kasadonyo nan dawulu ambo anggap , sabagai sasuatu nan mandatangkan labo , tapi kiniko ambo anggap jadi sasuatu nan marugikan .
50003008	Indak hanyo parkaro-parkaro nan ambo sabuikkan tu sajo doh ; tapi malah sagalo sasuatu ambo anggap sabagai nan marugikan . Nan ambo punyoi kiniko labiah ba arago : iyolah , ambo dapek tawu jo Isa Almasih , Tuhan ambo . Dek karano di Baliau , mako ambo lah maninggakan sagalo-galonyo . Ambo anggap kasadonyo tu bakcando sarok , supayo ambo bisa mandapekkan Isa Almasih ,
50003009	sarato iyo sabana-bana basatu jo Baliau . Ubuangan nan baiak jo Allah , indak ambo usawokan jo sacaro patuah kabake paratuaran agamo lai . Tapi kiniko ambo punyo ubuangan nan baiak jo Allah , dek karano ambo ba iman kapado Isa Almasih . Jadi , ubuangan nan baiak tu datangnyo dari Allah , sarato badasarkan iman kapado Isa Almasih .
50003010	Hanyo ciyek sajo nan ambo inginkan , iyolah , supayo ambo iyo sabana-bana tawu jo Isa Almasih , sarato mangalami kuwaso nan ma iduikkan Baliau dari mauik . Ambo niyo sato sansaro jo Baliau , sarato jadi saroman samo jo Baliau dalam parkaro kamatian-Nyo .
50003011	Ambo ma arokkan supayo ambo sandiri ka di iduikkan baliak sasudah mati .
50003012	Ambo indak mangatokan baraso ambo lah barasil doh , atau ambo lah samparono . Tapi ambo taruih juwo ba usawo marabuik adiyah nan disadiyokan dek Isa Almasih . Untuak itulah Baliau lah manangkok ambo , sarato lah manjadikan ambo miliak-Nyo .
50003013	Jadi sudaro-sudaro , ambo sabananyo , indak maraso baraso ambo lah barasil marabuik adiyah tu . Tapi hanyo ado ciyek parkaro nan ambo karajokan , iyolah , ambo malupokan apo nan ado di balakang ambo , sarato ba usawo sakuwaik tanago untuak mancapai apo nan ado di adok-an .
50003014	Itu sababnyo mangko ambo taruih balari manuju tujuan akie , untuak mandapekkan kamanangan , iyolah iduik di sarugo ; untuak itulah Allah mamanggie kito malalui Isa Almasih .
50003015	Kasadonyo kito nan lah gadang sacaro rohani , mustilah basikap bakcando itu . Tapi , jikok di antaro angku-angku ado nan bapandapek lain , mako Allah ka manarangkannyo pulo kabake angku-angku .
50003016	Tapi dalam parkaro iko andaknyo diparatikan : Kito iduik musti tatap manuruik paratuaran nan lah kito ikuik-i sampai kiniko .
50003017	Oih sudaro-sudaro kasadonyo ! Ikuik-ilah taladan ambo . Kami lah mambarikan taladan nan batua , dek karano itu , paratikanlah elok-elok urang-urang nan ma ikuik-i taladan kami tu .
50003018	Ambo lah acok kali ma agiah tawu kabake angku-angku , kiniko ambo ulang baliak sambia manangih , baraso , banyak urang nan jo caro iduiknyo , inyo marusak arati kamatian Isa Almasih di kayu salib .
50003019	Iduik urang-urang nan bakcando itu binaso kasudahannyo , dek karano tuhannyo adolah ka inginan tubuahnyo sandiri . Parkaro-parkaro nan mamariangikkan , malah itulah nan inyo panggak-panggakkan ; dek karano inyo hanyo mamikiekan parkaro-parkaro dunia ko sajo .
50003020	Tapi , nan kito ko adolah urang sarugo . Dari sinan pulolah ka datangnyo Rajo Panyalamaik kito , Tuhan Isa Almasih . Baliaulah nan kito nanti-nanti , jo ati nan sangaik taragak .
50003021	Tubuah kito nan lamah , nan bisa binaso ko , ka di ubah dek Isa Almasih bakcando tubuah Baliau nan mulie . Baliau bisa mampabuwek nan bakcando itu , dek karano Baliau punyo kuwaso untuak manunduakkan sagalo sasuatu .
50004001	Dek karano itu , oih sudaro-sudaro ambo nan tacinto , bakcando itulah andaknyo angku-angku iduik , jo sacaro sabana-bana ba iman kapado Tuhan . Ambo taragak sangaik jo angku-angku ! Angku-angkulah kabanggaan ambo nan mambuwek ambo bagadang ati .
50004002	Sudari Euodia jo sudari Sintike ! Ambo sabana mamintak , supayo sudari sahati sabagai urang-urang nan sa iman .
50004003	Kabake kanti ambo nan satiya , ambo mamintak pulo , supayo angku mambantu kaduwo urang padusi tu . Inyo lah bakarajo kareh samo-samo jo ambo , untuak mambaritokan Injil nan dari Allah ; samo jo si Klemen , sarato jo kasadonyo urang nan lain bagai , nan bakarajo samo-samo jo ambo . Namo urang-urang tu ado tatulih di Kitab Kahidupan .
50004004	Mudah-mudahan angku-angku tatap basukocito , dek karano angku-angku iduik lah basatu jo Tuhan . Sakali lai ambo katokan : basukocitolah !
50004005	Andaknyo kasadonyo urang dapek maliyek , tingkah laku angku-angku nan elok ati . Dek karano , indak ka lamo lai Tuhan datang .
50004006	Janlah ado ciyek juwo nan dikuwatirkan . Dalam sagalo parkaro , badowalah , sampaikanlah pintak angku-angku kapado Allah . Apo nan angku-angku paralukan , tataplah ma agiah tawu kapado Allah , sarato batarimo kasih lah .
50004007	Mako aman santoso nan dari Allah , nan indak mungkin dapek dipahami dek manusia , ka manjago ati sarato jo pikieran angku-angku , nan lah basatu jo Isa Almasih .
50004008	Akienyo sudaro-sudaro , isilah pikieran angku-angku jo parkaro-parkaro nan ba arago , nan patuik dipuji , iyolah parkaro-parkaro nan bana , nan ta aromaik , nan adie , nan suci , nan manih , sarato jo nan baiak .
50004009	Karajokanlah apo nan lah angku-angku paraja-i , sarato jo apo nan lah angku-angku tarimo dari ambo ; biya dari kato-kato ambo , ataupun dari karajo-karajo ambo . Allah tampaik asanyo aman santoso , ka manyaratowi angku-angku .
50004010	Dalam iduik ambo nan basatu jo Tuhan , ambo maraso bahagia sangaik , dek karano sasudah baitu lamo , mako kinikolah baru talakik baliak di angku-angku , untuak mamikiekan ka adaan ambo . Mukasuik ambo indak mangatokan , baraso angku-angku lah malupokan ambo doh ; angku-angku iyo layi mamparatikan ambo , tapi angku-angku indak ado kasampatan untuak ma ujuikkannyo .
50004011	Ambo bakato bakcando iko , indak dek karano ambo bakakurangan doh , ambo lah baraja maraso cukuik jo apo nan ado .
50004012	Ambo lah mancubo iduik sagalo sayuik , lah mancubo pulo iduik balabiah-labiah . Ambo lah tawu rasiyonyo , untuak ma adok-i sagalo macam ka adaan ; biya dalam ka adaan kayo , ataupun dalam ka adaan bansaik , biya dalam ka adaan mewah , ataupun dalam ka adaan bakakurangan .
50004013	Jo kudaraik nan dibari dek Isa Almasih kabake ambo , ambo punyo kakuatan untuak ma adok-i sagalo macam ka adaan .
50004014	Tapi angku-angku lah manolong ambo , dalam ambo kasusahan ; apo nan angku-angku pabuwek tu , adolah sasuatu nan baiak .
50004015	Oih sudaro-sudaro urang Filipi ! Angku-angku sandiri , tawu bana baa ka adaan ambo , kutiko barangkek dari Makedonia dulu , kutiko partamu-tamu Injil tu ambo baritokan , angku-angku sajolah jamaat nan mambantu ambo ; angku-angku sajolah jamaat nan sato mangicok , labo jo rugi samo-samo jo ambo .
50004016	Kutiko ambo di Tesalonika , ambo mamaralukan bantuan , lah labiah dari sakali angku-angku mangirin bantuan kabake ambo .
50004017	Itu bukan ba arati , baraso ambo hanyo niyo manarimo pambarian . Nan ambo inginkan iyolah , supayo ambo dapek maliyek asie-asie nan manambah ka untuangan angku-angku .
50004018	Ambo lah manarimo kasadonyo -- malah labiah daripado cukuik ! Kasadonyo pambarian nan angku-angku kirin kabake ambo , lah ambo tarimo dari si Epafroditus . Kiniko ambo lah punyo sagalo sasuatu , apo nan ambo paralukan . Sagalo pambarian nan dari angku-angku tu , adolah bakcando baun nan arun dari karoban nan dipasambahkan kapado Allah , nan ditarimo dek Allah jo sanang ati .
50004019	Allah nan ambo sambah , kakayoan-Nyo nan malimpah dalam Isa Almasih , ka mancukuikkan sagalo kaparaluan angku-angku .
50004020	Tapujilah Allah Bapak kito salamo-lamonyo ! Amin .
50004021	Sampaikanlah salam ambo kabake sadonyo umaik Allah , nan basatu jo Isa Almasih . Tarimo pulolah salam dari sudaro-sudaro kito , nan ado samo-samo jo ambo disiko .
50004022	Kasadonyo umaik Allah di kota ko , tarutamu urang-urang nan dari istana Kaisar , bakirin salam pulo kabake angku-angku .
50004023	Mudah-mudahan Tuhan Isa Almasih mambarakaik-i angku-angku kasadonyo . Salam aromaik dari kami , Paulus sarato jo Timotius
51001001	Sudaro-sudaro umaik Allah di Kolose , nan satiya basatu jo Isa Almasih ! Sabagai rasul Isa Almasih , -- nan di angkek dek Allah -- ambo , si Paulus , samo-samo jo sudaro kito si Timotius , ma arokkan mudah-mudahan Allah Bapak kito mambari barakaik , sarato aman santoso kabake angku-angku .
51001002	
51001003	Kami lah mandanga kaba , baraso angku-angku ba iman kapado Isa Almasih , angku-angku pun mangasiahi kasadonyo umaik Allah . Itulah sababnyo , dikutiko kami badowa untuak angku-angku , kami tatap batarimo kasih kapado Allah , Bapak Tuhan kito Isa Almasih .
51001004	
51001005	Angku-angku ba iman sarato mangasiahi , dek karano angku-angku ma arokkan , apo nan disadiyokan dek Allah di sarugo untuak angku-angku . Angku-angku lah mandanga tantang parkaro itu , kutiko Injil nan bana disampaikan kabake angku-angku .
51001006	Firman Allah tu lah tasebar kasadonyo daerah di dunia ko , iduik urang taruih dibarakaik-i dek firman tu , bakcando iduik angku-angku nan dibarakaik-i , sajak dari angku-angku mandanga tantang rahmaik Allah , sarato lah sabana-bana mangalaminyo .
51001007	Firman tu disampaikan kabake angku-angku dek si Epafras , kanti nan kami kasiahi . Inyo adolah urang pakarajo Isa Almasih , nan satiya bakarajo untuak kaparaluan kito .
51001008	Dari inyolah kami mandanga kaba , baraso jo kuwaso dari Roh Allah angku-angku dapek samo-samo mangasiahi .
51001009	Itulah sababnyo , mangko kami taruih badowa untuak angku-angku , sajak kami mandanga kaba tantang diri angku-angku . Kami mamintak kapado Allah , supayo Roh Allah mambarikan kabijaksanoan , sarato jo pangaratian kabake angku-angku , sainggo angku-angku mangatawui sacaro samparono , apo ka inginan Allah .
51001010	Jo caro nan baitu , mako angku-angku dapek iduik manuruik ka inginan Allah , sarato tatap manyanangkan ati Baliau , sainggo dalam sagalo sasuatu , angku-angku dapek ma asiekan parkaro-parkaro nan baiak . Sarato pangatawuan angku-angku tantang Allah , ka batambah pulo .
51001011	Mudah-mudahan jo kuwaso dari Allah nan mulie , angku-angku dikuwaikkan , sainggo talok di angku-angku manangguangkan sagalo sasuatu , sacaro saba jo sanang ati ,
51001012	sarato batarimo kasih kapado Bapak . Dek karano , Baliau tu lah nan manjadikan angku-angku patuik manarimo , apo nan disadiyokan Allah untuak umaik-Nyo di dalam karajaan-Nyo nan tarang .
51001013	Baliau lah malapehkan kito dari kuwaso ubilih , sarato lah mamindahkan kito ka dalam karajaan Anak-Nyo , nan dikasiahi-Nyo .
51001014	Dek Anak-Nyo tu kito lah dimardekakan ; ba arati doso-doso kito lah di ampuni .
51001015	Isa Almasih adolah gambar nan nyato , dari diri Allah nan indak kaliyatan ; Isa Almasih adolah Anak nan paliang tuwo , nan paliang ateh dari sagalo apo nan dijadikan .
51001016	Dek karano malalui Baliaulah , Allah manjadikan sagalo sasuatu nan di sarugo , sarato jo nan bumi , sagalo sasuatu nan kaliyatan , sarato jo nan indak kaliyatan , tamasuak pulo jo sagalo roh nan bakuwaso , sarato jo nan mamarentah . Kasadonyo alam ko dijadikan malalui Isa Almasih , sarato untuak Isa Almasih .
51001017	Sabalun sagalo sasuatu ado , nan Isa Almasih lah talabiah dawulu ado . Dek karano di Baliau pulolah , mako sagalo sasuatu talatak di tampaiknyo surang-surang .
51001018	Baliaulah Kapalo dari tubuah-Nyo , nan tubuah-Nyo tu iyolah jamaat , dek karano dari Baliaulah tampaik asa kahidupan jamaat tu . Baliaulah Anak nan paliang tuwo , nan partamu-tamu di iduikkan baliak sasudah mati , supayo Baliau sandiri sajolah , nan manjadi nan paliang tarutamu dari sagalo sasuatu .
51001019	Allah sandirilah nan punyo ka inginan , supayo sagalo sasuatu nan ado didiri Allah , ado pulo sacaro langkok didiri Anak-Nyo .
51001020	Malalui Anak tu pulo Allah ma ambiak kaputusan , untuak manjadikan sagalo sasuatu ba elok baliak jo Baliau -- biya sagalo sasuatu nan di bumi , ataupun nan di sarugo . Allah mangarajokan kasadonyo tu , malalui kamatian Anak-Nyo di kayu salib .
51001021	Dawulu angku-angku jauah dari Allah . Angku-angku mamusuahi Baliau , dek karano kalakuan , sarato jo pikieran angku-angku jahek .
51001022	Tapi kiniko , malalui kamatian Anak-Nyo , Allah manjadikan ubuangan angku-angku jo Baliau , manjadi elok baliak . Jo caro nan baitu , angku-angku dapek dibawok mangadap Allah dalam ka adaan nan suci , indak baceno , sarato indak bacacek .
51001023	Tapi , tantu angku-angku musti tatap satiya ba iman , sarato badiri taguah di kayakinan angku-angku tu . Jan sampai dilapehkan harapan , nan lah dibarikan kabake angku-angku , dikutiko angku-angku manarimo Injil nan dari Allah . Injil tu lah dibaritokan kabake satiyok urang di ateh dunia ko . Untuak itu pulolah ambo , si Paulus , lah manjadi palayan .
51001024	Kiniko ambo suko sansaro , dek untuak kapantiangan angku-angku . Dek karano , jo sansaro tubuah ambo tu , ambo malangkok-i , apo nan musti nan ka ditangguangkan dek Isa Almasih , untuak jamaat-Nyo , nan jamaat adolah tubuah-Nyo .
51001025	Allah manyuruah ambo manjadi palayan jamaat-Nyo , untuak kapantiangan angku-angku . Ambo musti manyampaikan kasadonyo barito Allah tu ;
51001026	iyolah , barito nan salamo ba abaik-abaik nan lapeh , dirasiyokan dek Allah kabake sadonyo urang , tapi nan kiniko dinyatokan-Nyo kabake umaik-Nyo .
51001027	Kabake umaik-Nyo tu Allah niyo manyatokan , baralah ka baiaknyo , baralah ka mulienyo rasiyo Baliau tu , untuak kasadonyo umaik manusia . Rasiyo tu iyolah : Isa Almasih ado di dalam diri angku-angku , nan ba arati , angku-angku ka sato marasokan kabasaran Allah .
51001028	Isa Almasih tu lah nan kami baritokan kabake satiyok urang . Kami ma ingekkan , sarato ma aja urang-urang tu kasadonyo jo sagalo kabijaksanoan . Tujuan kami iyolah , supayo satiyok urang dapek dibawok kapado Allah , sabagai urang nan lah gadang dalam parkaro-parkaro rohani , dek karano lah basatu jo Isa Almasih .
51001029	Untuak mancapai mukasuik ambo tu , ambo bakarajo kareh . Ambo bajuwang jo sakuwaik tanago , nan dibarikan dek Isa Almasih kabake ambo , nan bakarajo dalam diri ambo sacaro panuah kuwaso .
51002001	Dek karano , ambo niyo angku-angku mangatawui , baa ka basitungkinnyo ambo bajuwang untuak angku-angku , sarato untuak urang-urang nan di Laodikia , sarato untuak kasadonyo urang , nan indak baitu lah tawu bana jo ambo .
51002002	Kasadonyo ko ambo karajokan iyolah , untuak supayo ati urang-urang tu manjadi kuwaik , sarato inyo buliah samo-samo mangasiahi , sainggo inyo buliah arek basatu . Jo caro nan baitu , inyo buliah sabana-bana mangarati , sarato jo yakin , sarato mangatawui rasiyo Allah , iyolah Isa Almasih sandiri .
51002003	Isa Almasihlah nan manyingkokkan sagalo kabijaksanoan , sarato pangatawuan Allah nan dawulu ta andok .
51002004	Mangkonyo ambo agiah tawu , supayo angku-angku jan dikicuah dek siya-siyanyo , nan bamuluik manih kabake angku-angku .
51002005	Dek karano , biyapun ambo jauah dari angku-angku , anggaplah baraso ambo ado di antaro angku-angku . Ambo bagadang ati maliyek angku-angku sahati , sarato taguah ba iman kapado Isa Almasih .
51002006	Sudaro-sudaro lah manarimo Isa Almasih sabagai Tuhan . Dek karano itu andaklah angku-angku iduik basatu jo Baliau ,
51002007	sarato ba urek di dalam Baliau . Andaklah angku-angku mambangun iduik angku-angku , jo Isa Almasih sabagai dasarnyo . Andaklah angku-angku makin ba iman kapado Isa Almasih , manuruik apo nan lah di ajakan kabake angku-angku . Andaklah ati angku-angku malimpah jo raso batarimo kasih .
51002008	Andaklah angku-angku ba ingek-ingek , jan sampai ado urang nan mambujuak angku-angku jo pangatawuan , nan barasa dari aka manusia nan indak baguno , nan hanyo manyasekkan . Pangatawuan nan barasa dari aka manusia tu , indak dari Isa Almasih doh tu , tapi hanyo dari pandapek manusia , sarato jo pandapek roh-roh panguwaso dunia .
51002009	Dek karano , Allah tu ado sapanuahnyo di dalam diri Isa Almasih , iyolah di dalam diri-Nyo sabagai manusia .
51002010	Dek karano iduik basatu jo Isa Almasih , mako angku-angku pun dibari iduik sapanuahnyo . Nan Isa Almasih adolah Kapalo , ateh satiyok roh nan bakuwaso , sarato jo nan mamarentah .
51002011	Dek karano basatu jo Isa Almasih , samo aratinyo angku-angku lah basunaik , indak sunaik nan dikarajokan dek manusia doh , tapi sunaik nan dikarajokan dek Isa Almasih , nan lah malapehkan angku-angku dari kuwaso tabiyaik nan badoso .
51002012	Dek karano , dikutiko angku-angku dipamandikan , angku-angku lah dikubuakan samo-samo jo Isa Almasih ; sarato jo caro dipamandikan tu pulo , angku-angku sato di iduikkan baliak samo-samo jo Isa Almasih , dek karano angku-angku picayo ka kuwaso Allah , nan lah ma iduikkan Isa Almasih baliak sasudah mati .
51002013	Dawulu angku-angku lah mati sacaro rohani , dek karano angku-angku badoso , sarato dek indak basunaik sacaro layie . Tapi kiniko Allah ma iduikkan angku-angku baliak , samo-samo jo Isa Almasih . Allah lah ma ampuni sagalo doso kito ,
51002014	sarato lah mambatakan surek utang kito , nan ma ancam kito jo saraik-saraik nan barek . Jo sacaro manyalibkan surek tu di kayu salib , Allah ma apuihkan kasadonyo tuduahan taradok kito .
51002015	Di kayu salib tu , Isa Almasih mamatahkan sagalo roh-roh nan mamarentah , sarato nan bakuwaso , manjadi indak badayo lai . Kasadonyo roh tu dijadikan tontonan urang banyak , dikutiko Isa Almasih ma alau roh-roh tu sabagai tawanan , dalam arak-arak kamanangan Baliau .
51002016	Dek karano itu , janlah dipadiyakan urang manyalahkan angku-angku , tantang parkaro makanan atau minunan , atau tantang parkaro ari-ari rayo agamo , atau parayaan-parayaan bulan baru , atau pun tantang parkaro ari Sabat .
51002017	Kasadonyo tu hanyolah bayangan sajo , dari parkaro-parkaro nan ka datang , tapi nan nyato dari parkaro-parkaro tu , iyolah Isa Almasih !
51002018	Janlah angku-angku mampadiyakan diri dirugikan , dek urang nan icak-icak marandahkan diri , sarato dek urang nan manyambah malekaik-malekaik . Urang tu uju , sarato jo sagalo pikierannyo nan duniawi , sarato mamanggak-manggakkan sagalo paliyatannyo nan tasandiri ,
51002019	sainggo inyo indak bapacik lai kapado Isa Almasih , nan manjadi Kapalo . Di bawah pimpinan Baliau , ka sabatangan tubuah dipaliaro , sarato diciyekkan dek sagalo pasandiyannyo , sarato batambah gadang manuruik ka inginan Allah .
51002020	Angku-angku lah mati samo-samo jo Isa Almasih , sarato lah dilapehkan dari roh-roh nan manguwasoi alam dunia ko . Nah , baa mangko iduik angku-angku , bakcando urang nan dikuwasoi , dek roh dunia ko juwo lai ? Baa mangko angku-angku tunduak , kabake paratuaran-paratuaran nan bakcando iko ,
51002021	" Iko jan di awai " , " Itu jan dikicok " , " Iko jan disintuah " ?
51002022	Kasadonyo paratuaran tu , adolah tantang parkaro-parkaro , nan baitu dipakai , inyo indak paguno lai . Itu hanyolah paratuaran-paratuaran , sarato jo pangajaran-pangajaran , nan dibuwek dek manusia .
51002023	Batua , kaliyatannyo sagalo paratuaran jo pangajaran tu , bakcando sa olah-olah bijaksano , nan anjuarannyo , supayo urang manyambah malekaik , marandahkan diri , sarato jo malantak-i badan ; tapi kasadonyo tu indak baguno untuak mangandalikan napasu manusia .
51003001	Angku-angku lah di iduikkan baliak samo-samo jo Isa Almasih . Dek karano itu , angku-angku musti ba usawo , untuak mandapekkan parkaro-parkaro nan di sarugo , disinanlah Isa Almasih mamarentah samo-samo jo Allah .
51003002	Arahkanlah pikieran angku-angku kabake parkaro-parkaro nan disinan , jan kabake parkaro-parkaro nan di dunie .
51003003	Dek karano angku-angku lah mati , nan iduik angku-angku ta andok samo-samo jo Isa Almasih di dalam Allah .
51003004	Nah , tampaik asa iduik angku-angku nan sajati , adolah Isa Almasih , pabilo Baliau tampak isuak , mako angku-angku ka tibo pulo samo-samo jo Baliau , dalam kabasaran-Nyo !
51003005	Dek karano itu , matikanlah sagalo ka inginan dunia nan manguwasoi diri angku-angku , umpamonyo , karajo-karajo cabul , parkaro-parkaro nan indak bataratik , awa napasu , ka inginan nan jahek , sarato lobo cangok ( dek karano lobo cangok , samo jo manyambah barhalo ) .
51003006	Parkaro-parkaro nan bakcando itulah , nan manabikkan bangih Allah taradok urang-urang nan indak patuah .
51003007	Dawulu angku-angku bakcando itu pulo , dikutiko dikuwasoi ka inginan dunia , angku-angku mampaturuikkan sagalo kandaknyo .
51003008	Tapi kiniko , andaklah angku-angku mambuwang sagalo parkaro-parkaro nan jahek , dari diri angku-angku : jan lai pambangih , atau tabik suga , atau punyo parasaan jajok taradok urang lain . Jan sampai ado kato-kato nan mancacek , atau kato-kato nan kumuah , nan kaluwa dari muluik angku-angku .
51003009	Jan duto manduto-i , dek karano iduik nan lamo jo sagalo sipaiknyo , lah angku-angku tinggakan .
51003010	Kiniko angku-angku lah di agiah iduik nan baru . Angku-angku adolah manusia baru , nan sadang dipabarui taruih manaruih , dek Allah Nan Manjadikan manuruik rupo Baliau sandiri . Mukasuiknyo iyolah , supayo angku-angku sabana-bana tawu jo Allah , sacaro samparono .
51003011	Ikolah paidahnyo dari kasadonyo tu , mako indak ado lai besohnyo , antaro urang Yahudi jo urang nan indak urang Yahudi , urang nan basunaik jo urang nan indak basunaik , indak ado lai besohnyo , antaro urang asiang , jo urang indak baradaik , antaro budak jo urang mardeka , dek karano Isa Almasih adolah sagalo-galonyo , Baliau basatu jo urang-urang tu kasadonyo !
51003012	Angku-angku adolah umaik Allah . Allah mangasihi angku-angku , sarato mamiliah angku-angku , untuak manjadi miliak-Nyo nan tasandiri . Itulah sababnyo , angku-angku musti mampanampakkan raso ibo , musti elok ati , randah ati , lamah lambuik , sarato tahan manangguang sansaro .
51003013	Jikok ado di antaro angku-angku , nan maraso dandam , angku-angku musti samo-samo mamaohkan , musti samo-samo panyaba . Tuhan sacaro sanang ati ma ampuni angku-angku , jadi , angku-angku musti namuah pulo andaknyo , untuak samo-samo mamaohkan .
51003014	Nan paliang paralu , iyolah : Angku-angku musti samo-samo mangasiahi , dek karano kasiah tu lah nan mampasatu-padukan angku-angku kasadonyo , sainggo jadi samparono .
51003015	Andaklah sagalo kaputusan angku-angku , ditantukan dek raso damai nan dibarikan dek Isa Almasih di ati angku-angku . Dek karano , Allah ma imbau angku-angku , untuak manjadi anggota satu tubuah , supayo angku-angku iduik , dalam raso damai nan dari Isa Almasih tu . Andaklah angku-angku batarimo kasih .
51003016	Andaklah sagalo pangajaran Isa Almasih nan panuah barakaik , manyalinok masuak ati angku-angku . Andaklah angku-angku , samo-samo aja ma aja , sarato nasiyaik manasiyaik-i , sabijaksano mungkin . Lagukanlah Zabur , sarato jo puji-pujian , sarato lagu-lagu rohani ; malagulah untuak mamuji Allah , jo raso syukur di ati angku-angku .
51003017	Sagalo apo nan angku-angku karajokan , atau nan angku-angku katokan , mustilah kasadonyo tu dikarajokan , sarato dikatokan ateh namo Tuhan Isa Almasih . Basyukurlah kapado Allah Bapak , ateh sagalo sasuatu nan lah dikarajokan Isa Almasih untuak angku-angku .
51003018	Oih sudaro-sudaro nan manjadi induak bareh ! Patuahlah kabake junjuangan angkau , dek karano baitulah samustinyo caro iduik angkau , sabagai urang Kristen .
51003019	Oih sudaro-sudaro nan manjadi junjuangan ! Kasiahilah induak bareh angkau . Jan kasa taradok inyo .
51003020	Oih anak-anak ! Adolah kawajiban bagi kalian sabagai urang Kristen , untuak tatap patuah kabake ranggaek kalian , dek karano , baitulah nan manyanangkan ati Allah .
51003021	Oih sudaro-sudaro nan manjadi apak ! Janlah disakik-i ati anak-anak angkau , sainggo inyo jadi putuih aso .
51003022	Oih sudaro-sudaro nan manjadi budak ! Dalam sagalo parkaro , andaklah angkau patuah kabake induak samang nan di dunie ko . Janlah hanyo patuah dikutiko sadang di adok-annyo sajo , dek karano niyo dipuji . Tapi , patuahilah inyo jo ati nan tuluih , dek karano angkau ma aromaik-i Tuhan .
51003023	Apo sajo karajo nan dibarikan kabake angku-angku , mako andaklah dikarajokan jo sapanuah ati , sa olah-olah Tuhanlah nan angku-angku layani , indak hanyo manusia .
51003024	Kana-ilah apo nan ambo katokan ko , angku-angku ka manarimo upah dari Tuhan . Apo nan disadiyokan dek Tuhan untuak umaik-Nyo , mako itulah nan ka di agiahkan kabake angku-angku . Dek karano induak samang nan sabananyo , nan sadang angku-angku layani , adolah Isa Almasih sandiri .
51003025	Baitu pulo , siya pun juwo nan babuwek salah , mako inyo ka manangguang akibaik kasalahannyo tu ; dek karano Tuhan indak mampabesoh-besohkan urang .
51004001	Oih sudaro-sudaro nan manjadi induak samang ! Andaklah angkau mampakarajokan budak-budak angkau , sacaro batua , sarato jo adie . Kana-ilah , baraso angkau pun punyo induak samang di sarugo .
51004002	Andaklah angku-angku takun badowa , sarato basiyap sadiyo , sambia basyukur kapado Allah .
51004003	Dowakan pulolah kami , supayo Allah mambarikan kasampatan nan baiak kabake kami , untuak malewakan barito tantang rasiyo Isa Almasih . Dek karano parkaro itulah , makonyo ambo dalam pinjaro kiniko .
51004004	Badowalah , supayo ambo dapek manarangkan rasiyo tu sajaleh-jalehnyo manuruik nan samustinyo .
51004005	Dalam parkaro ubuangan angku-angku , jo urang-urang nan indak ba iman , andaklah angku-angku iduik bijaksano , sarato mampagunokan satiyok kasampatan sa elok-eloknyo .
51004006	Andaklah sagalo parkaro nan angku-angku katokan kabake urang , andaknyo tatap manyanangkan atinyo . Andaklah angku-angku tawu , baa samustinyo angku-angku manjawab , sagalo tanyo urang .
51004007	Si Tikhikus , sudaro kito nan dikasiahi , ka ma agiah tawu kabake angku-angku , sagalo sasuatu tantang diri ambo . Inyo satiya bakarajo untuak Tuhan , samo-samo jo kami .
51004008	Mangkonyo ambo utuih inyo kabake angku-angku , supayo angku-angku mangatawui baa ka adaan kami , buliah nak sanang pulo ati angku-angku .
51004009	Si Onesimus ka payi pulo samo-samo jo si Tikhikus ; inyo adolah salah surang dari golongan angku-angku juwo . Inyo adolah urang nan satiya , kami mangasiahinyo . Inyo jo si Tikhikus ka mancuritokan kabake angku-angku , tantang sagalo apo nan tajadi di tampaik ambo ko .
51004010	Si Aristarkhus , nan samo-samo jo ambo di pinjaro , inyo bakirin salam pulo untuak angku-angku . Baitu pulo si Markus , sudaro sapupu si Barnabas . ( Angku-angku lah di agiah kaba untuak manyambuik inyo , jikok inyo tibo ka tampaik angku-angku . )
51004011	Salam pulo dari si Isa , nan banamo pulo si Yustus . Dari kasadonyo urang-urang Yahudi , nan lah ba iman kapado Tuhan Isa Almasih , hanyo nan batigo tu sajolah , kiniko nan samo-samo bakarajo jo ambo , untuak manjalankan tugeh dari Allah . Inyo sabana-bana sangaik manolong ambo .
51004012	Salam dari si Epafras . Inyo dari golongan angku-angku juwo . Inyo pisuruah Isa Almasih , nan tatap takun badowa untuak angku-angku . Inyo sabana mamintak sangaik kapado Allah , supayo kayakinan angku-angku kuwaik , sarato sabana-bana lah gadang dalam iman , supayo angku-angku sacaro samparono patuah kapado ka inginan Allah .
51004013	Ambo lah maliyek sandiri , baraso inyo lah bakarajo kareh untuak angku-angku , sarato untuak urang-urang nan di Laodikia jo nan di Hierapolis .
51004014	Dotor Lukas nan kito kasiahi , sarato jo si Demas , bakirin salam pulo kabake angku-angku .
51004015	Sampaikanlah salam kami , kabake sudaro-sudaro nan Kristen di Laodikia ; kabake si Nimfa iyo pulo , sarato kabake jamaat nan ba ibadaik di rumahnyo .
51004016	Sasudah surek ko dibacokan kabake angku-angku , mako usawokan pulolah , supayo dibacokan pulo kabake jamaat nan di Laodikia . Baitu pulo angku-angku , musti mambaco pulo surek nan ka dikirin dari Laodikia .
51004017	Tolong katokan kabake si Arkhipus , " Salasaikanlah tugeh , nan dibarikan kabake angkau untuak malayani Tuhan . "
51004018	Salam dari ambo , si Paulus . Ambo sandiri ko nan manulihkan surek nan bagian iko . Jan lupo , baraso ambo sadang di pinjaro ! Mudah-mudahan Tuhan mambarakaik-i angku-angku . Salam aromaik dari kami , Paulus
52001001	Sudaro-sudaro jamaat di Tesalonika , nan manjadi umaik Allah Bapak , sarato jo Tuhan Isa Almasih : Kami , si Paulus , si Silas jo si Timotius , ma arokkan mudah-mudahan Allah mambari barakaik , sarato aman santoso kabake angku-angku .
52001002	Kami taruih basyukur kapado Allah , dek karano di angku-angku kasadonyo . Satiyok kali kami badowa kapado Allah , Bapak kito , kami tatap mangana angku-angku . Kami taruih mandowakan angku-angku . Tatap takana di kami , baa bana angku-angku mampanampakkan dalam tindakan , baraso angku-angku ba iman kapado Isa Almasih , baa bana pulo angku-angku mangasiahi urang lain , sainggo angku-angku namuah malayaninyo , sarato baa bana pulo angku-angku nan taguah baharok , kapado Tuhan kito Isa Almasih .
52001003	
52001004	Kami tawu angku-angku , baraso Allah mangasiahi , sarato lah mamiliah angku-angku manjadi miliak-Nyo nan tasandiri .
52001005	Dek karano , kami manyampaikan Injil kabake angku-angku , indak jo kato-kato sajo doh , tapi jo kuwaso , sarato jo Roh Allah . Kami sabana yakin , kabake kabanaran nan dari Injil tu . Angku-angku tawu , baa caronyo kami iduik untuak kaparaluan angku-angku , kutiko kami samo-samo jo angku-angku .
52001006	Angku-angku lah ma ikuik-i taladan kami , sarato jo taladan dari Tuhan . Biyapun angku-angku sangaik sansaro , tapi angku-angku manyambuik jo sukocito , kaba nan kami baritokan . Sukocito tu dibari dek Roh Allah .
52001007	Jo caro nan baitu , angku-angku lah manjadi conto , untuak kasadonyo urang Kristen nan di Makedonia , jo nan di Akhaya .
52001008	Dek karano bamulo dari angku-angku , mako barito tantang Tuhan lah tasebar sampai ka Makedonia , sarato jo ka Akhaya . Indak hanyo itu sajo doh ; malahan barito tantang iman angku-angku kapado Allah , lah tabarito kian kumari , sainggo kami indak paralu lai mangecek .
52001009	Kasadonyo urang tu mancuritokan , tantang baa caronyo angku-angku manarimo kami , kutiko kami datang ka tampaik angku-angku dulu . Urang-urang tu mancuritokan pulo , tantang baa caronyo , angku-angku baranti manyambah sagalo barhalo , sarato datang kapado Allah , nan indak babilang , sarato iduik untuak ba ibadaik kapado Baliau .
52001010	Urang-urang tu mancuritokan pulo , tantang , baa bana angku-angku nan sangaik ma arokkan , kadatangan Anak Allah dari sarugo , iyolah Isa Almasih , nan lah di iduikkan baliak dek Allah , sasudah mati . Isa Almasih tu pulolah , nan lah manyalamaikkan kito , dari bangih Allah nan ka datang .
52002001	Oih sudaro-sudaro ! Angku-angku sandiri tawu , baraso indak siyo-siyo sajo doh kadatangan kami kabake angku-angku .
52002002	Angku-angku tawu , baraso sabalun kami datang ka Tesalonika , kami lah di aniayo , sarato lah dihino di Filipi . Tapi , biyapun sambuah urang nan malawan kami , nan Allah kito lah mambarikan kabaranian kabake kami , untuak mambaritokan Injil nan barasa dari Baliau , kabake angku-angku .
52002003	Kami ma ajak angku-angku , bukannyo suatu nan kaliru ; indak pulo doh jo mukasuik nan indak barasiah , atau untuak mangicuah .
52002004	Indak ! Kami mangecek indak untuak manyanangkan ati urang doh , tapi untuak manyanangkan ati Allah , nan ma uji ati kami . Dek karano , kami di anggap patuik dek Allah untuak malewakan Injil .
52002005	Angku-angku sandiri tawu , baraso indak panah doh kami bamuluik manih , atau mangicuah angku-angku , untuak mangalimbuni mukasuik-mukasuik kami nan cangok . Allah sandirilah sasinyo !
52002006	Kami indak ba usawo pulo doh , untuak mancari pujian dari urang -- biya dari angku-angku , ataupun dari urang lain . Sabananyo sabagai rasul Isa Almasih , kami buliah sajo manuntuik sasuatu dari angku-angku .
52002007	Tapi , kami basikap lamah lambuik , dikutiko kami di adok-an angku-angku , samo jo bakcando surang mandeh nan mangasuah anak-anaknyo .
52002008	Dek karano kasiah sayang kami , kami basadiyo mambarikan kabake angku-angku , indak hanyo Injil nan dari Allah , tapi , iduik kami pun , kami barikan . Dek karano kami sangaik mangasiahi angku-angku !
52002009	Tantu layi takana juwo lai di angku-angku , baa ka gigiahnyo kami ba usawo sarato jo bajuwang . Siang malam kami bakarajo , supayo kami indak manggaduah surang juwo di antaro angku-angku , dikutiko kami malewakan Injil nan dari Allah kabake angku-angku .
52002010	Kami iduik sacaro suci , bana , sarato indak bacacek di adok-an angku-angku nan lah ba iman kapado Isa Almasih . Angku-angkulah sasi-sasi kami , baitu pulo Allah .
52002011	Angku-angku tawu , baraso satiyok angku-angku , kami jadikan samo jo bakcando surang apak kabake anak-anaknyo .
52002012	Angku-angku kami nasiyaik-i , kami agiah dorongan , kami sasakkan angku-angku , supayo iduik manuruik ka inginan Allah , sainggo manyanangkan ati Baliau . Dek karano , Allah lah mamanggie angku-angku , untuak masuak Karajaan , sarato jo kamuliaan-Nyo .
52002013	Ado ciyek lai parkaro nan lain , nan mambuwek kami taruih batarimo kasih kapado Allah . Nan kami mukasuikkan iyolah , dikutiko kami manyampaikan firman Allah , angku-angku layi namuah mandanga , sarato manarimo firman tu indak sabagai barito dari manusia doh , tapi sabagai barito nan batua-batua dari Allah . Baliaulah nan sadang bakarajo dalam diri angku-angku nan ba iman kapado Isa Almasih .
52002014	Oih sudaro-sudaro , masalah nan angku-angku alami , lah di alami pulo , dek jamaat-jamaat Allah nan di Yudea , nan manjadi miliak Isa Almasih . Angku-angku mangalami sansaro , dari pihak banso angku-angku sandiri , saroman pulo jo sansaro nan di alami , dek jamaat-jamaat Allah nan di Yudea tu , dari urang-urang Yahudi pulo .
52002015	Urang-urang tu lah nan mambunuah Tuhan Isa Almasih , nan mambunuah nabi-nabi , sarato nan ma aniayo kami . Inyo mamusuahi kasadonyo urang , Allah sabana indak suko kabake urang-urang tu .
52002016	Malahan inyo ma ambek-ambek kami untuak mambaritokan Injil , kabake banso-banso nan indak urang Yahudi , iyolah barito nan dapek manyalamaikkan sagalo banso tu . Jo caro nan baitu , urang-urang Yahudi tu taruih manaruih manambah dosonyo , sampai ganok bilangannyo . Akienyo , kiniko urang-urang tu ditimpo dek kutuak Allah !
52002017	Tapi sudaro-sudaro , sajak kami tapisah samantaro wakatu dari angku-angku -- jauah dimato , tapi dakek di ati -- kami batambah taragak jo angku-angku , kami sabana-bana ba usawo supayo kito batamu baliak !
52002018	Kami baniyaik payi ka tampaik angku-angku ; lah ambo cubo sakali , duwo kali , tapi Ubilih ma alangi kami .
52002019	Sabananyo , angku-angkulah harapan kami , sarato sukocito kami . Dek karano , jikok isuak Tuhan Isa Almasih datang , kito ka mangadap Baliau , mako angku-angkulah nan ka jadi kabanggaan kami !
52002020	Batua , angku-angkulah kabanggaan kami , sarato jo sukocito kami !
52003001	Akienyo , taragak kami tu indak dapek ditahan lai . Dek karano itu kami bapikie , labiah elok kami ditinggakan surang di Atena ,
52003002	samantaro itu kami utuihlah sudaro kito si Timotius . Inyo adolah palayan Allah , nan bakarajo samo-samo jo kami untuak mambaritokan Injil Isa Almasih . Kami utuih inyo kabake angku-angku , untuak manguwaikkan , sarato untuak mandorong , supayo angku-angku , samakin tambah ba iman kapado Isa Almasih .
52003003	Jo caro nan baitu , indak ka surang juwo doh dari angku-angku , nan ka suruik , dek karano di sagalo sansaro nan kito tangguangkan ko . Angku-angku sandiri lah tawu , baraso kasadonyo sansaro tu tamasuak pulo tu , dalam rancana Allah untuak kito .
52003004	Dikutiko kami sadang samo-samo jo angku-angku , kami lah ma agiah tawu talabiah dawulu , baraso kito ko ka sansaro . Batua , iyo lah sabana-bana tajadi ; angku-angku sandiri pun lah mangatawuinyo .
52003005	Itulah sababnyo , mangko ambo utuih si Timotius , dek karano , ambo niyo sangaik nak mangatawui , baa kamajuan angku-angku dalam parkaro ba iman kapado Isa Almasih . Ambo kuwatir kok barasil Ubilih mandayo angku-angku , sainggo sadonyo jariah payah kami manjadi tabuwang siyo-siyo .
52003006	Nan kiniko si Timotius lah babaliak , inyo lah mambawok kaba sukocito kabake kami , kaba tantang , baa bana iman angku-angku kapado Isa Almasih , angku-angku pun samo-samo mangasiahi . Inyo mancuritokan pulo kabake kami , baraso angku-angku tatap mangana-ngana di ati , sasuatu nan baiak tantang diri kami . Angku-angku niyo sangaik nak batamu jo kami , samo jo bakcando kami niyo sangaik pulo nak batamu jo angku-angku .
52003007	Itulah sababnyo sudaro-sudaro , di dalam sagalo kasusahan , sarato jo dalam sansaro kami , kami tahibur dek barito tantang diri angku-angku . Iman angku-angku kapado Isa Almasih manggadangkan ati kami ,
52003008	sainggo kiniko kami maraso sabana-bana iduik , asakan angku-angku layi tatap badiri taguah , basatu jo Tuhan .
52003009	Baralah kagadangnyo raso tarimo kasih kami kapado Allah , ateh sagalo sukocito nan kami rasokan di adok-an Baliau , dek karano di angku-angku .
52003010	Siang malam kami mamohon jo sapanuah ati kapado Allah , supayo kami dapek basuwo jo angku-angku , untuak malangkok-i apo nan angku-angku paralukan , untuak ba iman kapado Isa Almasih manuruik nan samustinyo .
52003011	Mudah-mudahan Allah Bapak kito , sarato jo Tuhan kito Isa Almasih , Baliau sandirilah nan ka maratokan jalan untuak kami , supayo kami dapek basuwo jo angku-angku !
52003012	Mudah-mudahan Tuhan manjadikan angku-angku , samakin samo-samo mangasiahi , sarato samakin mangasiahi kasadonyo urang , sainggo kasiah angku-angku tu samakin batambah-tambah , samo jo bakcando kasiah kami kabake angku-angku .
52003013	Jo caro nan baitu , Tuhan ka manguwaikkan ati angku-angku , sainggo angku-angku suci , sarato indak bacacek di adok-an Allah Bapak kito , dikutiko Tuhan kito Isa Almasih tibo isuak , samo-samo jo kasadonyo urang nan manjadi miliak-Nyo .
52004001	Akienyo sudaro-sudaro , kami lah mambarikan taladan , tantang baa caro iduik nan musti angku-angku jalani , untuak manyanangkan ati Allah . Angku-angku iyo lah iduik bakcando itu . Tapi kiniko ateh kuwaso Tuhan Isa Almasih , kami sabana mamintak , sarato manyasakkan angku-angku , supayo labiah basitungkin dalam parkaro itu !
52004002	Dek karano angku-angku lah mangatawui sagalo pitunjuak , nan lah kami barikan ateh kuwaso Tuhan Isa Almasih .
52004003	Ikolah nan katuju dek Allah : Supayo angku-angku sangajo iduik hanyo untuak Baliau , iduik suci , manjauahi sagalo karajo-karajo nan cabul .
52004004	Satiyok laki-laki di antaro angku-angku musti tawu , baa caro iduik jo bininyo , jo caro nan manyanangkan ati Allah , sarato jo manyanangkan ati manusia .
52004005	Jan iduik mampaturuikkan awa napasu taradok bini , bakcando nan dikarajokan dek urang-urang nan indak ba Tuhan Allah .
52004006	Dalam parkaro nan saroman itu , janlah ado surang juwo di antaro angku-angku , nan babuwek salah taradok sudaronyo , atau pun nan mangicuah sudaronyo . Dawulu kami lah ma agiah paringatan nan kareh kabake angku-angku , baraso , Tuhan ka ma ukun urang-urang nan mangarajokan , kasalahan-kasalahan nan bakcando itu .
52004007	Allah mamanggie kito , indak untuak iduik cabul doh , tapi adolah supayo kito iduik jo caro nan manyanangkan ati Baliau .
52004008	Urang nan indak manarimo pangajaran ko , inyo bukan indak manarimo manusia , tapi inyo indak manarimo Allah , nan mambarikan Roh-Nyo nan suci , kabake angku-angku .
52004009	Indak paralu lai kami mambuwek surek kabake angku-angku , tantang baa caronyo angku-angku musti mangasiahi sudaro-sudaro nan sa iman . Angku-angku sandiri lah di aja-i dek Allah untuak samo-samo mangasiahi .
52004010	Kok parkaro nan iko , iyo lah angku-angku panampakkan , taradok kasadonyo sudaro sa iman di daerah Makedonia . Tapi sudaro-sudaro , kami sabana mamintak , supayo iduik angku-angku jadi batambah elok andaknyo .
52004011	Ba usawolah iduik tanang , sarato indak mancikarauwi urusan urang . Andaklah angku-angku bakarajo mancari napakah , bakcando nan lah kami parentahkan ka angku-angku dulu .
52004012	Jikok angku-angku iduik bakcando itu , mako angku-angku indak paralu lai bagantuang kabake siya-siyanyo , urang-urang nan indak ba iman kapado Isa Almasih , inyo ka ma aromaik-i angku-angku .
52004013	Oih sudaro-sudaro , kami niyo supayo angku-angku mangatawui nan sabananyo , tantang urang-urang nan lah mati ; supayo angku-angku indak basadiah ati , bakcando urang-urang lain nan indak punyo harapan .
52004014	Kito picayo , baraso Isa Almasih lah mati , sudah tu iduik baliak . Itu sababnyo mangko kito picayo pulo , baraso Allah ka ma iduikkan pulo baliak , kasadonyo urang nan lah mati , nan layi ba iman kapado Isa Almasih , supayo urang-urang tu iduik samo-samo jo Baliau .
52004015	Tantang parkaro itu , ikolah pangajaran Tuhan , nan nak kami sampaikan kabake angku-angku : Dikutiko Tuhan Isa Almasih tibo isuak , kito nan layi iduik juwo dikutiko itu , indak ka mandawului doh , urang-urang nan lah mati labiah dawulu .
52004016	Isuak , malekaik basa ka basaru jo suwaro nan kareh , tarumpik Allah di ambuih sabagai tando parentah . Sudah tu , Tuhan Isa Almasih sandiri nan ka turun dari sarugo , sarato jo urang-urang Kristen , nan lah talabiah dulu di iduikkan baliak , sasudah mati .
52004017	Sasudah tu , kito nan layi iduik juwo lai dikutiko itu , ka samo-samo di angkek jo urang-urang tu masuak awan-awan , untuak batamu jo Tuhan di awang-awang . Sudah tu , kito ka manatap tingga samo-samo jo Tuhan , untuak salamo-lamonyo .
52004018	Dek karano itu , andaklah angku-angku mampagunokan kato-kato ko , untuak samo-samo manguwaikkan ati .
52005001	Oih sudaro-sudaro , indak paralu doh kami mambuwek surek kabake angku-angku , pabilo wakatunyo nan tapek , ka tajadi parkaro-parkaro nan kami curitokan cako .
52005002	Dek karano , angku-angku sandiri lah mangatawui sacaro jaleh , baraso Ari kadatangan Tuhan tu , ka tibo bakcando urang maliang nan datang di tangah malam .
52005003	Jikok ado urang mangatokan , " Kasadonyo aman , indak ado masalah , " mako dikutiko itulah , sacaro mandabok urang-urang tu ka ditimpo dek kabinasoan , indak surang juwo doh nan ka lapeh . Kajadian tu ka tajadi sacaro mandabok , bakcando raso sakik ka baranak , nan manimpo urang padusi nan ka malayiekan .
52005004	Tapi , nan angku-angku bukannyo urang nan iduik di nan kalam , sainggo ari tu mambuwek angku-angku takajuik , bakcando urang nan kadatangan urang maliang .
52005005	Angku-angku kasadonyo adolah urang nan iduik di nan tarang ; angku-angku tamasuak urang siang , nan tarang . Kito bukannyo urang nan iduik di nan kalam , atau nan tamasuak urang malam nan kalam .
52005006	Dek karano itu , kito indak buliah doh lalok-lalok sajo , bakcando urang nan lain . Kito musti bajago-jago , sarato pikieran kito musti tarang .
52005007	Pado malam ari urang bi lalok , dimalam ari pulo urang jadi mabuak .
52005008	Tapi , kito ko adolah urang-urang nan tamasuak , urang siang nan tarang ; dek karano itu , pikieran kito musti tarang . Kito musti tatap ba iman kapado Tuhan , sarato mangasiahi urang-urang nan lain , sarato baharok sacaro yakin , baraso Allah ka manyalamaikkan kito . Itulah sinjato nan malinduangi , dalam kito bajuwang malawan nan kalam .
52005009	Allah mamiliah kito bukannyo untuak di ukun , tapi untuak disalamaikkan malalui Tuhan kito Isa Almasih .
52005010	Baliau mati untuak kito , supayo dikutiko Baliau datang isuak -- antah kito iduik , antah kito lah mati -- kito dapek iduik samo-samo jo Baliau .
52005011	Dek karano itu , andaklah angku-angku tatap samo-samo mandorong , samo-samo manguwaikkan , bakcando nan sadang angku-angku karajokan kiniko .
52005012	Sudaro-sudaro , kami sabana mamintak , supayo angku-angku ma aragowi urang-urang , nan bakarajo di tangah-tangah angku-angku ; iyolah urang-urang nan lah dipiliah dek Tuhan , untuak mamimpin sarato jo manasiyaik-i angku-angku .
52005013	Pabuweklah urang-urang tu jo sacaro nan sa aromaik-aromaiknyo , sarato jo cinto kasiah , dek karano mangana apo nan lah inyo karajokan . Tataplah iduik saiyo sakato .
52005014	Kami mamintak pulo sudaro-sudaro , agiah tawulah sacaro elok urang nan indak namuah bakarajo ; tabahkan ati urang nan takuik ; tolonglah urang nan paralu ditolong , sarato saba-lah taradok kasadonyo urang .
52005015	Jagoilah , supayo jan ado urang mambaleh nan jahek , jo nan jahek . Ba usawolah taruih untuak babuwek baiak , antaro sasamo angku-angku , sarato kabake sadonyo urang .
52005016	Andaklah angku-angku tatap basukocito ,
52005017	sarato tataplah badowa .
52005018	Dalam sagalo ka adaan , andaklah angku-angku basyukur , dek karano itulah nan katuju dek Allah dari angku-angku , sabagai urang nan iduik basatu jo Isa Almasih .
52005019	Janlah dipadamkan Roh Allah .
52005020	Janlah ma anggap enteng barito-barito nan dibarikan dek Roh Allah .
52005021	Sagalo sasuatu musti di uji , nama nan baiak musti di ikuik-i .
52005022	Jauahilah sagalo macam karajo nan jahek .
52005023	Mudah-mudahan Allah sandiri nan mambari kito aman santoso , manjadikan angku-angku urang nan sabana-bana , iduik sangajo untuak Allah . Mudah-mudahan Allah manjago diri angku-angku kasadonyo , biya roh , biya jiwa ataupun tubuah , sainggo indak ado caceknyo , dikutiko Tuhan kito Isa Almasih tibo isuak .
52005024	Allah nan lah mamanggie angku-angku , Baliaulah nan ka mangarajokan parkaro tu , dek karano Baliau satiya .
52005025	Dowakanlah kami , sudaro-sudaro !
52005026	Basalam-salaman nan bagalintinlah , sabagai sudaro Kristen .
52005027	Ateh kuwaso Tuhan , ambo sabana mamintak , supayo angku-angku mambacokan surek ko , kabake sadonyo sudaro nan sa iman .
52005028	Mudah-mudahan Tuhan kito Isa Almasih , mambarakaik-i angku-angku . Salam aromaik dari kami , Paulus
53001001	Sudaro-sudaro jamaat di Tesalonika , nan manjadi umaik Allah Bapak kito , sarato Tuhan Isa Almasih ! Kami , iyolah si Paulus , si Silas jo si Timotius
53001002	ma arokkan mudah-mudahan Allah Bapak , sarato jo Tuhan Isa Almasih , mambari barakaik sarato jo aman santoso , kabake angku-angku .
53001003	Sudaro-sudaro , kami tatap wajib batarimo kasih kapado Allah , dek karano di angku-angku . Batua , iyo sapatuiknyolah kami pabuwek nan bakcando itu , dek karano angku-angku samakin ba iman kapado Isa Almasih , sarato samakin kasiah mangasiahi .
53001004	Itulah sababnyo , mangko kami taruih manyabuik tantang angku-angku , satiyok kali kami mangunjuangi jamaat-jamaat Allah . Sabana bangga kami mancuritokan , baa bana angku-angku tatap taguah ba iman kapado Isa Almasih , dalam iduik nan di aniayo , sarato jo sansaro nan angku-angku tangguangkan .
53001005	Mako nyatolah di kito , baralah ka adienyo pangadielan Allah : Angku-angku lah sansaro dek karano jadi umaik Karajaan Allah , dek karano itu , angku-angku ka di anggap patuik untuak masuak ka dalamnyo .
53001006	Allah ka mangarajokan apo nan adie , sarato ka mambalehkan sansaro , kabake urang nan mambuwek angku-angku sansaro .
53001007	Kabake angku-angku nan kiniko sansaro -- baitu pulo kabake kami -- Allah ka mambarikan kalapangan isuak , di ari Tuhan Isa Almasih turun dari sarugo , Baliau ka mampanampakkan diri samo-samo jo malekaik-malekaik , dalam kuwaso-Nyo ,
53001008	disaratoi jo api nan manyalo-nyalo . Baliau turun untuak ka ma ukun urang-urang nan indak mampadulikan Allah , sarato nan indak namuah iduik sasuwai jo Injil Isa Almasih Tuhan kito .
53001009	Urang-urang tu , ka manarimo ukunan kabinasoan untuak salamo-lamonyo , inyo dicampakkan kaluwa dari lingkuangan Tuhan , sarato kaluwa dari kuwaso Tuhan nan basa ;
53001010	kasadonyo tu ka tajadi , di ari Baliau datang isuak , untuak dimuliekan dek umaik-Nyo , sarato untuak di aromaik-i dek kasadonyo urang nan ba iman . Angku-angku pun ka barado di antaro umaik Allah tu , dek karano angku-angku lah picayo kabake barito nan kami baritokan .
53001011	Itulah sababnyo , mangkonyo kami taruih mandowakan angku-angku . Kami badowa , supayo Allah manjadikan angku-angku , patuik untuak iduik manuruik kahandak Baliau ; untuak itulah Baliau mamanggie angku-angku . Mudah-mudahan Allah , jo kuwaso-Nyo , mampalakukan ka inginan angku-angku untuak babuwek baiak , sarato manyamparonokan kasadonyo karajo nan angku-angku karajokan , dek karano ba iman kapado Isa Almasih .
53001012	Jo caro nan baitu , Tuhan kito Isa Almasih dimuliekan malalui iduik angku-angku , angku-angku pun dimuliekan dek Isa Almasih , dek karano kabaiakkan ati Allah kito , sarato jo Tuhan Isa Almasih .
53002001	Tantang parkaro kadatangan Tuhan kito Isa Almasih , sarato jo tantang parkaro kito nan ka dikumpuakan , untuak tingga samo-samo jo Baliau , mako ikolah nan sabana ambo mintak kabake angku-angku :
53002002	Janlah capek ilang aka , atau rasah , dek karano dapek barito , baraso lah tibo masonyo Tuhan Isa Almasih datang baliak . Mungkin barito tu barasa dari suatu nubuat , atau dari suatu pangajaran ; atau mungkin sajo ado urang nan mangatokan , baraso kami panah manulihkan nan bakcando itu , dalam salah ciyek surek nan kami buwek .
53002003	Nan baa pun juwo , jan dipadiyakan urang mangicuah angku-angku . Dek karano , sabalun tibo Ari nan itu , musti tajadi labiah dawulu kajadian nan bakcando iko : Sambuah urang nan ka bi marotaik , ma engkari Isa Almasih ; sarato Manusia Jahek nan ditakadiekan masuak narako , ka mampanampakkan diri .
53002004	Basibondek inyo ka malawan , sarato ka maninggikan diri , di ateh sagalo sasuatu nan disambah dek manusia , atau di ateh kasadonyo dewa , nan di anggap Allah dek manusia . Malahan inyo ka duduak di Rumah Allah , sarato manyuaraikkan baraso inyo adolah Allah .
53002005	Kana-ilah , baraso ambo panah ma agiah tawu kasadonyo tu , dikutiko ambo sadang samo-samo jo angku-angku .
53002006	Angku-angku tawu , apo kiniko nan managah supayo jan tajadi , kasadonyo tu . Isuak dikutiko nan lah ditantukan dek Allah , Manusia Jahek tu ka mancogok .
53002007	Kakuatan nan mangarajokan karajo jahek tu , lah muloi bakarajo sacaro rasiyo , tapi di ambek-ambek juwo lai . Isuak , jikok nan ma ambek tu lah di anjakkan ,
53002008	barulah kaliyatan Manusia Jahek tu . Mako , jikok Tuhan Isa Almasih datang , Baliau ka mambunuah Manusia Jahek tu , jo angok dari muluik Baliau , sarato mambinasokannyo jo cahayo tarang kahadiran Baliau .
53002009	Manusia Jahek tu ka mancogok , jo suatu kuwaso nan gadang dari Ubilih . Inyo ka mampabuwek sagalo macam ka ajaiban , sarato jo sagalo macam parkaro nan luwa biaso , nan panuah jo kicuah .
53002010	Inyo ka mampagunokan sagalo tipu dayo nan jahek , untuak manyasekkan urang-urang nan ka binaso . Urang-urang tu ka binaso , dek karano inyo manulak , sarato indak suko jo barito nan bana dari Allah , nan dapek manyalamaikkannyo .
53002011	Itulah sababnyo , Allah mandatangkan kabake urang-urang tu , suatu kuwaso nan manyasekkan , sainggo inyo bi picayo kabake apo nan indak batua .
53002012	Akibaiknyo , kasadonyo urang nan suko ka doso , sarato indak picayo kabake nan bana tu , mako inyo ka di ukun .
53002013	Oih sudaro-sudaro nan dikasiahi dek Tuhan ! Kami musti tatap batarimo kasih kapado Allah , tantang diri angku-angku , dek karano dari samulo Allah lah mamiliah angku-angku untuak disalamaikkan . Parkaro tu tajadi , dek karano apo nan lah dikarajokan dek Roh Allah kabake angku-angku , untuak manjadikan angku-angku umaik Allah nan suci , sarato , dek karano angku-angku picayo , kabake barito nan bana dari Allah .
53002014	Untuak itulah Allah mamanggie angku-angku , malalui Injil nan kami baritokan . Allah mamanggie angku-angku , dek karano Baliau niyo , supayo angku-angku sato marasokan kamuliaan Tuhan kito Isa Almasih .
53002015	Dek karano itu sudaro-sudaro , taguahlah badiri , sarato tataplah bapacik kabake sagalo pangajaran , nan lah kami barikan kabake angku-angku , biya jo muluik ataupun jo surek .
53002016	Mudah-mudahan Tuhan kito Isa Almasih , sarato jo Allah Bapak kito , mahibur sarato jo manguwaikkan ati angku-angku , supayo angku-angku dapek mangarajokan , sarato jo mambaritokan apo nan baiak . Dek karano Allah mangasiahi kito , sarato dek karano kabaiakkan ati-Nyo , Baliau mambuwek kito tatap tabah , sarato ma arokkan nan baiak .
53002017	
53003001	Akienyo sudaro-sudaro , badowalah untuak kami . Badowalah supayo barito dari Tuhan , dapek taruih tasebar sacaro capek , sarato ditarimo sacaro elok , bakcando nan lah tajadi di angku-angku dulu .
53003002	Badowa pulolah , supayo Allah malinduangi kami , dari urang-urang cingkahak nan jahek . Dek karano , indak kasadonyo doh urang picayo kabake barito nan dari Tuhan tu .
53003003	Tapi Tuhan satiya . Baliau ka manguwaikkan , sarato ka malinduangi angku-angku dari Si Jahek .
53003004	Kami sapanuahnyo picayo kapado Tuhan tantang diri angku-angku , baraso angku-angku lah mangarajokan , sarato tatap ka mangarajokan , apo nan lah kami sarankan .
53003005	Mudah-mudahan Tuhan mambimbiang angku-angku , untuak labiah mangarati , baraso Allah mangasiahi angku-angku , sarato tawu pulo , baraso Isa Almasih mambari katabahan kabake angku-angku .
53003006	Sudaro-sudaro , ateh kuwaso Tuhan Isa Almasih , kami parentahkan supayo angku-angku manjauahi , kasadonyo sudaro nan iduik bamaleh-maleh , sarato iduik nan indak manuruik , sagalo pangajaran nan kami barikan kabake inyo .
53003007	Angku-angku sandiri tawu , baraso angku-angku musti maniru conto kami . Kami indak ado doh bamaleh-maleh , kutiko kami samo-samo jo angku-angku .
53003008	Kami indak ado doh mamakan makanan urang , nan indak babayie . Sabaliaknyo siang malam kami bakarajo mambantiang tulang , supayo kami indak manyeso ka siya-siyanyo , di antaro angku-angku .
53003009	Kami mampabuwek bakcando itu , indak dek karano , kami indak bahak manuntuik angku-angku , supayo manolong kami doh , tapi dek karano kami niyo manjadi taladan di angku-angku .
53003010	Dikutiko kami sadang ado samo-samo jo angku-angku , kami mambarikan paratuaran nan bakcando iko , " Urang nan indak namuah bakarajo , indak buliah makan . "
53003011	Kami mangecek bakcando iko , dek karano kami mandanga , baraso ado urang di antaro angku-angku , nan iduik bamaleh-maleh . Indak ciyek juwo doh karajo nan inyo karajokan , salain dari sibuk mancikarauwi urusan urang .
53003012	Ateh kuwaso Tuhan Isa Almasih , kami parentahkan sarato kami paringekkan urang-urang tu , supayo inyo bakarajo sacaro aman , sarato mancari napakah untuak inyo sandiri .
53003013	Tapi angku-angku janlah muwak babuwek baiak .
53003014	Barangkali , isuak ado urang nan indak namuah ma ikuik-i apo nan kami katokan dalam surek ko . Ingek-ingeklah taradok urang nan bakcando itu , sarato jan bagaua jo inyo , supayo inyo mariangik .
53003015	Tapi , jan manjadikan inyo sabagai musuah ; tapi nasiyaik-ilah inyo sabagai surang sudaro .
53003016	Tuhan adolah tampaik asa aman santoso kito . Mudah-mudahan Baliau tatap mambarikan kabake angku-angku , aman santoso dalam sagalo parkaro . Mudah-mudahan Tuhan manyaratowi sudaro kasadonyo .
53003017	Salam dari ambo , si Paulus . Ambo sandiri nan manulihkan bagian ko . Ikolah tando nan ambo agiah di kasadonyo surek ambo .
53003018	Mudah-mudahan Tuhan kito Isa Almasih , mambarakaik-i sudaro kasadonyo . Salam aromaik dari kami , Paulus
54001001	Oih Timotius , anak ambo nan sajati di dalam Tuhan ! Surek ko dari ambo , si Paulus , rasul Isa Almasih ateh parentah Allah , Panyalamaik kito , sarato ateh parentah Isa Almasih , harapan kito . Mudah-mudahan Allah Bapak , sarato jo Isa Almasih Tuhan kito mambari barakaik , rahmaik sarato jo aman santoso kabake angkau .
54001002	
54001003	Ambo niyo supayo angkau tatap tingga di Efesus , bakcando nan lah ambo sasakkan kabake angkau , dikutiko ambo payi ka Makedonia . Dek karano , di Efesus ado babarapo urang nan manyebarkan pangajaran nan indak batua , angkau musti ma antikan karajo urang-urang tu .
54001004	Katokan kabake urang-urang tu , supayo jan jadi paratian juwo lai , kaba-kaba bagalau , sarato jo sagalo curito asa-usua nan indak putuih-putuihnyo . Kasadonyo tu hanyo ka manimbuakan patangkaran sajo , sarato indak mamajukan rancana Allah , nan hanyo dapek dikatawui malalui iman kapado Baliau .
54001005	Tujuan nasiyaik ambo tu adolah , supayo urang dapek mampunyoi ati nan barasiah , sarato jo ati nurani nan suci , sarato sabana-bana ba iman kapado Tuhan , jo caro nan baitu , mako urang-urang tu dapek samo-samo mangasiahi .
54001006	Ado sabagian urang nan indak iduik bakcando itu lai , sarato lah tasasek dalam debaik-debaik-an , nan indak ado gunonyo .
54001007	Urang-urang tu niyo nak manjadi guru-guru agamo , padohal inyo sandiri indak mamahami doh , kato-kato nan inyo pakai , atau parkaro-parkaro nan inyo kamukokan , jo sacaro nan sangaik yakin .
54001008	Kito tawu baraso paratuaran agamo elok , jikok dipagunokan manuruik nan samustinyo .
54001009	Tantu musti dikana-i pulo , baraso paratuaran dibuwek indak untuak urang nan elok doh , tapi untuak urang nan suko malangga paratuaran , untuak urang-urang nan jahek , untuak urang-urang nan buruak laku , untuak urang-urang nan badoso , untuak urang-urang nan indak ba agamo , untuak urang-urang duniawi , untuak urang-urang nan mambunuah apaknyo , atau nan mambunuah biyainyo , untuak kasadonyo tukang bunuah ,
54001010	untuak urang-urang nan cabul , untuak urang nan pa anak jawi , untuak urang nan panculiak , untuak urang nan paduto ; untuak sasi-sasi nan pangicuah , sarato untuak siapo sajo , nan mangarajokan sagalo parkaro , nan batantangan jo pangajaran nan bana .
54001011	Pangajaran tu ado dalam Injil , nan pambaritoannyo dipicayokan kabake ambo , iyolah Injil nan dari Allah nan basa , nan patuik dipuji .
54001012	Ambo batarimo kasih kapado Isa Almasih Tuhan kito . Baliau lah mambarikan kakuatan kabake ambo , untuak malayani Baliau , sarato Baliau ma anggap ambo patuik , untuak manjalankan tugeh tu ,
54001013	biyapun dawulu ambo mampitanah , ma aniayo , sarato jo mahino Baliau . Tapi Allah sabana ibo ka ambo , dek karano , dikutiko itu ambo alun ba iman lai , jadi ambo indak tawu apo nan ambo karajokan .
54001014	Ambo malah dilimpahi jo rahmaik dari Tuhan kito . Baliau mambarikan kabake ambo , kamampuan untuak ba iman kapado Baliau , sarato jo kamampuan untuak samo-samo mangasiahi jo manusia . Kamampuan tu dibarikan kabake sadonyo kito nan lah basatu jo Isa Almasih .
54001015	Sabana batualah kato-kato nan bakcando iko -- dek karano itu , patuiklah ditarimo , sarato dipicayoi sapanuahnyo -- : " Isa Almasih datang ka dunie ko , untuak manyalamaikkan urang nan badoso . " Ambolah urang badoso nan paliang jahek .
54001016	Tapi malah , dek karano itulah Allah sabana ibo ka ambo , supayo Isa Almasih dapek manyatokan kasadonyo kasabaran-Nyo taradok ambo , urang nan paliang badoso ko . Iko ka manjadi suatu conto isuak , untuak kasadonyo urang nan ka ba iman kapado Baliau , sarato nan ka mandapek iduik sajati nan kaka .
54001017	Allah , Rajo sagalo jaman , patuik di aromaik-i , sarato dipuji satiyok wakatu , dek karano Baliaulah nan kaka , nan indak kaliyatan , sarato nan aso , indak babilang ! Amin .
54001018	Oih Timotius , anak ambo ! Tugeh ko ambo picayokan kabake angkau , dek mangana ka pasan Allah , nan disampaikan dek nabi-nabi dalam jamaat , tantang diri angkau . Andaklah pasan tu manjadi baka dek angkau , dalam pajuwangan nan baiak .
54001019	Bajuwanglah , sarato bapacik jo kayakinan nan bana , sarato jo ati nurani nan suci . Ado urang-urang nan indak paduli , ka suwaro ati nuraninyo , sainggo binasolah imannyo .
54001020	Di antaronyo iyolah , si Himeneus jo si Aleksander . Kaduwonyo lah ambo ukun , jo sacaro manyarahkannyo ka ubilih , supayo inyo baraja untuak baranti mampasando-sando Allah .
54002001	Nan partamu-tamu , ambo sabana mamintak , supayo parmohonan , sumbayang , dowa supaat , sarato jo ucapan tarimo kasih disampaikan kapado Allah , untuak kasadonyo urang ;
54002002	untuak rajo-rajo , sarato untuak kasadonyo urang nan mamacik kakuasaan . Mintaklah , supayo kito dapek iduik tanang sarato aman untuak Allah , jo parangai nan patuik .
54002003	Itulah nan baiak , sarato nan manyanangkan ati Allah , Panyalamaik kito .
54002004	Baliau niyo supayo kasadonyo urang disalamaikkan , sarato mangatawui nan bana .
54002005	Dek karano , hanyo ado ciyek Allah , sarato hanyo ciyek pulo parantaro Allah jo manusia , iyolah Isa Almasih .
54002006	Baliau surang manusia nan lah manyarahkan diri-Nyo , untuak malapehkan kasadonyo urang dari doso-dosonyo . Jo caro itu Allah manyatokan diwakatu nan tapek , baraso Baliau niyo supayo kasadonyo urang disalamaikkan .
54002007	Itulah sababnyo mangko ambo disuruah payi , kabake urang-urang nan indak urang Yahudi , untuak mangabakan kabake inyo , barito tantang kayakinan nan bana . Nan ambo kamukokan ko adolah bana , ambo indak baduto .
54002008	Ambo niyo supayo , kok dima-dima pun juwo laki-laki badowa , musti jo ati nan barasiah , indak ado bangih atau silang salisiah .
54002009	Andaklah urang-urang padusi babadak sacaro sadang elok , sarato mamakai pakaian nan sopan . Jan mamakai bantuak rambuik nan mangganjie , atau mamakai barang ameh , atau mamakai mutiara , atau mamakai pakaian nan maha-maha .
54002010	Sabaliaknyo , andaklah padusi-padusi mamakai-i dirinyo jo karajo-karajo nan baiak , sarupo jo baa nan sapatuiknyo bagi padusi nan ba ibadaik kapado Allah .
54002011	Padusi samustinyo banyak anok , sarato jo patuah dalam baraja .
54002012	Ambo indak mambuliahkan doh padusi ma aja , atau mamarentah laki-laki ; padusi musti anok .
54002013	Dek karano , nan partamu-tamu dijadikan adolah Adam , kudian barulah Siti Hawa .
54002014	Bukannyo Adam , tapi padusilah nan tadayo , sainggo malangga parentah Allah .
54002015	Biyapun baitu , padusi ka disalamaikkan dek karano inyo malayiekan anak , asakan inyo sacaro randah ati , tatap ba iman kapado Isa Almasih , tatap mangasiahi urang lain , sarato iduik sangajo untuak Allah .
54003001	Sabana batualah kato-kato nan bakcando iko , " Urang nan niyo nak manjadi paniliak jamaat , ba arati inyo niyo jo suatu karajo nan sangaik ba arago . "
54003002	Surang paniliak jamaat , mustilah urang nan indak bacacek , bininyo hanyo surang , tawu manahan diri , bijaksano , sarato bataratik ; inyo suko manarimo urang di rumahnyo , sarato bisa ma aja urang ;
54003003	jan urang nan pamabuak , atau nan suko bacakak . Sabaliaknyo , inyo musti lamah lambuik , sarato suko ka nan damai . Inyo indak buliah cangok jo pitih .
54003004	Inyo musti tawu ma atur rumah tanggonyo sacaro elok , sarato mandidik anak-anaknyo untuak patuah , sarato aromaik kabake inyo .
54003005	Dek karano , jikok urang indak tawu ma atur rumah tanggonyo sandiri , baa pulo inyo ka dapek ma atur jamaat Allah ?
54003006	Paniliak jamaat indak buliah urang nan baru jadi Kristen , dek karano , isuak inyo jadi uju , sudah tu takutuak bakcando Ubilih sa isuak .
54003007	Inyo mustilah urang nan punyo namo baiak dalam masarakaik ; dek karano , jikok indak baitu , mako inyo ka dihino urang , sainggo jatuah masuak parangkok Ubilih .
54003008	Pambantu jamaat musti pulolah urang nan baiak , sarato jo tuluih ; indak cangok jo pitih , sarato indak suko talampau banyak minun anggur .
54003009	Urang-urang tu musti bapacik taguah , jo ati nurani nan suci kabake pangajaran iman Kristen , nan lah dinyatokan dek Allah .
54003010	Andaknyo urang-urang tu di uji dulu , jikok tanyato inyo indak bacacek , barulah inyo buliah mambantu di dalam jamaat .
54003011	Bininyo , musti pulolah urang nan baiak , bukannyo urang nan suko mambuwek gasuih-gasuih . Inyo musti tawu manahan diri , sarato luruih dalam sagalo parkaro .
54003012	Pambantu jamaat musti , hanyo punyo bini surang . Inyo musti tawu ma atur anak-anaknyo , sarato ma atur rumah tanggonyo sacaro elok .
54003013	Urang-urang nan mambantu sacaro elok di dalam jamaat , inyo ka di aromaik-i , sarato jadi samakin barani mangecek , tantang imannyo kapado Isa Almasih .
54003014	Ambo ma arokkan , indak lamo lai ambo ka mangunjuangi angkau . Biyapun baitu , nan surek ko ambo buwek juwo kabake angkau ,
54003015	supayo , jikok ambo talambek , angkau lah tawu baa samustinyo iduik kito sabagai kaluarga Allah , iyolah jamaat Allah nan iduik . Jamaat ko lah nan marupokan tunggak panupang , sarato pandukuang pangajaran nan bana dari Allah .
54003016	Indak surang juwo doh urang nan dapek manulak , baralah gadangnyo rasiyo agamo kito : Baliau manampakkan diri dalam rupo manusia , sarato dinyatokan bana dek Roh Allah , sarato diliyek dek sagalo malekaik . Baritonyo pacah di antaro sagalo banso , Baliau dipicayoi di muko bumi ko , sarato di angkek ka sarugo .
54004001	Roh Allah sacaro jaleh mangatokan , baraso dimaso-maso nan ka tibo , sabagian urang ka bi marotaik , ma engkari Isa Almasih . Inyo ka bi patuah kabake roh-roh nan manyasekkan , sarato ma ikuik-i sagalo pangajaran roh jahek ,
54004002	nan disampaikan malalui urang-urang munapiak nan mangicuah . Ati nurani urang-urang tu lah kalam .
54004003	Inyo ma ajakan kabake urang , supayo indak barumah tanggo , sarato ado babarapo makanan nan indak buliah dimakan . Padohal makanan tu dijadikan Allah , untuak dimakan jo batarimo kasih kapado Baliau , dek urang-urang nan lah ba iman kapado Isa Almasih , sarato nan lah tawu jo pangajaran nan bana dari Allah .
54004004	Sagalo sasuatu nan dijadikan dek Allah tu baiak , indak ado ciyek juwo doh , nan musti di anggap haram , jikok lah ditarimo jo batarimo kasih kapado Allah .
54004005	Dek karano barakaik dari Allah , sarato jo dowa , mambuwek makanan tu jadi ala .
54004006	Jikok angkau ma ajakan kasadonyo tu kabake sudaro-sudaro sa iman , mako angkau ka manjadi palayan Isa Almasih nan bakarajo sacaro elok . Angkau ka taruih mamupuak batin angkau , jo kato-kato Allah nan kito picayoi , sarato jo sagalo pangajaran nan bana , nan lah angkau ikuik-i salamo ko .
54004007	Jauahilah sagalo curito , nan barasa dari angan-angan nan indak baguno . Andaklah angkau malatiah diri untuak iduik nan ba ibadaik .
54004008	Latiahan tubuah saketek sajo gunonyo , tapi latiahan rohani paguno dalam sagalo parkaro , dek karano manganduang janji , untuak iduik dimaso kini , sarato iduik dimaso nan ka tibo .
54004009	Parkaro tu bana , patuik ditarimo , sarato patuik dipicayoi sapanuahnyo .
54004010	Itulah sababnyo kito bajuwang , sarato bakarajo kareh , dek karano kito baharok sapanuahnyo kapado Allah nan iduik ; Baliaulah Panyalamaik kasadonyo urang , tarutamu sakali urang-urang nan ba iman .
54004011	Ajakanlah kasadonyo tu , sarato suruahlah urang-urang tu ma ikuik-inyo .
54004012	Janlah mampadiyakan surang juwo urang , nan ma anggap angkau randah , kok samantang angkau mudo . Sabaliaknyo , andaklah angkau jadi taladan dek urang-urang ba iman , dalam kato-kato , dalam parangai , dalam caro samo-samo mangasiahi , sarato dalam caro angkau ba iman kapado Isa Almasih , sarato jo iduik angkau nan suci .
54004013	Samantaro itu , sampai ambo tibo isuak , angkau musti basungguah-sungguah mambacokan Alkitab kabake urang-urang tu , mandorong sumangaik , sarato jo ma aja inyo .
54004014	Janlah angkau lalai untuak mampagunokan karunia dari Roh Allah , nan dibarikan kabake angkau dikutiko pamimpin-pamimpin jamaat , malatakkan tangannyo di ateh kapalo angkau , sarato dikutiko nabi-nabi manyampaikan pasan Allah tantang diri angkau .
54004015	Karajokanlah kasadonyo tu jo sacaro basungguah-sungguah , supayo kamajuan angkau diliyek dek kasadonyo urang .
54004016	Jagoilah diri angkau , jagoi pulolah pangajaran angkau . Andaklah angkau satiya mangarajokan kasadonyo tu , dek karano jo caro nan baitu , angkau ka manyalamaikkan , biya diri angkau sandiri , ataupun urang-urang nan lai ma iyokan angkau .
54005001	Janlah mambangihi urang nan labiah tuwo daripado angkau , jo kato-kato nan kareh , tapi ajaklah inyo untuak mandangakan kato-kato angkau , sa olah-olah inyo adolah apak angkau . Anggaplah urang-urang mudo sabagai sudaro ,
54005002	urang padusi-padusi nan tuwo sabagai mandeh . Padusi-padusi nan mudo , andaklah angkau anggap sabagai adiak , jo sikap nan suci .
54005003	Aromaik-ilah urang-urang nan marando , nan sabana-bana iduik surang .
54005004	Tapi jikok surang urang marando , nan layi punyo anak , atau punyo cucu , mako anak cucunyo tu lah nan partamu-tamu , nan musti di agiah pangaratian , baraso inyo musti mamparatikan kaluarganyo , sarato mambaleh budi urang gaeknyo atau anduangnyo . Dek karano , itulah parkaro nan manyanangkan ati Allah .
54005005	Urang marando nan sabana-bana iduik surang , sarato indak mampunyoi siya-siyanyo , nan ka dapek mamaliaronyo , nan hanyo baharok kapado Allah . Siang malam inyo taruih badowa kapado Allah , untuak mintak partolongan Baliau .
54005006	Tapi , urang marando nan suko iduik basanang-sanang , ba arati inyo lah mati , biyapun inyo iduik juwo lai .
54005007	Sampaikanlah pitunjuak-pitunjuak ko , kabake urang-urang tu , supayo iduiknyo indak bacacek .
54005008	Tapi , jikok ado urang , nan indak mamaliaro sanak sudaronyo , labiah-labiah kaluarganyo sandiri , ba arati urang tu mamungkie-i kayakinannyo ; inyo labiah buruak dari urang nan indak ba iman .
54005009	Hanyo urang marando nan mamanuahi saraik-saraik nan bakcando iko lah , nan buliah dimasuakkan ka dalam daftar urang marando : umuanyo musti indak kurang dari anam puluah tawun , dawulu inyo hanyo sakali balaki ,
54005010	inyo tamusaua sabagai padusi nan suko mangarajokan parkaro-parkaro nan baiak , umpamonyo , inyo lah manggadangkan anak-anaknyo sacaro elok , suko manarimo tamu-tamu bamalam di rumahnyo , suko malayani urang-urang nan ba iman , suko mambantu urang-urang nan kasulitan , sarato suko mangarajokan sacaro sungguah-sungguah , sagalo rupo karajo nan baiak .
54005011	Jan dimasuakkan ka dalam daftar tu , urang-urang marando nan mudo . Dek karano , jikok salero mudonyo manjadi sangaik kuwaik , inyo nak balaki baliak , Isa Almasih ditinggakannyo .
54005012	Mako urang-urang tu basalah , dek karano inyo mamungkie-i janji , nan dibarikan kabake inyo .
54005013	Lagipulo inyo mambuwang-buwang wakatu , kaluwa masuak rumah urang . Nan labiah buruak lai , iyolah , baraso inyo baraja mampitanah namo urang lain , sarato mancikarauwi urusan urang , sarato mampakecekkan parkaro-parkaro nan indak patuik dipakecekkan .
54005014	Itulah sababnyo , mangko ambo niyo supayo , urang-urang mudo nan marando , bi balaki baliak , buliah bi baranak sarato ma uruih rumah tanggo , supayo musuah-musuah kito indak mandapek kasampatan , untuak mamburuak-buruakkan namo kito .
54005015	Dek karano , ado urang-urang marando nan lah tasasek manuruikkan Ubilih .
54005016	Tapi , jikok surang padusi nan Kristen , punyo anggota kaluarga nan lah marando , mako inyo musti mambantu urang-urang marando tu ; jan mampadiyakan jamaat nan manangguang urang-urang tu . Jo caro nan baitu , jamaat dapek mambantu urang-urang marando , nan sabana-bana indak punyo sanak sudaro .
54005017	Pamimpin jamaat nan mangarajokan tugehnyo sacaro elok , patuik di aragowi duwo kali lipek , tarutamu sakali urang-urang nan rajin bakatubah , sarato jo ma aja .
54005018	Dek karano di Alkitab ado tatulih , " Janlah mananggang salero jawi , nan sadang mamijak-mijak gandun , untuak malapehkan buwah gandun dari tangkainyo " , baitu pulo , " Urang nan bakarajo , bahak manarimo upahnyo " .
54005019	Janlah manarimo apo nan dituduahkan , taradok surang pamimpin jamaat , antah kok layi dikuwaikkan , dek duwo atau tigo urang sasi .
54005020	Urang nan babuwek doso , mustilah diparingekkan di adok-an kasadonyo jamaat , supayo nan lain jadi takuik .
54005021	Di adok-an Allah jo Isa Almasih , sarato jo malekaik-malekaik nan tapiliah , ambo sabana mamintak , supayo angkau ma ikuik-i pitunjuak-pitunjuak ko , sacaro jo indak sangko buruak taradok siya-siyanyo , sarato indak mamijakkan batuang sabalah .
54005022	Janlah talampau capek malatakkan tangan , kabake surang urang , untuak marasmikan inyo di angkek sabagai palayan Tuhan . Jikok urang lain badoso , jan sato pulo talibaik dalam doso tu . Jagolah diri angkau supayo tatap suci .
54005023	Jan lai ayie sajo nan diminun ; minun pulolah anggur agak saketek , untuak panolong karajo paruik angkau , dek karano angkau acok sakik-sakik .
54005024	Doso sabagian urang , sabalun di adieli , lah nampak sacaro jaleh . Tapi doso urang lain , baru dikatawui sasudahnyo .
54005025	Baitu pulo , karajo-karajo nan baiak lansuang kaliyatan . Nan sulik kaliyatanpun , indak bisa doh tatap ta andok .
54006001	Urang-urang Kristen nan manjadi budak , inyo musti ma anggap , baraso induak samangnyo patuik di aromaik-i , supayo urang indak dapek mamburuakkan namo Allah , atau mamburuakkan pangajaran kito .
54006002	Budak-budak nan induak samangnyo urang Kristen , inyo indak buliah maremehkan induak samangnyo , biyapun inyo samo-samo urang Kristen . Malah samustinyo budak-budak tu malayani induak samangnyo tu , jo sacaro nan labiah elok lai , dek karano , induak samang nan dilayani sacaro elok tu , adolah samo-samo urang ba iman nan dikasiahi . Kasadonyo ko mustilah angkau ajakan , sarato jo angkau nasiyaikkan .
54006003	Kok siya-siyanyo ma ajakan pangajaran , nan lain daripado itu , sarato indak satuju , jo pangajaran nan bana dari Tuhan kito Isa Almasih , sarato jo pangajaran agamo kito ,
54006004	mako inyo adolah urang nan uju , sarato indak tawu sabuwah alah jo ! Panyakiknyo iyolah suko badebaik jo batangka , tantang parkaro sabutan-sabutan , sainggo manimbuakan bingik , silang salisiah , pitanah , curiga nan indak elok ,
54006005	sarato jo pasalisiahan nan indak abih-abihnyo . Jalan pikieran urang-urang tu lah tasumbek , sarato indak batua lai . Inyo manyangko bisa manjadi kayo dari agamo .
54006006	Batua agamo tu mambarikan ka untuangan nan gadang , jikok urang tu puweh , jo apo nan inyo punyoi .
54006007	Dek karano , indak ado ciyek juwo doh nan kito bawok ka dalam dunia ko , baitu pulo , indak ciyek juwo doh nan ka dapek ka kito bawok kaluwa !
54006008	Jadi , jikok lah ado makanan jo pakaian , itu lah cukuik tu .
54006009	Tapi , urang nan nak niyo manjadi kayo , tadayo sarato jo tajarek , dek bamacam-macam ka inginan nan pandie , sarato nan marusak . Sagalo ka inginan tu mambuwek urang jadi binaso jo cilako .
54006010	Dek karano akok ka pitih , mako timbualah sagalo macam karajo nan jahek . Ado sabagian urang , nan dek mangaja pitih , sainggo inyo indak lai ma ikuik-i pangajaran Kristen , sudah tu urang-urang tu , ditimpo dek banyak sansaro nan maluluahkan atinyo .
54006011	Tapi , nan angkau adolah urang nan miliak Allah , jadi angkau musti manjauahi kasadonyo tu . Ba usawolah manjadi urang nan bana dimato Allah , nan bakarajo untuak Allah , ba iman kapado Isa Almasih , mangasiahi sasamo manusia , tabah dalam sansaro , sarato basikap lamah lambuik .
54006012	Bajuwanglah sungguah-sungguah , untuak iduik sabagai urang Kristen , supayo angkau buliah marabuik adiyah iduik sajati nan kaka . Dek karano , untuak itulah mangkonyo Allah mamanggie angkau , dikutiko angkau ma akui di adok-an banyak urang , baraso angkau ba iman kapado Isa Almasih .
54006013	Nan kiniko , di adok-an Allah nan mambari angok kabake sagalo sasuatu , sarato di adok-an Isa Almasih , nan mambari pangakuan nan bana kabake Pontius Pilatus , ambo mamintak nan bakcando iko dari angkau :
54006014	Patuahilah kasadonyo parentah tu , sacaro indak sumbiang , sarato indak bacacek , sampai ka ari Tuhan kito , Isa Almasih tibo baliak .
54006015	Kadatangan-Nyo ka ditantukan dek Allah sandiri , dikutiko nan tapek . Baliaulah Panguwaso Tungga ; Baliau mulie , Rajo sagalo rajo , sarato Tuhan sagalo tuwan .
54006016	Baliau sajolah nan indak bisa dikuwasoi dek mauik ; Baliau iduik dalam cahayo nan indak dapek , didakek-i dek siya-siyanyo . Indak surang juwo doh manusia nan lah panah maliyek Baliau , atau dapek maliyek Baliau . Untuak Baliaulah aromaik , sarato jo kuwaso untuak salamo-lamonyo ! Amin .
54006017	Kabake urang-urang nan kayo di dunie ko , andaklah angkau mintak , supayo inyo jan uju , sarato jan baharok kabake barang nan indak tatap -- umpamonyo baharok ka arato bando . Urang-urang tu andaknyo , musti baharok kapado Allah , nan mambari sagalo sasuatu kabake kito sacaro balimpah , supayo kito marasokan lamaknyo .
54006018	Mintaklah kabake urang-urang tu , untuak manyatokan kabaiakkan , untuak banyak mangarajokan parkaro-parkaro nan baiak , elok ati , sarato suko baragiah .
54006019	Jo caro nan baitu , urang-urang tu lah mangumpuakan arato , nan ka manjadi pokok nan baiak , untuak maso nan ka tibo . Sarato jo itu , inyo ka mandapek iduik nan kaka , iyolah iduik nan sajati .
54006020	Apo nan lah dipicayokan kabake angkau , jagolah itu elok-elok Timotius ! Jauahilah kecek-kecek nan indak paguno , sarato jo sagalo padebaik-an , tantang parkaro-parkaro nan sacaro kaliru disabuik " Pangatawuan " .
54006021	Dek karano , ado urang-urang nan mangatokan , baraso inyo punyo pangatawuan tu , sainggo inyo manyaleweng dari sagalo pangajaran Kristen , nan dipicayoi inyo dulu . Mudah-mudahan Tuhan mambarakaik-i sudaro-sudaro . Salam aromaik dari kami , Paulus
55001001	Oih Timotius , anak ambo nan tacinto ! Ambo , si Paulus , mambuwek surek ko kabake angkau , sarato ma arokkan mudah-mudahan Allah Bapak , sarato jo Tuhan kito Isa Almasih , mambari barakaik , rahmaik , sarato jo aman santoso kabake angkau . Ateh kahandak Allah , ambo di angkek manjadi rasul Isa Almasih , sarato di utuih untuak mambaritokan tantang iduik nan dijanjikan Allah . Iduik tu kito tarimo dek karano kito basatu jo Isa Almasih .
55001002	
55001003	Ambo basyukur kapado Allah , nan ambo layani jo ati nurani nan barasiah , samo jo bakcando nan dikarajokan dek niniak muyang ambo dulu . Ambo tatap batarimo kasih kapado Allah , satiyok kali ambo mangana angkau dalam dowa , biya siang ataupun malam .
55001004	Ambo takana jo ati angkau nan ta ibo . Itulah sababnyo , mangko ambo niyo sangaik nak basuwo jo angkau , supayo ambo dapek sabana-bana basukocito .
55001005	Ambo takana pulo jo iman angkau , nan sungguah-sungguah kapado Isa Almasih , samo jo bakcando iman anduang angkau , anduang Lois , saroman pulo jo iman mandeh angkau Eunike . Ambo yakin , baraso angkau pun ba iman bakcando itu pulo .
55001006	Dek karano itu , ambo ma ingekkan kabake angkau , supayo angkau taruih mampakambang karunia nan di agiahkan Allah kabake angkau , dikutiko ambo malatakkan tangan kabake angkau .
55001007	Dek karano , Roh nan dibarikan Allah kabake kito , bukannyo roh nan mambuwek kito jadi panakuik . Sabaliaknyo Roh Allah tu , mambuwek kito manjadi kuwaik , panuah jo raso kasiah , sarato dapek manahan diri .
55001008	Dek karano itu , janlah malu mambari pangakuan tantang Tuhan kito , sarato janlah malu pulo tantang diri ambo , nan dipinjarokan dek karano di Baliau . Sabaliaknyo , andaklah angkau jo kakuatan nan dari Allah , sato manangguang sansaro untuak Injil tu .
55001009	Allah manyalamaikkan kito , sarato jo mamanggie kito , supayo manjadi umaik-Nyo sandiri . Baliau mampabuwek nan baitu , bukan badasarkan kabake apo nan lah kito karajokan , tapi badasarkan rancana Baliau sandiri , sarato jo rahmaik-Nyo . Baliau mambarikan kabake kito rahmaik-Nyo , malalui Isa Almasih , sajak sabalun dunia ko dijadikan .
55001010	Nan kiniko , Allah manyatokan rahmaik-Nyo tu kabake kito , jo sacaro kadatangan Rajo Panyalamaik kito , Isa Almasih . Isa Almasih mangalahkan kuwaso mauik , sarato mambawok iduik nan kaka malalui Injil tu .
55001011	Untuak mambaritokan Injil tu lah , Allah ma angkek ambo manjadi rasul , sarato jo manjadi guru .
55001012	Itulah sababnyo , mangkonyo ambo manangguangkan sagalo sansaro ko , tapi ambo tatap yakin , dek karano ambo tawu bana siya nan ambo imani . Ambo yakin , baraso apo nan lah Baliau picayokan kabake ambo , Baliau bisa pulo manjagonyo sampai di Ari Kiyamaik .
55001013	Ikuik-ilah sacaro sungguah-sungguah , pangajaran nan bana nan lah ambo ajakan kabake angkau . Andaklah angkau tatap bapacik kabake iman , sarato jo kabake kasiah nan manjadi miliak kito , dek karano kito basatu jo Isa Almasih .
55001014	Jo bantuan dari Roh Allah , nan iduik di dalam diri kito , andaklah angkau manjago elok-elok , parkaro-parkaro ba arago nan lah dipicayokan kabake angkau .
55001015	Angkau tawu , baraso kasadonyo urang di wilayah Asia , lah maninggakan ambo , tamasuak pulo si Figelus jo si Hermogenes .
55001016	Tapi , kaluarga si Onesiforus , lah babarapo kali manggadangkan ati ambo . Mudah-mudahan , Tuhan bamurah ati manyatokan raso ibo-Nyo , kabake urang-urang tu . Biyapun ambo dalam pinjaro , si Onesiforus indak malu doh jo ka adaan ambo tu .
55001017	Baitu tibo di Roma , inyo taruih ba usawo mancari ambo , sampai inyo basuwo jo ambo .
55001018	Angkau tawu pulo , baraso di Efesus inyo sambuah pulo manolong ambo . Mudah-mudahan , Tuhan manyatokan raso ibo kabake inyo , di ari Tuhan ma adieli kasadonyo umaik manusia .
55002001	Oih Timotius , anak ambo ! Andaklah angkau manjadi kuwaik dek rahmaik nan dibarikan kabake kito , dek karano kito basatu jo Isa Almasih .
55002002	Pangajaran nan dulu , nan lah angkau danga dari ambo di adok-an banyak urang , andaklah angkau picayokan kabake urang-urang , nan dapek dipicayoi , sarato nan pandai ma aja urang lain .
55002003	Angkau musti sato manangguang sansaro , sabagai parajurik Isa Almasih nan satiya .
55002004	Surang parajurik nan sadang batugeh , indak ka manyibukkan dirinyo doh , jo urusan-urusannyo sandiri , dek karano , inyo niyo manyanangkan ati kumandannyo .
55002005	Surang olahragawan , indak ka manjadi juara doh dalam suatu patandiangan , jikok inyo indak mamatuahi sagalo paratuaran .
55002006	Urang paparak nan lah bakarajo kareh , inyolah nan partamu-tamu , nan bahak mandapek asie tanaman .
55002007	Inok-manuangkanlah apo nan ambo kamukokan tu , dek karano , Tuhan ka mambarikan kabake angkau kamampuan untuak mangarati kasadonyo tu .
55002008	Kana-ilah nan ambo katokan ko : Injil nan ambo baritokan tu , adolah kaba tantang Isa Almasih , katurunan Nabi Daud ; Baliaulah Isa Almasih nan lah iduik baliak dari mauik .
55002009	Dek karano mambaritokan Injil tu lah , ambo manangguang sansaro ; malah sampai dirantai bakcando urang jahek . Tapi , nan firman Allah indak ka bisa doh dirantai .
55002010	Itulah sababnyo mangkonyo ambo tabah manangguangkan kasadonyo tu , demi kapantiangan urang-urang nan lah dipiliah dek Allah , supayo urang-urang tu pun mandapek kasalamatan , nan dibarikan malalui Isa Almasih , nan disaratoi jo kamuliaan nan kaka .
55002011	Sabana batualah kato-kato ko , " Jikok kito lah mati samo-samo jo Baliau , mako kito ka iduik pulo samo-samo jo Baliau .
55002012	Jikok kito tatap tabah , mako kito ka mamarentah pulo samo-samo jo Baliau . Jikok kito ma engkari Baliau , mako Baliau ka ma engkari kito pulo .
55002013	Jikok kito indak satiya , nan Baliau tatap satiya , dek karano , indak bisa doh Baliau batantangan jo diri Baliau sandiri . "
55002014	Andaklah angkau ma ingekkan urang-urang tu tantang kasadonyo ko . Di adok-an Allah , nasiyaik-ilah urang-urang tu , supayo jan batangka tantang parkaro sabutan-sabutan . Itu indak ado doh gunonyo , malah hanyo ka mangacaukan urang-urang nan mandanga .
55002015	Andaklah angkau ba usawo sungguah-sungguah , supayo di akui dek Allah , sabagai urang nan patuik bakarajo untuak Baliau . Ba usawolah , supayo angkau indak malu jo karajo angkau tu , tapi ma ajakannyo sacaro tapek , sagalo pangajaran nan bana dari Allah .
55002016	Jauahilah kecek-kecek nan indak ado gunonyo , sarato jo kecek nan mahino Allah . Sagalo kecek nan bakcando itu , hanyo mambuwek urang samakin jahek .
55002017	Pangajaran urang-urang tu manjala , bakcando panyakik kanker nan ganaih . Di antaro urang-urang tu tamasuak si Himeneus jo si Filetus .
55002018	Inyo lah bi manyaleweng dari pangajaran nan bana , sarato lah mangacaukan iman sabagian urang . Inyo bi mangatokan , baraso , urang iduik baliak sasudah mati , lah tajadi .
55002019	Tapi , dasar kokoh nan dibuwek dek Allah , indak dapek doh diguyahkan . Di atehnyo ado tatulih bakcando iko , " Tuhan tawu bana , siya urang-urang nan manjadi miliak-Nyo " , " Urang nan mangatokan baraso inyo miliak Tuhan , urang tu musti baranti mangarajokan karajo nan salah " .
55002020	Di dalam rumah nan gadang ado bamacam-macam alaik paragaik . Ado nan dibuwek dari perak , atau nan dari ameh , tapi ado pulo nan dari kayu , atau nan dari tanah . Ado nan dipagunokan untuak kaparaluan nan mulie , ado pulo nan dipagunokan untuak kaparaluan nan biaso .
55002021	Urang nan lai mambarasiahkan dirinyo dari sagalo sasuatu nan jahek , mako urang tu ka dipagunokan untuak kaparaluan nan mulie . Inyo ka manjadi miliak nan tasandiri , sarato ka paguno dek induak samangnyo . Inyo disadiyokan untuak ka dipagunokan di satiyok karajo nan baiak .
55002022	Jauahilah sagalo nan disukoi dek urang mudo . Ba usawolah untuak iduik manuruik nan katuju dek Allah , satiya kabake pangajaran-Nyo , sarato samo-samo mangasiahi jo manusia , sarato punyo katanangan ati . Iduiklah jo caro nan baitu , samo-samo jo urang-urang nan basaru , mamintak tolong kapado Tuhan jo ati nan barasiah .
55002023	Janlah sato dalam padebaik-an urang-urang pandie , nan indak tawu apo-apo . Angkau tawu , baraso kasadonyo tu hanyo manimbuakan patangkaran .
55002024	Urang nan bakarajo untuak Tuhan , indak patuik batangka ; inyo musti ramah taradok kasadonyo urang , sarato bisa ma aja urang sacaro elok , sarato jo saba .
55002025	Inyo musti sacaro jo lamah lambuik , ma aja-i urang-urang nan suko malawan ; mudah-mudahan , Allah ma agiah kasampatan kabake urang-urang tu , untuak batobaik dari doso-dosonyo , sarato tawu jo pangajaran nan bana .
55002026	Jo caro nan baitu , urang-urang tu ka sadar baliak , mako inyo ka lapeh dari parangkok Ubilih nan lah manangkoknyo , nan mamaso inyo ma ikuik-i kandak Ubilih .
55003001	Kana-ilah apo nan ambo katokan ko : Di ari-ari nan tarakir ka banyak kasusahan .
55003002	Manusia hanyo ka mamantiangkan dirinyo surang , basipaik cangok ka pitih , uju , sarato suko maruwok . Urang-urang tu suko mahino urang , durako ka ranggaeknyo , indak tawu batarimo kasih , sarato jajok jo parkaro-parkaro rohani .
55003003	Inyo indak mangasiahi sasamo manusia , indak namuah mambari maoh , inyo suko mamburuak-buruakkan namo urang lain , suko mamakai kakarasan , inyo kejam , sarato indak suko jo kabaiakkan .
55003004	Inyo suko mangkiyanaik , angkuah , sarato indak bapikie panjang . Inyo labiah suko jo kasanangan dunia daripado ma ikuik-i Allah .
55003005	Biyapun sacaro layie , inyo patuah manjalankan kawajiban agamo , tapi , inyo manulak inti dari agamo tu sandiri . Jauahilah urang-urang nan bakcando itu .
55003006	Ado di antaro urang-urang tu , nan lah manyalinok masuak ka rumah-rumah urang , sudah tu inyo ma umbuak padusi-padusi nan lamah , nan sangaik banyak doso , sarato nan dikuwasoi dek bamacam-macam ka inginan .
55003007	Padusi-padusi tu taruih manaruih mintak di aja , tapi indak panah dapek mangatawui pangajaran nan bana dari Allah .
55003008	Samo jo bakcando Yanes jo Yambres , nan malawan Nabi Musa saisuak , jo caro nan baitu pulolah urang-urang tu malawan pangajaran nan dari Allah . Pikierannyo lah rusak , nan imannyo lah runtuah .
55003009	Tapi urang-urang tu indak ka mancapai sabuwah alah jo doh , dek karano , kapandie-annyo ka dikatawui dek kasadonyo urang , samo jo bakcando nan lah di alami dek Yanes jo Yambres .
55003010	Tapi nan angkau lah ma ikuik-i sagalo pangajaran ambo , parangai ambo , sarato jo tujuan iduik ambo . Angkau lah maliyek sandiri , baa bana ambo sabana-bana ba iman kapado Isa Almasih , sarato mangasiahi sasamo manusia . Angkau tawu pulo , baa kasabaran sarato jo katabahan ambo .
55003011	Angkau lah manampak ambo di aniayo , ambo sangaik sansaro . Angkau tawu kasadonyo apo nan tajadi taradok diri ambo di Antiokhia , di Ikonium , sarato jo di Listra ; angkau tawu pulo kasadonyo nan ambo tangguangkan ! Tapi Tuhan manyalamaikkan ambo dari kasadonyo tu .
55003012	Batua , kasadonyo urang nan niyo nak iduik ba ibadaik , sarato niyo iduik basatu jo Isa Almasih , ka di aniayo ,
55003013	sadangkan urang-urang nan jahek , sarato jo urang-urang nan pangicuah , inyo ka samakin jahek . Inyo bi mangicuah urang lain , padohal inyo sandiri pun takicuah .
55003014	Tapi tantang diri angkau Timotius , andaklah angkau tatap bapacik , kabake sagalo pangajaran nan bana , nan lah di ajakan kabake angkau , sarato nan angkau picayoi sapanuahnyo ; dek karano angkau tawu , siya guru-guru angkau .
55003015	Angkau musti mangana andaknyo , baraso sajak dari ketek angkau lah tawu jo Alkitab . Alkitab tu bisa mambari pangaratian kabake angkau , untuak mandapek kasalamatan malalui iman kapado Isa Almasih .
55003016	Kasadonyo nan tatulih di Alkitab , di ilhamkan dek Allah , sarato paguno untuak ma ajakan nan bana , untuak mamparingekkan , sarato untuak mampaelok-i nan salah , sarato untuak ma aja manusia supayo iduik manuruik nan katuju dek Allah .
55003017	Jo Alkitab tu , urang nan malayani Allah dapek dilangkok-i sacaro samparono , untuak sagalo macam karajo nan baiak .
55004001	Isa Almasih ka datang baliak ka dunie ko , untuak ka ma adieli urang-urang nan iduik , sarato jo urang-urang nan mati ; Baliau ka datang untuak mamarentah sabagai Rajo . Dek karano itu , ambo sabana mamintak kabake angkau di adok-an Allah , sarato jo Isa Almasih :
55004002	Andaklah angkau mangabakan barito nan dari Allah tu , sarato gigiah mandasak urang , supayo urang namuah mandangakannyo , apokoh urang-urang tu manarimo atau indak . Andaklah angkau mayakinkan urang , manyatokan kasalahannyo , sarato ma agiah dorongan kabake urang-urang tu . Ajalah urang jo caro nan sangaik saba .
55004003	Dek karano , ka tibo masonyo , urang indak namuah lai manarimo pangajaran nan bana . Sabaliaknyo , urang-urang tu ka mampaturuikkan ka inginannyo surang , inyo ka bi mangumpuakan banyak guru , untuak ma ajakan parkaro-parkaro nan lamak didanga dek talingonyo .
55004004	Urang-urang tu ka mamakok talingonyo taradok nan bana , tapi inyo niyo mandangakan curito-curito kaba bagalau .
55004005	Biyapun ka adaannyo baitu , angkau musti manguwasoi diri angkau , dalam ka adaan nan baa pun juwo . Tabahlah dalam sansaro , karajokanlah tugeh angkau , sabagai tukang baritokan Injil , sarato karajokanlah sa elok-eloknyo kawajiban angkau , sabagai palayan Allah .
55004006	Tantang diri ambo , lah tibo masonyo ambo ka mati sabagai karoban kapado Allah . Sabanta lai ambo ka maninggakan dunie ko .
55004007	Ambo lah ma ikuik-i patandiangan sa elok-eloknyo , ambo lah mancapai garih nan tarakir . Ambo tatap satiya kapado Isa Almasih sampai kasudahannyo .
55004008	Nan kiniko , adiyah kamanangan lah manantikan ambo . Di Ari Kiyamaik , Tuhan , Hakim nan adie tu nan ka manyarahkan adiyah tu kabake ambo , dek karano ambo iduik ba elok jo Allah . Indak hanyo ambo sajo doh nan ka manarimo adiyah tu , tapi kasadonyo urang nan sabana taragak manantikan kadatangan Tuhan , ka manarimo pulo .
55004009	Ba usawolah datang sacapeknyo ka tampaik ambo ,
55004010	dek karano si Demas lah maninggakan ambo , dek karano inyo mancintoi dunia ko . Inyo lah payi ka Tesalonika . Si Kreskes lah payi ka Galatia , nan si Titus ka Dalmatia .
55004011	Hanyo Lukas nan tingga jo ambo . Japuiklah si Markus , bawoklah inyo samo-samo jo angkau , dek karano inyo dapek mambantu dalam karajo ambo .
55004012	Ambo lah manyuruah si Tikhikus payi ka Efesus .
55004013	Jikok angkau datang , bawoklah jubah nan ambo tinggakan di Troas , di rumah si Karpus . Bawok pulolah kitab-kitab ambo , tarutamu kitab-kitab nan dibuwek dari karateh kulik .
55004014	Si Aleksander , tukang timbago tu , lah mangarajokan parkaro-parkaro nan sangaik jahek taradok ambo . Tuhan ka mambalehkan ka inyo sasuwai jo karajonyo .
55004015	Angkau sandiri musti ingek-ingek taradok inyo , dek karano inyo manantang sangaik barito nan kito baritokan .
55004016	Dikutiko ambo partamu kali , mangamukokan pambelaan diri ambo , indak surang juwo doh urang nan mangawani ambo ; kasadonyo maninggakan ambo . Mudah-mudahan Allah indak manyalahkan urang-urang tu dalam parkaro iko !
55004017	Tapi , Tuhan mangawani ambo . Baliau mambarikan kakuatan , sainggo ambo bisa mambaritokan kasadonyo Injil tu , supayo dapek didanga dek kasadonyo urang , nan indak urang Yahudi . Nan ambo lapeh dari bahayo ukunan mati .
55004018	Batua , Tuhan ka malapehkan ambo , dari satiyok usawo nan jahek taradok ambo . Baliau ka mambawok ambo jo sanang salamaik masuak Karajaan-Nyo di sarugo . Andaklah Baliau dimuliekan salamo-lamonyo ! Amin .
55004019	Salam ambo kabake si Priskila jo si Akwila , sarato untuak kaluarga si Onesiforus .
55004020	Si Erastus tingga di Korintus , si Trofimus lah ambo tinggakan dalam ka adaan sakik di Miletus .
55004021	Ba usawolah sacapeknyo untuak datang sabalun musin dingin . Si Ebulus , si Pudes , si Linus , sarato jo si Klaudia inyo bi bakirin salam kabake angkau ; baitu pulo kasadonyo sudaro sa iman nan lainnyo .
55004022	Mudah-mudahan Tuhan tatap manyaratoi angkau . Mudah-mudahan Tuhan mambarakaik-i sudaro-sudaro ! Salam aromaik dari kami , Paulus
56001001	Anak ambo si Titus ! Ambo , si Paulus , mambuwek surek ko sabagai pisuruah Allah , sarato sabagai rasul Isa Almasih . Ambo dipiliah , sarato di utuih untuak manolong urang-urang piliahan Allah , supayo manjadi kuwaik dalam imannyo . Ambo musti pulo mambimbiang urang-urang tu , supayo inyo buliah tawu jo pangajaran nan bana , nan di ajakan dek agamo kito .
56001002	Pangajaran tu badasarkan harapan , baraso kito ka manarimo iduik sajati nan kaka . Allah lah manjanjikan iduik tu sajak sabalun parmuloan jaman -- Allah indak mungkin baduto .
56001003	Dikutiko nan tapek , Allah manyatokan janji-Nyo tu dalam pasan-Nyo . Pasan tu lah dipicayokan kabake ambo , nan ambo manyampaikannyo ateh parentah Allah Panyalamaik kito .
56001004	Oih Titus , angkau adolah sabana-bana anak ambo , dek karano , kito lah samo-samo ba iman kapado Isa Almasih . Ambo ma arokkan mudah-mudahan Allah Bapak , sarato jo Isa Almasih Rajo Panyalamaik kito , mambari barakaik sarato jo aman santoso kabake angkau .
56001005	Ambo tinggakan angkau di Kreta , supayo angkau dapek ma uruih karajo-karajo nan paralu juwo lai di atur . Supayo angkau ma angkek pulo pamimpin-pamimpin jamaat di satiyok kota . Sarato kana-ilah pitunjuak-pitunjuak ambo ko :
56001006	Surang pamimpin jamaat andaklah urang nan indak bacacek ; inyo musti hanyo punyo bini surang ; anak-anaknyo musti lah ba iman kapado Isa Almasih , sarato indak takato sabagai anak nan indak bakatantuan , atau indak bisa di atur .
56001007	Paniliak jamaat , adolah urang nan ma uruih karajo Allah , inyo indak buliah bacacek . Inyo indak buliah uju atau parabo , atau pamabuak , atau suko bacakak , atau cangok dipitih .
56001008	Inyo musti suko manarimo urang di rumahnyo , suko ka parkaro-parkaro nan baiak , dapek manahan diri , luruih , suci , sarato bataratik .
56001009	Inyo musti bapacik taguah ka pangajaran nan dapek dipicayoi , bakcando nan lah di ajakan kabake inyo . Jo caro nan baitu inyo mampu manasiyaik-i urang , badasarkan pangajaran nan bana , sarato manyatokan kasalahan urang-urang nan manantang inyo .
56001010	Dek karano , banyak urang nan suko mambarontak , tarutamu urang-urang nan dulunyo ba agamo Yahudi ; inyo bi mangicuahi urang lain jo ota-ota dutonyo .
56001011	Urang-urang nan bakcando itu musti dipakok muncuangnyo , dek karano inyo mangacaukan banyak kaluarga , jo sagalo pangajaran nan indak-indak . Inyo pabuwek bakcando itu , hanyo dek karano niyo mancari labo nan indak patuik !
56001012	Panah surang nabinyo sandiri , nan barasa dari Kreta juwo , mangatokan , " Urang-urang Kreta taruih baduto , sarato bakcando binatang buweh , nan rakuih sarato pamaleh . "
56001013	Apo nan dikatokan dek nabi tu iyo batua . Itu sababnyo mangko angkau musti mamparingekkan urang-urang tu sacaro jaleh ; supayo inyo tatap bapacik ka pangajaran nan bana ,
56001014	sarato indak lai bapacik kabake kaba bagalau urang Yahudi , atau ka sagalo paratuaran nan dibuwek , dek urang-urang nan manulak pangajaran nan bana tu .
56001015	Sagalo sasuatu adolah suci bagi urang-urang nan suci . Tapi , bagi urang-urang nan pikierannyo kumuah , sarato nan indak ba iman , indak ado ciyek juwo doh nan suci dek inyo , dek karano , pikieran jo ati nuraninyo lah kumuah !
56001016	Urang-urang tu bi mangatokan , baraso inyo tawu jo Allah , padohal sagalo karajonyo mamungkie-inyo . Urang-urang tu manjajokkan , sarato inyo indak namuah patuah ; inyo adolah urang-urang nan indak mampu , mangarajokan sasuatu nan baiak .
56002001	Tapi nan angkau , Titus , andaklah angkau ma ajakan pangajaran nan tapek .
56002002	Nasiyaik-ilah urang laki-laki nan tuwo , supayo inyo manahan diri , bijaksano , sarato iduik sabagai urang nan patuik di aromaik-i . Inyo musti pulo bapacik kabake pangajaran nan bana nan dari Allah , mangasiahi sacaro samparono , namuah sansaro sacaro jo tabah .
56002003	Baitu pulo , andaklah angkau manasiyaik-i padusi-padusi nan tuwo , supayo parangainyo sasuwai jo apo nan patuik , bagi urang nan iduik sangajo untuak Allah . Inyo indak buliah mampitanah urang lain , sarato indak buliah pancandu minunan kareh . Inyo musti ma ajakan parkaro-parkaro nan baiak ,
56002004	supayo jo caro itu , inyo dapek mandidik padusi-padusi nan mudo , untuak mangasiahi lakinyo , sarato jo anak-anaknyo ,
56002005	supayo inyo manjadi bijaksano , iduik suci , sarato manjadi bini nan baiak di rumah tanggo , nan tunduak kabake lakinyo . Jo caro nan baitu , indak ado lai urang nan ka dapek mancacek barito dari Allah .
56002006	Baitu pulo , nasiyaik-ilah urang-urang mudo , supayo inyo manjadi bijaksano .
56002007	Dalam sagalo parkaro , andaklah angkau manjadi taladan jo parangai nan elok . Jikok angkau ma aja , angkau musti luruih sarato jo basungguah-sungguah .
56002008	Pagunokanlah kato-kato nan bijaksano , nan indak dapek dicacek dek urang , supayo lawan-lawan angkau manjadi malu , dek karano indak ado parkaro-parkaro buruak , nan dapek inyo katokan tantang kito .
56002009	Budak-budak musti tunduak kabake induak samangnyo , sarato manyanangkan ati induak samangnyo dalam sagalo parkaro . Inyo indak buliah mambantah ,
56002010	atau mancilok . Andaklah inyo mampanampakkan , baraso inyo tatap basikap baiak sarato satiya , supayo jo sikapnyo tu urang bi mamuji pangajaran tantang Allah , Panyalamaik kito .
56002011	Dek karano Allah lah manyatokan rahmaik-Nyo , guno untuak manyalamaikkan kasadonyo umaik manusia .
56002012	Rahmaik Allah tu mandidik kito , supayo kito , indak lai iduik balawanan jo nan katuju dek Allah , sarato indak lai ma ikuik-i ka inginan duniawi . Kito dididik untuak iduik dalam dunie ko , jo sacaro tawu manahan diri , tuluih sarato jo satiya kapado Allah .
56002013	Kiniko kito sadang manantikan , Ari nan kito arok-arokkan tu ; di Ari tu dunia ko , ka maliyek kamuliaan Isa Almasih , iyolah Allah Nan Basa , Rajo Panyalamaik kito .
56002014	Baliau lah mangarobankan diri-Nyo untuak kito , untuak malapehkan kito dari sagalo nan jahek , sarato manjadikan kito suatu umaik nan lah lapeh dari doso , nan hanyo manjadi miliak-Nyo sajo , nan rajin babuwek baiak .
56002015	Ajakanlah kasadonyo tu , nasiyaik-ilah , sarato paringekkanlah urang-urang pandanga angkau tu , jo panuah wibawa . Janlah mampadiyakan surang juwo pun urang , nan marandahkan angkau .
56003001	Ingekkanlah anggota jamaat-jamaat angkau tu , supayo inyo tunduak kabake pamimpin-pamimpin , sarato jo kabake panguwaso nagara , patuah , sarato jo basadiyo mangarajokan satiyok karajo nan baiak .
56003002	Katokan kabake urang-urang tu , supayo inyo jan mampitanah , atau batangka jo siya-siyanyo , malainkan supayo inyo tatap basikap ramah . Andaklah urang-urang tu tatap basikap lamah lambuik taradok kasadonyo urang .
56003003	Dek karano , dawulu kito sandiri pun pandie pulo , sasek , sarato indak patuah . Kito dipabudak dek bamacam-macam napasu , sarato jo ka inginan ; kito iduik jo niyaik-niyaik jahek , sarato pambingik , sarato banci mambanci-i .
56003004	Tapi Allah , Panyalamaik kito manyatokan kasiah , sarato jo kabaiakkan ati-Nyo kabake kito .
56003005	Baliau manyalamaikkan kito , bukan dek karano kito lah mangarajokan sasuatu nan baiak doh , tapi dek karano Baliau sandiri maraso ibo kabake kito . Baliau manyalamaikkan kito malalui Roh Allah , nan mambari kito kalayieran baru , iduik baru , jo sacaro mambasuah kito .
56003006	Allah mancurahkan Roh-Nyo kabake kito , jo parantaroan Isa Almasih , Rajo Panyalamaik kito ,
56003007	supayo dek rahmaik Isa Almasih , kito ba elok baliak jo Allah , sarato kito mandapek iduik sajati nan kaka , nan kito arok-arokkan .
56003008	Kato-kato ko sabana-bana batua . Ambo niyo angkau manakankan parkaro-parkaro nan iko , supayo urang-urang nan ba iman kapado Allah , sabana-bana ba usawo untuak mangarajokan karajo-karajo nan baiak , sarato baguno untuak kasadonyo urang .
56003009	Jauah-ilah sagalo padebaik-an nan indak baguno , curito-curito asa-usua , patangkaran , sarato pacakak-an , tantang paratuaran agamo . Kasadonyo tu indak ado gunonyo , sarato indak ado doh labonyo .
56003010	Urang nan manyababkan silang salisiah dalam jamaat , andaklah angkau paringekkan sakali duwo kali ; sasudah tu , janlah bagaua juwo lai jo inyo .
56003011	Angkau tawu , baraso urang nan bakcando itu indak bataratik , sarato doso-dosonyo mambuktikan baraso inyo basalah .
56003012	Sacapeknyo , sasudah ambo ma utuih si Artemas atau si Tikhikus kabake angkau , ba usawo pulolah sacapek mungkin untuak datang kabake ambo , di Nikopolis , dek karano ambo bamukasuik manatap disinan salamo musin dingin .
56003013	Ba usawolah sungguah-sungguah untuak mambantu si Zenas , nan ahli jo paratuaran tu , sarato jo si Apolos , supayo inyo bisa barangkek , sarato jan sampai inyo bakakurangan .
56003014	Urang-urang kito musti baraja mangarajokan parkaro-parkaro nan baiak , supayo dapek mamanuahi sagalo kabutuahan nan sangaik diparalukan ; jan sampai urang-urang tu iduik indak baguno .
56003015	Kasadonyo sudaro-sudaro nan ado samo-samo jo ambo , inyo bi bakirin salam kabake angkau . Sampaikanlah salam kami kabake kanti-kanti kito nan sa iman . Mudah-mudahan Tuhan mambarakaik-i sudaro kasadonyo . Salam aromaik dari kami , Paulus
57001001	Sudaro Filemon , kawan sarato jo kanti kami ! Ambo , si Paulus surang tahanan dek karano di Isa Almasih , samo-samo jo sudaro kito si Timotius , mambuwek surek ko kabake angkau ,
57001002	sarato jo kabake jamaat nan bakumpua di rumah angkau ; sarato kabake sudari kito , si Apfia sarato jo kanti sapajuwangan kito , si Arkhipus .
57001003	Kami ma arokkan , mudah-mudahan Allah Bapak kito , sarato jo Tuhan Isa Almasih , mambari barakaik sarato jo aman santoso kabake angkau kasadonyo .
57001004	Satiyok kali ambo badowa , ambo manyabuik namo sudaro sarato jo batarimo kasih kapado Allah .
57001005	Dek karano ambo mandanga , baraso sudaro sabana-bana ba iman kapado Tuhan Isa Almasih , sarato mangasiahi kasadonyo umaik Allah .
57001006	Ambo badowa mudah-mudahan pasudaroan kito sabagai urang-urang nan ba iman , ka ma asiekan pangaratian nan labiah dalam , ateh sagalo barakaik nan kito miliak-i , dek karano basatu jo Isa Almasih .
57001007	Oih sudaro Filemon , kasiah angkau taradok kasadonyo umaik Allah , manggadangkan ati ambo , sarato mambari dorongan kabake ambo ! Kasadonyo umaik Allah , lah jadi basukocito dek karano di angkau .
57001008	Dek karano itu , sabagai surang sudaro nan sa iman , ambo bisa sajo mamarentahkan angkau , untuak mangarajokan apo nan musti angkau karajokan .
57001009	Tapi , dek karano ambo mangasiahi angkau , ambo hanyo mamintak sajo . Ambo ko surang urang tuwo , nan kiniko sadang ditahan di pinjaro , dek karano di Isa Almasih .
57001010	Ambo , si Paulus , mangamukokan suatu pintak kabake angkau tantang diri si Onesimus , inyo , nan adolah anak di ambo dalam Isa Almasih . Dek karano , di dalam pinjaro ko ambo lah jadi bapak rohaninyo .
57001011	Dawulu inyo indak baguno doh untuak angkau , tapi nan kiniko inyo baguno , bukan sajo untuak angkau , tapi untuak ambo iyo pulo .
57001012	Kiniko , urang nan ambo kasiahi tu , ambo kirin baliak kabake angkau .
57001013	Sabananyo , ambo niyo manahan inyo samo-samo jo ambo , sabagai pangganti angkau , supayo inyo bisa mambantu ambo , salamo ambo ditahan di pinjaro ko , dek karano mambaritokan Injil nan dari Allah .
57001014	Tapi , ambo indak namuah doh mangarajokan sasuatu , jikok angkau alun satuju . Ambo labiah suko , jikok angkau mangarajokannyo sacaro jo karilahan ati sandiri ; ambo indak namuah doh mamaso angkau .
57001015	Mungkin , si Onesimus bapisah dari angkau untuak samantaro wakatu , supayo angkau bisa mandapekkan inyo baliak untuak salamo-lamonyo .
57001016	Kiniko , inyo bukan hanyo surang budak untuak angkau ; inyo labiah dari itu . Inyo adolah sasamo urang Kristen nan tacinto . Inyo baguno sangaik untuak ambo , apo lai untuak angkau ! Tantu inyo baguno sangaik , biya sabagai budak , ataupun sabagai surang sudaro di dalam Tuhan !
57001017	Dek karano itu , karano angkau ma anggap ambo ko kanti sasamo urang Kristen , mako tarimolah baliak si Onesimus , samo jo bakcando angkau manarimo ambo .
57001018	Jikok inyo basalah , atau ba utang kabake angkau , biyalah ambo nan manangguang kasadonyo tu .
57001019	Nah , eloklah ambo tulihkan bana disiko : Ambo , si Paulus , nan ka mambayie kasadonyo . ( Tantu indak paralu doh ambo ingekkan , baraso angkau sandiri ba utang kabake ambo , iyolah iduik angkau nan baru sabagai urang Kristen . )
57001020	Dek karano itu , karano di Tuhan cubolah tolong ambo , gadangkanlah ati ambo sabagai sudaro di dalam Isa Almasih .
57001021	Ambo mambuwek surek ko , dek karano yakin , baraso angkau ka mampalakukan apo nan ambo pintak . Malahan ambo tawu , angkau ka mampalakukan labiah dari itu .
57001022	Samantaro itu , tolong sadiyokan biliak untuak ambo di rumah angkau , dek karano ambo baharok , Allah mampalakukan dowa sudaro-sudaro , sarato mambawok ambo babaliak kabake angkau kasadonyo .
57001023	Si Epafras , nan samo-samo jo ambo di pinjaro , dek karano di Isa Almasih , bakirin salam kabake angkau .
57001024	Tarimo pulolah salam kanti-kanti ambo : si Markus , si Aristarkhus , si Demas , sarato jo si Lukas .
57001025	Mudah-mudahan Tuhan Isa Almasih mambarakaik-i angkau kasadonyo . Salam aromaik dari kami , Paulus
58001001	Dijaman saisuak , lah acok kali Allah mangecek kabake niniak muyang kito , malalui nabi-nabi , jo bamacam-macam caro .
58001002	Tapi dijaman nan tarakir ko , Baliau mangecek kabake kito jo parantaroan Anak-Nyo . Malalui Anak-Nyo ko lah , Allah manjadikan kasadonyo alam nangko . Nan Allah lah manantukan , baraso Anak-Nyo ko pulolah , nan bahak mamiliak-i sagalo sasuatu .
58001003	Anak-Nyo ko lah , nan mamancakan cahayo kamuliaan Allah nan gilang-gumilang ; Baliaulah gambar nan nyato dari diri Allah sandiri . Baliau pulolah nan mamaliaro kasamparonoan alam nangko , jo firman-Nyo nan sangaik bakuwaso . Sasudah Baliau mamungkinkan manusia untuak dilapehkan dari doso-dosonyo , mako Baliau manduduak-i kurisi pamarentahan di sarugo , samo-samo jo Allah , Panguwaso nan paliang tinggi .
58001004	Anak Allah tu mandapek pangkaik nan jauah labiah tinggi dari malekaik , baitu pulo namo nan dibarikan Allah kabake Baliau , jauah pulo labiah ta aromaik daripado namo nan dibarikan kabake malekaik .
58001005	Indak panah doh Allah bakato bakcando iko , kabake salah surang pun malekaik , " Angkaulah Anak-Den ; di ari iko Aden manjadi Bapak angkau . " Indak panah pulo doh Allah bakato bakcando iko , tantang malekaik , nan nama pun juwo , " Aden ka manjadi Bapaknyo , nan inyo ka manjadi Anak-Den . "
58001006	Tapi , pado maso Allah ma utuih Anak-Nyo nan suluang ka dunie ko , Allah bakato bakcando iko , " Kasadonyo malekaik Allah wajib manyambah Anak tu . "
58001007	Tantang malekaik-malekaik , Allah bakato bakcando iko , " Allah mambuwek malekaik-malekaik-Nyo manjadi angin , sarato palayan-palayan-Nyo manjadi nyalo api . "
58001008	Tapi kabake Anak tu , Allah bakato , " Kurisi Angkau , ya Allah , ka kaka salamo-lamonyo ! Pamarentahan Angkau adolah pamarentahan nan adie .
58001009	Angkau suko kabake ka adielan , sarato jajok kabake nan curang ; itulah sababnyo Allah , Allah Angkau , mamiliah Angkau sarato mambarikan kabake Angkau ka aromatan nan mandatangkan sukocito , malabiahi dari kanti-kanti Angkau . "
58001010	Allah bakato pulo , " Angkau , Tuhan , pado mulonyo manjadikan bumi , nan Angkau sandiri mambuwek langik .
58001011	Kasadonyo tu ka ilang lanyok , sarato ka lusuah bakcando pakaian ; tapi nan Angkau indak ka barubah .
58001012	Kasadonyo alam ko ka Angkau lipek bakcando baju , sarato ka Angkau tuka jo nan lain . Tapi nan Angkau indak panah ka barubah , nan iduik Angkau indak ka bakasudahan . "
58001013	Allah indak panah doh bakato bakcando iko , kabake salah surang pun malekaik , " Duduaklah di sabalah suwok-Den , sampai musuah-musuah angkau Den tunduakkan kabake angkau . "
58001014	Jikok baitu , malekaik-malekaik tu apo nan sabananyo ? Inyo adolah roh-roh nan malayani Allah , sarato nan disuruah dek Allah , untuak manolong urang-urang nan ka manarimo kasalamatan .
58002001	Itulah sababnyo mangko kito musti labiah basungguah-sungguah , bapacik kabake sagalo pangajaran nan lah kito danga , supayo kito jan maninggakan kayakinan kito .
58002002	Pasan-pasan nan lah disampaikan dek malekaik-malekaik , kabake niniak muyang kito , tanyato bana , urang-urang nan indak ma ikuik-i , atau indak mamatuahinyo , ka manarimo ukunan nan sabandiang .
58002003	Apo lai jo kasalamatan , nan sangaik luwa biaso daripado pasan-pasan tu ! Jikok kito indak ma arahkan paratian kito taradok kasalamatan tu , tantu kito indak ka talapeh doh dari ukunan . Dek karano , Tuhan sandirilah nan partamu-tamu manyuwaraikkan kasalamatan tu , urang-urang nan mulo-mulo mandangakannyo , lah mambuktikan kabanarannyo kabake kito .
58002004	Disampiang itu , Allah sato manguwaikkan pangakuan urang-urang tu , jo sacaro mambuwek sagalo macam mukjizat , sarato jo parkaro-parkaro nan luwa biaso , sarato mambagi-bagikan pambarian-pambarian dari Roh Allah , manuruik ka inginan-Nyo sandiri .
58002005	Malekaik-malekaik indak mandapek kuwaso doh dari Allah , untuak mamarentah di dunia baru nan ka tibo , iyolah dunia nan sadang kito pakecekkan ko .
58002006	Sabaliaknyo , di suatu bagian di Alkitab ado tatulih bakcando iko , " Manusia tu apo , ya Allah , sainggo Angkau niyo mangana inyo ? Manusia hanyo manusia sajo , tapi Angkau mamparatikannyo !
58002007	Untuak wakatu nan singkek , Angkau manjadikan inyo saketek labiah randah daripado malekaik . Angkau mambarikan kabake inyo pangkaik nan mulie , sarato nan ta aromaik ,
58002008	sarato manjadikan inyo panguwaso ateh sagalo sasuatu . " Nah , jikok dikatokan , baraso Allah manjadikan manusia " panguwaso ateh sagalo sasuatu " , itu ba arati , baraso indak ado sasuatu pun , nan indak di bawah kakuwasoan manusia . Biyapun baitu , kiniko kito indak maliyek doh manusia bakuwaso ateh sagalo sasuatu .
58002009	Tapi kito lah maliyek Isa Almasih bakuwaso ! Baliau dijadikan saketek labiah randah , daripado malekaik , untuak maso nan sabanta , supayo ateh kabaiakkan ati Allah , Baliau dapek mati untuak kasadonyo umaik manusia . Kiniko kito lah maliyek Baliau dibari pangkaik nan mulie , sarato nan ta aromaik , dek karano Baliau lah manangguang sansaro sampai mati .
58002010	Iyo lah sapatuiknyo Allah -- nan manjadikan sagalo sasuatu untuak mukasuik-Nyo sandiri -- manjadikan Isa Almasih Panyalamaik nan samparono , malalui sansaro . Jo caro itu Allah dapek ma ajak banyak urang , untuak sato dimuliekan samo-samo jo Isa Almasih . Dek karano Baliaulah pambukak jalan bagi urang-urang tu , untuak bisa disalamaikkan .
58002011	Isa Almasih mambarasiahkan manusia dari sagalo dosonyo ; Baliau nan mambarasiahkan , sarato jo urang-urang nan lah dibarasiahkan tu , samo-samo mampunyoi ciyek Bapak . Itulah sababnyo , mako Isa Almasih indak malu ma akui urang-urang tu , sabagai sudaro-sudaro-Nyo .
58002012	Isa Almasih bakato kapado Allah , " Ambo ka mambaritokan kabake sudaro-sudaro Ambo , tantang Angkau . Ambo ka mamuji Angkau di dalam patamuan inyo tu . "
58002013	Isa Almasih bakato pulo , " Ambo ka manggantuangkan harapan Ambo kapado Allah . " Baliau mangatokan pulo , " Ikolah Ambo , samo-samo jo anak-anak nan lah dibarikan Allah kabake Ambo . "
58002014	Dek karano , urang-urang nan Baliau sabuik anak tu , adolah mukaluak manusia nan bisa mati , mako Isa Almasih sandiri manjadi samo jo urang-urang tu , sarato iduik dalam ka adaan manusia . Baliau pabuwek bakcando itu , supayo jo kamatian-Nyo tu , Baliau dapek mambinasokan Ubilih nan manguwasoi mauik .
58002015	Jo caro itu , Baliau malapehkan urang-urang nan salamo iduik dipabudak , dek karano takuik kabake mauik .
58002016	Nyatolah , baraso bukan malekaik doh nan ditolong-Nyo , tapi katurunan Nabi Ibrahim .
58002017	Iko ba arati , baraso Baliau musti manjadi samo jo sudaro-sudaro-Nyo dalam sagalo parkaro . Jo caro itu Baliau dapek manjadi Imam Basa nan satiya , sarato punyo raso ibo . Jo palayanan Baliau tu doso manusia dapek di ampuni .
58002018	Dek karano , Baliau sandiri panah manangguang sansaro , sarato lah panah dicubo-i , mako Baliau dapek manolong urang-urang nan kanai cobaan , dek karano Baliau sandiri panah dicubo-i , sarato lah panah sansaro .
58003001	Sudaro-sudaro nan samo-samo Kristen , nan lah dipanggie pulo dek Allah ! Cubolah pikie , inok manuangkanlah tantang Isa Almasih ko ! Allah ma utuih Baliau , sangajo untuak manjadi Imam Basa dalam agamo nan kito picayoi .
58003002	Baliau satiya kapado Allah , nan lah mamiliah Baliau untuak karajo itu , bakcando Nabi Musa sa isuak , inyo satiya pulo mangarajokan tugehnyo di Rumah Allah .
58003003	Tapi Isa Almasih patuik mandapek ka aromatan , nan labiah gadang daripado Nabi Musa . Dek karano , urang nan mambuwek rumah musti mandapek ka aromatan , nan labiah gadang daripado rumah tu sandiri .
58003004	Batua , satiyok rumah ado urang nan mambuweknyo , tapi nan mambangun sagalo sasuatu adolah Allah sandiri .
58003005	Nabi Musa satiya sabagai palayan di Rumah Allah , sarato manyampaikan parkaro-parkaro nan ka di baritawukan dek Allah , untuak maso nan ka tibo .
58003006	Tapi , Isa Almasih satiya sabagai Anak nan batangguang jawab , taradok Rumah Allah . Kito ko lah nan Rumah Allah , jikok kito layi tatap basumangaik , sarato tatap yakin untuak mandapek apo nan kito arokkan .
58003007	Dek karano itu , bakcando nan dikatokan dek Roh Allah , " Jikok pado ari ko kalian mandangakan suwaro Allah ,
58003008	janlah kalian basikareh kapalo , bakcando niniak muyang kalian , kutiko inyo bi mambarontak taradok Allah , sarato ma uji Allah di padang pasie .
58003009	' Disinan niniak muyang kalian mancuboi Den , sarato ma uji Den , ' kato Allah , ' padohal inyo lah maliyek karajo Den , ampek puluah tawun lamonyo . '
58003010	Itulah sababnyo mangko Den marabo taradok urang-urang tu , sarato Den mangatokan , ' Urang-urang tu tatap indak satiya , sarato anggan mamatuahi sagalo parentah Den . '
58003011	Aden bangih sarato basumpah , ' Urang-urang tu , indak ka masuak doh ka nagari tu , untuak dapek balapeh panek samo-samo jo Den . ' "
58003012	Sudaro-sudaro , ingek-ingeklah , jan sampai ado agak surang juwo , di antaro angku-angku nan atinyo baitu jahek , sarato indak ba iman , sainggo inyo baputa manjauahi Allah nan iduik !
58003013	Jadi , supayo jan ado surang pun juwo di antaro angku-angku , nan takicuah dek doso , sainggo malawan Allah , andaklah angku-angku samo-samo manasiyaik-i satiyok ari , salamo kito layi iduik juwo lai , dalam jaman nan dinamokan " Ari Iko " di dalam Alkitab .
58003014	Kito kasadonyo adolah kanti sapajuwangan jo Isa Almasih , asa kito layi mamacik taguah sampai akie , pado kayakinan nan lah kito miliak-i pado mulonyo .
58003015	Ikolah nan tatulih di Alkitab , " Jikok pado ari ko , kalian mandanga suwaro Allah , janlah kalian basikareh kapalo , bakcando niniak muyang kalian , kutiko inyo bi mambarontak taradok Allah . "
58003016	Nah , siyapokoh urang-urang nan mandanga suwaro Allah , sudah tu inyo mambarontak taradok Baliau ? Itulah kasadonyo urang nan dipimpin dek Nabi Musa , kaluwa dari Mesir , iyo ndak ?
58003017	Sarato taradok siyapokoh Allah bangih salamo ampek puluah tawun ? Taradok urang-urang nan badoso , nan bi mati di padang gurun , iyo ndak ?
58003018	Kutiko Allah basumpah bakcando iko , " Urang-urang tu indak ka bi masuak doh ka nagari tu , untuak dapek balapeh panek samo-samo jo Den " -- siya pulokoh nan dimukasuik dek Allah ? Nan dimukasuik iyolah , urang-urang nan mambarontak taradok Allah , iyo ndak ?
58003019	Kiniko kito lah mangarati , baraso urang-urang tu indak dapek doh masuak , dek karano inyo indak bi ba iman kapado Allah .
58004001	Nah , janji Allah balaku juwo lai , kito ka di agiah balapeh panek nan dijanjikan dek Baliau . Jadi , andaklah kito manjago , supayo jan ado agak surang juwo pun di antaro angku-angku , nan tanyato indak marasokan lamak balapeh panek nan dijanjikan tu .
58004002	Dek karano Injil tu lah dibaritokan kabake kito , samo jo bakcando kabake urang-urang tu . Tapi kabake urang-urang tu , barito tu indak ado doh gunonyo . Dek karano kutiko inyo mandanga barito tu , inyo indak bi picayo .
58004003	Tapi kito nan layi ba iman , ka manarimo balapeh panek nan dijanjikan dek Allah tu . Itu sasuwai jo apo nan dikatokan dek Allah , nan bakcando iko , " Aden bangih sarato basumpah , ' Urang-urang tu indak ka bi masuak doh , untuak dapek balapeh panek samo-samo jo Den . ' " Allah bakato baitu , biyapun karajo-Nyo lah salasai sajak Baliau manjadikan dunia ko .
58004004	Dek karano , tantang parkaro ari nan katujuah , ado tatulih di Alkitab bakcando iko , " Pado ari nan katujuah Allah baranti dari sagalo karajo-Nyo . "
58004005	Tantang parkaro itu ditulihkan baliak , bakcando iko , " Urang-urang tu indak ka bi masuak doh ka nagari tu , untuak dapek balapeh panek samo-samo jo Den . "
58004006	Jadi , urang-urang nan partamu-tamu mandanga barito tantang Injil tu , indak ka manarimo doh balapeh panek tu , dek karano inyo indak bi picayo . Jikok baitu , lah jaleh baraso ado urang-urang lain , nan buliah manarimo balapeh panek tu .
58004007	Dek karano , Allah lah manantukan suatu ari nan lain ciyek lai , nan dinamokan " Ari Iko " . Batawun-tawun kamudian Allah mangecek tantang parkaro itu , malalui Nabi Daud , dalam ayaik nan disabuikkan cako , " Jikok pado ari iko angku-angku mandanga suwaro Allah , janlah angku-angku basikareh kapalo . "
58004008	Jikok santano Nabi Yosua , lah mambari urang-urang tu balapeh panek , nan dijanjikan dek Allah , mako Allah indak ka mangecek doh baliak , tantang suatu ari nan lain .
58004009	Jadi bagi umaik Allah , ado juwo lai janji untuak balapeh panek , samo jo bakcando Allah baranti di ari nan katujuah tu .
58004010	Dek karano , urang nan manarimo ari balapeh panek , nan dijanjikan dek Allah kabake inyo tu , inyo ka balapeh panek pulo dari sagalo karajonyo , samo jo bakcando Allah .
58004011	Dek karano itu , molah kito ba usawo basungguah-sungguah , untuak manarimo ari balapeh panek , nan dijanjikan dek Allah tu . Jan sampai ado agak surang juwo pun dari kito nan tagurajai , bakcando urang-urang saisuak , dek karano indak ba iman kapado Allah .
58004012	Kato-kato Allah adolah kato-kato nan iduik , sarato jo kuwaik ; labiah tajam dari padang bamato duwo . Kato-kato tu manusuak sampai ka bateh , antaro jiwa jo roh ; sampai ka bateh antaro paruwehan jo tulang nan itam , sainggo mangatawui sadalam-dalamnyo pikieran , sarato jo niyaik ati manusia .
58004013	Indak ado ciyek juwo doh mukaluak nan ta andok dari pandangan Allah . Sagalo sasuatu batilanjang , sarato tabukak di adok-an Baliau . Kito musti mampatangguang-jawabkan kabake Baliau .
58004014	Itulah sababnyo mangko kito musti bapacik taguah , kabake pangakuan iman kito . Dek karano kito mampunyoi Imam Basa nan sabana basa , nan lah masuak sampai ka adok-an Allah -- Baliaulah Isa Almasih Anak Allah .
58004015	Imam Basa kito tu , bukanlah imam nan indak dapek sato marasokan kalamahan-kalamahan kito . Tapi sabaliaknyo , Baliau lah dicuboi dalam sagalo parkaro , samo jo bakcando kito sandiri ; hanyo sajo Baliau indak babuwek doso !
58004016	Dek karano itu , molah kito sacaro panuah kabaranian , mangadap Allah nan mamarentah sacaro elok ati . Allah ka ma ibo-i kito , sarato jo ka mambarakaik-i kito , supayo kito mandapek partolongan tapek pado wakatunyo .
58005001	Satiyok imam basa dipiliah dari antaro umaik , sarato di angkek untuak malayani Allah , sabagai wakie dari urang-urang tu . Tugehnyo iyolah , mampasambahkan kapado Allah sagalo pambarian , sarato jo sagalo karoban untuak pangampunan doso .
58005002	Imam basa tu sandiri lamah dalam banyak parkaro , dek karano itu inyo dapek basikap lamah lambuik , taradok urang-urang nan indak tawu apo-apo , sarato urang nan sasek jalannyo .
58005003	Dek karano inyo sandiri lamah , mako inyo sandiri pun musti mampasambahkan karoban , indak sajo dek karano doso-doso umaik , tapi dek karano doso-dosonyo sandiri iyo pulo .
58005004	Indak surang juwo doh urang nan ma angkek dirinyo sandiri manjadi imam basa . Urang manjadi imam basa , jikok Allah nan mamanggie inyo untuak itu -- bakcando Nabi Harun .
58005005	Baitu pulo Isa Almasih . Baliau indak ma angkek diri-Nyo sandiri doh , untuak manjadi Imam Basa . Tapi Allah sandirilah nan ma angkek Baliau . Allah bakato kabake Baliau , " Angkaulah Anak-Den ; pado ari ko Aden manjadi Bapak Angkau . "
58005006	Di ayaik nan lain Allah bakato pulo , " Angkau adolah Imam salamo-lamonyo , bakcando Imam Melkisedek . "
58005007	Pado maso Isa Almasih iduik di dunie ko , Baliau badowa sarato jo mamohon , jo pakiak sarato jo tangih kapado Allah , nan bisa manyalamaikkan Baliau dari mauik . Dek karano Baliau tunduak kapado Allah , sacaro panuah aromaik , mako pintak Baliau dipalakukan .
58005008	Isa Almasih adolah Anak Allah , tapi biyapun baitu , Baliau baraja manjadi patuah malalui sansaro nan ditangguangkan-Nyo .
58005009	Mako , sasudah Baliau dijadikan Panyalamaik nan samparono , Baliau manjadi tampaik asa kasalamatan nan kaka , untuak kasadonyo urang nan patuah kabake Baliau ,
58005010	sarato Allah pun manyatokan Baliau sabagai Imam Basa , bakcando Imam Melkisedek !
58005011	Tantang parkaro pangkaik Isa Almasih sabagai Imam Basa , banyak nan paralu nan ka kami agiah tawu kabake angku-angku , tapi sulik untuak manarangkannyo , dek karano angku-angku lambek sangaik mangko ka mangarati .
58005012	Sabananyo lah masonyo ko bagi angku-angku , untuak ka manjadi guru , tapi nyatonyo angku-angku paralu juwo lai baraja dari urang lain , tantang dasar-dasar partamu pangajaran Allah . Angku-angku alun dapek lai manarimo makanan nan kareh ; angku-angku musti juwo lai hanyo minun susu .
58005013	Urang , nan hanyo maminun susu juwo lai , ba arati inyo paja ketek tu baru ; inyo alun punyo pangalaman , tantang apo nan bana sarato apo nan salah .
58005014	Makanan kareh adolah , untuak urang nan lah gadang dek karano di pangalaman , lah bisa mampasisiahkan nama nan baiak , nama nan jahek .
58006001	Dek karano itu , molah kito baranjak ka palajaran-palajaran nan labiah lanjuik , tantang iduik sabagai urang Kristen , nan labiah samparono , sarato jan hanyo mamparatikan dasar-dasar partamu pangajaran agamo kito . Jan kito ma ulang baliak palajaran dasar , baraso urang musti baranti mangarajokan parkaro-parkaro nan indak baguno , sarato musti ba iman kapado Allah ,
58006002	atau palajaran dasar tantang parkaro pamandian , atau tantang parkaro malatakkan tangan ka urang , atau tantang parkaro iduik baliak sasudah mati , atau parkaro ukunan nan kaka .
58006003	Molah kito , jikok Allah ma ijinkan , baranjak ka palajaran-palajaran nan labiah lanjuik !
58006004	Dek karano , urang-urang nan lah bi marotaik , indak mungkin doh dibimbiang baliak . Inyo dawulu lah barado di dalam tarang nan dari Allah , sarato lah marasokan lamak pambarian Baliau . Inyo tu pun lah sato pulo dikuwasoi dek Roh Allah .
58006005	Urang-urang tu tawu dari pangalamannyo , baraso firman Allah tu baiak , sarato inyo lah marasoi pambarian-pambarian nan panuah kuwaso , dari jaman nan ka tibo .
58006006	Tapi , sasudah itu inyo bi marotaik ! Dima ka mungkin mambimbiang inyo baliak , untuak batobaik dari doso-dosonyo . Dek karano , urang-urang tu sadang manyalibkan Anak Allah sakali lai , sarato mambuwek Baliau dihino di adok-an urang banyak .
58006007	Tanah nan ma isok ayie ujan , nan acok turun ka tanah tu , sudah tu ma asiekan sagalo tanaman nan baguno , untuak urang nan mangarajokannyo , tanah tu dibarakaik-i dek Allah .
58006008	Tapi jikok tanah tu ma asiekan ilalang jo tanaman nan baduri , mako tanah tu indak ka ado lai gunonyo , isuak ka dikutuak-i dek Allah , akienyo dibaka abih .
58006009	Tapi sudaro-sudaro nan tacinto , biyapun kami bakato baitu , tapi kami yakin tantang diri angku-angku . Kami yakin baraso angku-angku lah manarimo parkaro-parkaro nan labiah baiak , iyolah barakaik-barakaik , nan marupokan bagian dari kasalamatan angku-angku .
58006010	Allah , bukannyo Allah nan indak adie . Baliau indak ka malupokan doh , apo nan angku-angku karajokan untuak Baliau , sarato jo kasiah nan angku-angku nyatokan kabake Baliau , biya dulu atau kiniko , dikutiko angku-angku manolong sudaro-sudaro sa iman .
58006011	Kami niyo sangaik , supayo satiyok-tiyok angku-angku tatap basumangaik sampai ka akienyo , sainggo angku-angku manarimo apo nan angku arok-arokkan tu .
58006012	Kami indak niyo doh angku-angku manjadi pamaleh . Tapi , kami niyo supayo angku-angku iduik bakcando , urang-urang nan manarimo apo nan dijanjikan dek Allah , dek karano ba iman kabake Baliau , sarato dek karano saba mananti .
58006013	Kutiko Allah bajanji kabake Nabi Ibrahim , Baliau basumpah , baraso Baliau ka mangarajokan apo nan lah dijanjikan-Nyo . Dek karano indak ado lai nan labiah tinggi daripado Allah , mako Baliau basumpah ateh namo Baliau sandiri .
58006014	Baliau bakato , " Aden bajanji ka mambarakaik-i angkau , sarato manjadikan katurunan angkau manjadi banyak . "
58006015	Nabi Ibrahim saba mananti , mako inyo manarimo apo nan dijanjikan dek Allah tu .
58006016	Jikok urang basumpah , inyo basumpah ateh namo urang lain , nan labiah tinggi daripado inyo , mako sumpah tu manyudahi sagalo bantahan .
58006017	Allah niyo manjalehkan kabake urang-urang nan manarimo janji-Nyo , baraso Baliau indak ka marubah rancana-Nyo . Itulah sababnyo mangko Baliau manambah sumpah di janji-Nyo tu .
58006018	Duwo parkaro tu indak dapek barubah : Allah indak mungkin baduto tantang janji , sarato jo sumpah-Nyo . Dek karano itu , kito nan lah balinduang pado Allah , dibari kudaraik nan kuwaik untuak bapacik taguah , kabake harapan nan tabantang di adok-an kito .
58006019	Harapan kito tu saroman jo sauah , nan tatanam sangaik dalam , sarato marupokan tampaik bapacik nan kuwaik , sarato tampaik nan aman untuak iduik kito . Harapan tu manambuih tabia , Ruwang Mahasuci di Rumah Tuhan di sarugo .
58006020	Isa Almasih lah marintih jalan ka tampaik itu , untuak kito , sarato lah masuak kasinan manjadi Imam Basa kito , untuak salamo-lamonyo , samo jo bakcando Imam Melkisedek .
58007001	Melkisedek ko adolah rajo dari Salem , sarato imam Allah Nan Mahatinggi . Kutiko Nabi Ibrahim babaliak dari paparangan mangalahkan rajo-rajo , Melkisedek tibo manyambuik inyo sarato mambarakaik-inyo .
58007002	Mako Nabi Ibrahim mambarikan kabake Melkisedek saparsapuluah dari sagalo apo nan dirabuiknyo . ( Namo Melkisedek ba arati , nan partamu-tamu , " Rajo Ka adielan " ; dek karano inyo rajo dari Salem , mako namonyo tu ba arati pulo " Rajo Aman Santoso " . )
58007003	Tantang diri Melkisedek ko , indak ado ciyek juwo doh katarangan , apokoh inyo punyo apak atau punyo biyai atau punyo niniak muyang ; indak ado pulo doh katarangan tantang kalayierannyo , atau pun tantang kamatiannyo . Baliau samo jo bakcando Anak Allah ; baliau adolah imam nan kaka .
58007004	Jadi , kito liyek disiko , baralah ka basanyo Melkisedek ko ; baliau sabana basa , sainggo Nabi Ibrahim bapak niniak muyang banso kito , mambarikan kabake baliau saparsapuluah dari sagalo sasuatu nan dipadapeknyo dalam paparangan tu .
58007005	Di dalam paratuaran agamo Yahudi lah ditantukan , baraso imam-imam katurunan Lewi musti ma ambiak saparsapuluah dari pandapatan umaik Israel , iyolah sudaro-sudaronyo sandiri , biyapun inyo samo-samo katurunan Nabi Ibrahim .
58007006	Melkisedek bukan katurunan Lewi , tapi inyo manarimo pulo saparsapuluah dari sagalo nan dirabuik dek Nabi Ibrahim , sarato malah baliau mambarakaik-i pulo Nabi Ibrahim , nan lah manarimo janji-janji dari Allah .
58007007	Batua , indak bisa doh dibantah , baraso urang nan dibarakaik-i , adolah labiah randah daripado urang nan mambarakaik-inyo .
58007008	Imam-imam nan manarimo saparsapuluah bagian , dari pandapatan urang Israel tu , adolah imam nan bisa mati . Tapi manuruik Alkitab , Melkisedek nan manarimo pambarian saparsapuluah bagian tu , adolah urang nan tatap iduik .
58007009	Buliah dikatokan , baraso Lewi -- nan katurunannyo ma ambiak saparsapuluah bagian dari umaik Israel -- mambayie pulo bagian tu malalui Nabi Ibrahim , dikutiko Nabi Ibrahim mambayienyo kabake Melkisedek .
58007010	Biyapun Lewi alun layie , tapi buliah dikatokan inyo lah ado di dalam tubuah Nabi Ibrahim niniak muyangnyo , dikutiko Melkisedek basuwo jo Nabi Ibrahim .
58007011	Di bawah pimpinan imam-imam Lewi , paratuaran agamo Yahudi dibarikan kabake umaik Israel . Dek karano imam-imam Lewi dulu tu , indak dapek doh mangarajokan sacaro samparono , apo nan musti dikarajokannyo , mako musti ado imam nan lain , iyolah nan samo jo bakcando Imam Melkisedek , sarato bukan dari golongan Imam Harun lai !
58007012	Nah , jikok pangkaik imam-imam barubah , mako paratuaran agamo Yahudi pun musti barubah pulo .
58007013	Nan dimukasuikkan disiko iyolah Tuhan kito : Baliau dari suku lain , alun panah surang juwo lai dari suku Baliau tu nan batugeh sabagai imam .
58007014	Kasadonyo urang tawu , baraso Tuhan kito barasa dari suku Yehuda ; Nabi Musa indak panah doh manyabuik suku itu , sawakatu inyo babicaro tantang parkaro imam-imam .
58007015	Parkaro nan dibicarokan ko manjadi labiah jaleh lai , dek datangnyo surang imam nan lain , nan samo jo bakcando Melkisedek ,
58007016	Baliau di angkek manjadi imam , bukan badasarkan paratuaran-paratuaran manusia doh , tapi badasarkan iduik-Nyo nan bakuwaso , sarato iduik-Nyo nan indak bakasudahan .
58007017	Dek karano di Alkitab dikatokan , " Angkau adolah imam salamo-lamonyo , samo jo bakcando imam Melkisedek . "
58007018	Jadi , kiniko paratuaran nan lamo lah dikatapikan , dek karano indak kuwaik , sarato indak baguno .
58007019	Paratuaran agamo Yahudi , indak dapek doh mambuwek sasuatu manjadi samparono . Itu sababnyo kito kiniko dibarikan suatu harapan nan labiah baiak ; jo itu kito dapek mandakek-i Allah .
58007020	Ciyek lai pulo , kasadonyo tu disaratoi jo sumpah dari Allah . Indak ado sumpah nan bakcando itu , dikutiko imam-imam nan lain tu di angkek .
58007021	Tapi Isa Almasih di angkek manjadi Imam pakai sumpah , dikutiko Allah bakato kabake Baliau , " Tuhan lah basumpah , sarato Baliau indak ka marubah pandirian-Nyo , ' Angkau adolah Imam salamo-lamonyo . ' "
58007022	Jo iko pulo Isa Almasih manjadi jaminan , untuak suatu pajanjian nan labiah baiak .
58007023	Ado ciyek lai nan paralu dikatawui : imam-imam nan lain tu banyak , dek karano tiyok-tiyok inyo bi mati , sainggo indak dapek doh lai manaruihkan tugehnyo .
58007024	Tapi Isa Almasih iduik salamo-lamonyo , jadi jabatan Baliau sabagai Imam indak baraliah doh ka urang lain .
58007025	Dek karano itu , untuak salamo-lamonyo Isa Almasih dapek manyalamaikkan , urang-urang nan datang kapado Allah malalui Baliau , dek karano Baliau iduik salamo-lamonyo , untuak manayiakkan parmohonan kapado Allah untuak urang-urang tu .
58007026	Jadi , Isa Almasih tu lah Imam Basa nan kito paralukan . Baliau suci ; pado Baliau indak ado doh kasalahan , atau doso apo pun juwo . Baliau disisiahkan dari urang-urang nan badoso , sarato dinayiakkan sampai ka tampaik nan labiah tinggi dari sagalo langik .
58007027	Baliau indak bakcando imam-imam basa nan lain doh , nan satiyok ari musti mampasambahkan karoban labiah dawulu , dek karano doso-dosonyo sandiri , sudah tu baru dek karano doso-doso umaik . Isa Almasih hanyo sakali sajo mampasambahkan karoban untuak salamo-lamonyo , kutiko Baliau mampasambahkan diri-Nyo sandiri sabagai karoban .
58007028	Paratuaran agamo Yahudi , ma angkek urang nan indak samparono manjadi imam basa . Tapi , kudian dari paratuaran tu , Allah mambuwek janji jo sumpah , baraso Baliau ma angkek sabagai Imam Basa , Anak-Nyo nan lah dijadikan Panyalamaik nan samparono untuak salamo-lamonyo .
58008001	Pokok dari sagalo pambicaroan ko iyolah : Kito mampunyoi Imam Basa nan bakcando itu , nan duduak mamarentah samo-samo jo Allah Nan Mahabasa di sarugo .
58008002	Baliau mangarajokan tugeh sabagai Imam Basa di Ruwang Mahasuci , iyolah di dalam Kemah Tuhan nan sajati , nan dibuwek dek Tuhan , bukan dek manusia doh .
58008003	Satiyok imam basa di angkek untuak mampasambahkan karoban atau pasambahan kapado Allah . Baitu pulolah Imam Basa kito ; Baliau musti mampunyoi sasuatu nan untuak ka dipasambahkan .
58008004	Santano Baliau barado di dunie ko , Baliau indak ka manjadi imam doh , dek karano lah ado imam nan mampasambahkan karoban , nan dituntuik dalam paratuaran agamo Yahudi .
58008005	Karajo nan dikarajokan dek urang-urang tu sabagai imam , sabananyo , hanyolah suatu gambaran sarato jo bayangan , dari apo nan ado di sarugo . Itu lah di agiah tawu dek Allah kabake Nabi Musa saisuak , kutiko Nabi Musa nak ka managakkan Kemah Tuhan . Allah bakato bakcando iko kabake Nabi Musa , " Kana-ilah ! Kasadonyo tu mustilah angkau pabuwek manuruik conto nan lah Den tunjuakkan kabake angkau di ateh gunuang . "
58008006	Tapi , kiniko Isa Almasih mandapek tugeh sabagai Imam , nan jauah labiah mulia daripado apo nan dikarajokan dek imam-imam tu . Dek karano , pajanjian nan di adokan-Nyo antaro Allah jo manusia , adolah pajanjian nan labiah baiak , dek karano badasarkan janji untuak parkaro-parkaro nan labiah baiak .
58008007	Santano indak ado kakurangan di pajanjian nan partamu , mako indak paralu lai di adokan pajanjian nan kaduwo .
58008008	Tapi Allah lah manamukan kasalahan pado umaik-Nyo , sainggo Allah bakato , " Ingek , ka tibo masonyo , Aden ka mambuwek pajanjian nan baru jo banso Israel , sarato jo banso Yehuda .
58008009	Indak samo doh jo pajanjian nan Den buwek jo niniak muyangnyo saisuak , dikutiko Aden mambimbiang inyo kaluwa dari nagari Mesir . Inyo indak satiya kabake pajanjian nan Den buwek jo inyo ; itulah sababnyo mangko Aden indak mampadulikan inyo .
58008010	Tapi kiniko , ikolah pajanjian nan ka Den buwek jo umaik Israel , di ari-ari nan ka tibo , kecek Tuhan : Aden ka malatakkan paratuaran Den , ka dalam pikieran urang-urang tu , sarato ka Den tulihkan di atinyo . Aden ka manjadi Allah nyo , inyo tu ka manjadi umaik-Den .
58008011	Inyo indak paralu lai ma aja sasamo urang kampuangnyo , atau ma agiah tawu kabake sudaronyo , ' Katawuilah Tuhan . ' Dek karano , urang-urang tu kasadonyo , gadang ketek , inyo ka tawu jo Den .
58008012	Aden ka ma ampuni sagalo kasalahannyo , sarato indak ka mangana lai doso-dosonyo . "
58008013	Jo sacaro mangamukokan suatu pajanjian nan baru , Allah mambuwek pajanjian nan partamu tu , manjadi tuwo sarato lah usang ; apo nan lah tuwo , ka sugiro pulo ilang lanyok .
58009001	Pajanjian nan partamu mampunyoi paratuaran-paratuaran ibadaik , sarato mampunyoi pulo tampaik ibadaik buatan manusia .
58009002	Sabuwah kemah ditagakkan , nan bagian sabalah ka mukonyo dinamokan Ruwang Suci . Disinan ado rengkak untuak dama palito , sarato ado pulo meja jo roti , nan dipasambahkan kapado Allah .
58009003	Di bagian dalamnyo , iyolah di balakang tabie nan kaduwo , ado ruwangan nan dinamokan Ruwang Mahasuci .
58009004	Di dalam ruwangan tu ado mezbah nan dibuwek dari ameh , untuak tampaik mambaka arun-arunan , sarato ado pulo Peti Pajanjian , nan kaciyek-annyo dilampihi jo ameh . Di dalam Peti tu ado balango ameh nan barisi manna , sarato jo tungkek Nabi Harun nan lah batuneh , sarato jo duwo lempeng batu tulih , nan di atehnyo tatulih sapuluah parentah dari Allah .
58009005	Di ateh Peti tu ado duwo Kerub , iyolah mukaluak nan basayok , nan malambangkan kahadiran Allah . Sayok dari kaduwo mukaluak tu takambang di ateh sawok Peti , iyolah tampaik pangampunan doso . Tapi kasadonyo tu indak dapek doh ditarangkan kiniko ciyek-ciyek .
58009006	Baitulah kasadonyo tu lah diatur . Tiyok-tiyok ari , imam-imam masuak ka dalam bagian nan ka muko kemah tu , untuak manjalankan tugehnyo .
58009007	Nan masuak ka bagian nan paliang dalam dari kemah tu , hanyolah imam basa sajo . Inyo mangarajokan itu hanyo sakali satawun . Itu dikarajokannyo jo sacaro mambawok darah , untuak ka dipasambahkan kapado Allah , dek karano dirinyo sandiri , sarato dek karano doso-doso , nan dipabuwek sacaro indak sadar dek umaiknyo .
58009008	Jo atuaran nan bakcando itu , Roh Allah manyatokan sacaro jaleh , baraso , salamo kemah nan bagian ka muko tu , tatagak juwo lai , mako jalan masuak ka dalam Ruwang Mahasuci tu alun ka tabukak .
58009009	Iko malambangkan jaman nan kiniko ; ba arati , baraso sagalo pasambahan , sarato jo karoban-karoban taranak nan dipasambahkan kapado Allah , indak dapek doh manyamparonokan , ati ketek urang nan mambawok pasambahan tu .
58009010	Dek karano , caro-caro ibadaik tu hanyo ba ubuangan jo makanan , minunan , sarato jo babagai-bagai caro panyucian . Kasadonyo tu hanyo paratuaran-paratuaran layie , nan hanyo balaku sampai tibo masonyo Allah ma-adokan pambaruan .
58009011	Tapi , Isa Almasih lah datang sabagai Imam Basa , dari parkaro-parkaro nan baiak nan lah ado . Kemah Tuhan , dimano Baliau mangarajokan tugeh-Nyo sabagai Imam Basa , adolah kemah nan labiah mulie , sarato labiah samparono . Itu indak dibuwek dek manusia doh ; aratinyo , bukan barasa dari dunia nan dijadikan ko .
58009012	Isa Almasih mamasuak-i Ruwang Mahasuci di dalam kemah tu , hanyo sakali sajo , untuak salamo-lamonyo . Dikutiko itu , Baliau indak mambawok darah kambiang jantan , atau darah anak bantiang , untuak ka dipasambahkan ; tapi Baliau mambawok darah Baliau sandiri , jo sacaro nan baitu , Baliau mamardekakan kito untuak salamo-lamonyo .
58009013	Darah kambiang , sarato jo darah jawi jantan , sarato abu dari karoban anak bantiang , dipakai untuak mangalatiak-i urang-urang nan najih manuruik paratuaran agamo , supayo inyo manjadi barasiah dari najih .
58009014	Nah , darah sarato jo abu tu , dapek mambarasiahkan najih urang-urang tu , apo lai darah Isa Almasih ! Malalui Roh nan kaka , Isa Almasih mampasambahkan diri-Nyo sandiri kapado Allah , sabagai karoban nan samparono . Darah-Nyo mambarasiahkan ati nurani kito , dari caro ibadaik agamo nan indak baguno , supayo kito dapek malayani Allah nan iduik .
58009015	Itulah sababnyo , Isa Almasih manjadi Parantaro untuak suatu pajanjian nan baru , supayo urang nan lah dipanggie dek Allah , dapek manarimo barakaik-barakaik nan kaka , nan lah dijanjikan dek Allah . Kasadonyo tu dapek tajadi , dek karano lah ado nan mati , iyolah Isa Almasih ; nan kamatian-Nyo tu mamardekakan urang , dari sagalo kasalahan nan dipabuwek dek urang , pado maso pajanjian nan partamu sadang balaku .
58009016	Jikok ado surek warisan , musti ado pulo buktinyo , baraso urang nan mambuwek surek tu lah maningga .
58009017	Dek karano , surek warisan tu indak ka balaku , salamo urang nan mambuwek surek tu , iduik juwo lai . Surek tu hanyo balaku sasudah urang tu mati .
58009018	Dek karano itu , pajanjian nan partamu tu pun , musti disahkan jo darah .
58009019	Mulo-mulo , Nabi Musa manyampaikan kasadonyo parentah paratuaran Allah , kabake banso Israel . Sasudah tu , Nabi Musa ma ambiak darah anak bantiang , sarato jo darah kambiang jantan , sudah tu dicampuakannyo jo ayie , kudian dikalatiakkannyo ka Kitab Paratuaran-paratuaran dari Allah , sarato kabake sadonyo banso Israel , jo rumpuik hisop , sarato jo bulu domba nan sirah tuwo .
58009020	Sambia mangarajokan nan bakcando itu , Nabi Musa bakato , " Ikolah darah nan mansahkan pajanjian dari Allah , nan musti angku-angku patuahi . "
58009021	Kudian , jo caro nan saroman itu pulo , Nabi Musa mangalatiakkan darah tu pulo , ka Kemah Tuhan , sarato kabake sadonyo alaik-paragaik untuak ba ibadaik .
58009022	Batua , manuruik paratuaran agamo Yahudi , ampia kasadonyo sagalo sasuatu disucikan jo darah ; doso hanyo bisa di ampuni jikok ado darah nan taserak .
58009023	Jo caro nan bakcando itulah , barang-barang nan malambangkan parkaro-parkaro nan di sarugo , paralu disucikan . Tapi , untuak parkaro-parkaro nan di sarugo tu sandiri , diparalukan karoban nan jauah labiah baiak .
58009024	Dek karano , Isa Almasih indak masuak ka Ruwang Suci nan dibuwek dek manusia doh , nan hanyo malambangkan Ruwang Suci nan sabananyo . Isa Almasih masuak ka sarugo nan sabananyo ; kiniko Baliau disinan mangadap Allah untuak kapantiangan kito .
58009025	Imam basa urang Yahudi , tiyok-tiyok tawun masuak ka Ruwang Mahasuci , di dalam Rumah Tuhan , sambia mambawok darah sikua taranak . Tapi , Isa Almasih indak tiyok sabanta doh masuak , untuak mampasambahkan diri-Nyo .
58009026	Dek karano , jikok jo caro nan baitu , itu ba arati Baliau lah batukeh-tukeh manangguang sansaro , sajak dunia ko dijadikan . Tapi nyatonyo , kiniko dijaman akie ko , Baliau datang sakali sajo untuak ma apuih doso , jo sacaro mangarobankan diri-Nyo sandiri .
58009027	Allah lah manatapkan , baraso manusia mati hanyo sakali sajo , sasudah tu di adieli dek Allah .
58009028	Baitu pulo Isa Almasih , hanyo sakali sajo dipasambahkan sabagai karoban , untuak ma apuih doso banyak urang . Baliau ka datang baliak di nan kaduwo kalinyo , bukan untuak manyalasaikan masalah doso lai , tapi untuak manyalamaikkan urang-urang nan manantikan kadatangan-Nyo .
58010001	Paratuaran agamo Yahudi hanyo mambarikan gambaran nan tarang-tarang kain , tantang parkaro-parkaro nan baiak nan ka tibo , bukan gambaran nan sabananyo dari sagalo parkaro tu . Indak mungkin doh paratuaran tu dapek manyamparonokan urang nan datang manyambah Allah , jo sacaro mambawok pasambahan , biyapun satiyok tawun tatap dipasambahkan karoban nan samo jo itu .
58010002	Santano urang-urang nan manyambah Allah tu , sabana-bana lah dibarasiahkan dari doso , mako urang-urang tu indak ka maraso badoso lai , mako karoban indak ka dipasambahkan lai .
58010003	Tapi nyatonyo , sagalo karoban nan dipasambahkan satiyok tawun tu , malah itu nan ma ingekkan urang-urang tu kabake doso-dosonyo ,
58010004	dek karano , sabananyo , darah jawi jo darah kambiang jantan tu , indak dapek doh ma apuihkan doso .
58010005	Itulah sababnyo dikutiko Isa Almasih masuak ka dunia , Baliau bakato kapado Allah , " Angkau indak ma inginkan karoban sarato jo pasambahan ; tapi sabaliaknyo Angkau lah manyadiyokan tubuah untuak Ambo .
58010006	Angkau indak niyo jo karoban nan babaka , atau karoban untuak pangampunan doso .
58010007	Mako Ambo bakato , ' Ikolah Ambo , yo Allah ! Ambo datang untuak mangarajokan kahandak Angkau , bakcando nan tasurek tantang diri Ambo di Alkitab . ' "
58010008	Mulo-mulo Isa Almasih bakato , " Angkau indak ma inginkan karoban sarato jo pasambahan ; Angkau indak niyo kabake karoban taranak nan dibaka sabagai pasambahan , sarato karoban untuak pangampunan doso . " Isa Almasih bakato bakcando itu , biyapun sagalo karoban tu dipasambahkan manuruik paratuaran agamo Yahudi .
58010009	Sasudah tu Isa Almasih bakato , " Ikolah Ambo , yo Allah ! Ambo datang untuak mangarajokan kahandak Angkau . " Jadi , Allah mambatakan sagalo karoban nan lamo tu , sarato manggantinyo jo karoban Isa Almasih .
58010010	Isa Almasih lah mangarajokan apo nan katuju dek Allah , sarato lah mampasambahkan diri-Nyo sabagai karoban . Kito kasadonyo dibarasiahkan dari doso , jo karoban pasambahan tu , nan dikarajokan dek Baliau hanyo sakali sajo untuak salamo-lamonyo .
58010011	Satiyok imam urang Yahudi , manjalankan tugehnyo sabagai imam satiyok ari , sarato batukeh-tukeh inyo mampasambahkan karoban , nan itu ka itu juwo . Tapi kasadonyo karoban tu , indak ciyek juwo doh nan ka dapek ma apuihkan doso .
58010012	Tapi sabaliaknyo , Isa Almasih hanyo mampasambahkan ciyek karoban , untuak pangampunan doso , karoban tu balaku untuak salamo-lamonyo . Sasudah mampasambahkan karoban tu , Isa Almasih duduak di sabalah suwok Allah , sarato mamarentah samo-samo jo Baliau .
58010013	Nan kiniko Isa Almasih mananti , sampai Allah mambuwek musuah-musuah-Nyo tunduak kabake Baliau .
58010014	Jadi , jo ciyek karoban sajo , Isa Almasih manyamparonokan urang-urang nan lah dibarasiahkan dari doso .
58010015	Tantang parkaro itu , Roh Allah mambarikan pulo pangakuan-Nyo kabake kito . Roh Allah bakato ,
58010016	" ' Ikolah pajanjian nan ka Den buwek jo urang-urang tu pado ari-ari nan ka tibo , ' kecek Tuhan , ' Aden ka malatakkan sagalo paratuaran-Den ka dalam atinyo , sarato manulihkannyo ka dalam pikierannyo surang-surang . ' "
58010017	Allah bakato pulo , " Aden ka malupokan sagalo dosonyo , sarato jo sagalo karajo jaheknyo . "
58010018	Jadi , sagalo doso , sarato jo sagalo karajo jahek tu , lah di ampuni , mako indak paralu lai dipasambahkan karoban untuak pangampunan doso .
58010019	Nah , sudaro-sudaro , dek kamatian Isa Almasih tu , kiniko kito barani masuak Ruwang Mahasuci .
58010020	Isa Almasih lah mambukak suatu jalan nan baru untuak kito , iyolah jalan nan mambari kahidupan . Jalan tu malalui tabie , iyolah tubuah Isa Almasih sandiri .
58010021	Nan kiniko kito mampunyoi surang Imam Nan Basa , nan batangguang jawab jo Rumah Allah .
58010022	Dek karano itu , molah kito mandakek-i Allah jo ati nan tuluih , sarato jo iman nan taguah ; sarato jo ati nan lah disucikan dari parasaan basalah , sarato jo tubuah nan lah dibarasiahkan jo ayie nan suci .
58010023	Andaklah kito bapacik taguah kabake harapan nan kito akui , dek karano Allah dapek dipicayoi , sarato Baliau ka manapek-i janji-Nyo .
58010024	Andaklah kito samo-samo mamparatikan , supayo kito dapek samo-samo ma agiah dorongan , untuak mangasiahi sasamo kito , sarato mangarajokan parkaro-parkaro nan baiak .
58010025	Andaklah kito tatap bakumpua basamo-samo ba ibadaik , sarato janlah lalai bakcando urang nan lain . Kito malah musti labiah satiya , samo-samo manguwaikkan , dek karano kito tawu , baraso indak ka lamo lai Tuhan ka datang .
58010026	Dek karano , jikok barito nan bana nan dari Allah , lah disampaikan kabake kito , tapi kito taruih juwo basangajo babuwek doso , mako indak ado lai karoban untuak ma apuih doso kito .
58010027	Hanyo ado ciyek nan ka untuak kito , iyolah ma adok-i pangadielan Allah , sarato jo ma adok-i api kabangihan Baliau , nan ka mambaka abih urang-urang nan malawan ka Baliau !
58010028	Urang nan indak mamatuahi paratuaran nan dibari dek Nabi Musa , jikok ateh pangakuan duwo atau tigo urang sasi , inyo tabukti basalah , mako inyo ka di ukun mati indak ado ampun .
58010029	Baralah ka labiah bareknyo lai ukunan nan musti dijatuahkan , kabake urang nan mamijak-mijak Anak Allah . Urang tu ma anggap hino darah pajanjian Allah , iyolah kamatian Isa Almasih nan mambarasiahkan inyo dari doso . Inyo mahino Roh nan mambari rahmaik .
58010030	Kito tawu , siya Baliau nan bakato , " Aden ka mambaleh ! Aden ka ma ukun ! " sarato nan bakato , " Tuhan ka ma adieli umaik-Nyo . "
58010031	Baralah ka ngarinyo , jikok jatuah ka tangan Allah Nan Iduik !
58010032	Kana-ilah baa ka adaan sudaro-sudaro dimaso nan lapeh . Dikutiko itu , sasudah cahayo Allah manarangi angku-angku , angku-angku sambuah manangguang sansaro ; tapi angku-angku tatap gigiah bajuwang .
58010033	Kadang-kadang angku-angku dihino , sarato dipabuwek sacaro indak elok di adok-an urang banyak . Kadang-kadang angku-angku sato pulo manangguang sansaro , samo jo urang-urang nan dipabuwek jo caro nan baitu ,
58010034	angku-angku sato marasokan kasadiahan urang nan dipinjarokan . Nan angku-angku lah marasokan pulo , baa , kutiko sadonyo arato miliak angku-angku dirampok , angku-angku manarimo kasadonyo tu jo sanang ati , dek karano angku-angku tawu , baraso angku-angku ado juwo lai punyo sasuatu nan labiah elok , nan ka tahan untuak salamo-lamonyo .
58010035	Dek karano itu , janlah putuih aso , dek karano jikok angku-angku tatap ba iman , mako ado upah nan gadang untuak itu !
58010036	Angku-angku paralu basaba , supayo angku-angku dapek mangarajokan nan katuju dek Allah , jo caro nan baitu , angku-angku ka manarimo apo nan lah dijanjikan-Nyo .
58010037	Dek karano di Alkitab ado tatulih , " Hanyo sabanta sajonyo lai , mako Baliau nan ka datang tu , ka sugiro datang ; Baliau indak ka mampalambek-lambek kadatangan-Nyo .
58010038	Umaik-Den nan bana , inyo ka ba iman sarato ka iduik ; tapi , jikok ado di antaro inyo tu nan suruik , mako Aden indak ka suko kabake inyo . "
58010039	Kito ko bukanlah umaik nan suruik , sarato nan sasek . Tapi sabaliaknyo , kito adolah umaik nan ba iman kapado Allah , sarato nan disalamaikkan .
58011001	Ba iman , ba arati sabana-bana yakin kabake parkaro-parkaro nan di arokkan , ba arati mampunyoi sasuatu nan lah manek , jo parkaro-parkaro nan indak diliyek .
58011002	Dek karano ba iman , mangkonyo urang-urang jaman sa isuak disukoi dek Allah .
58011003	Dek karano ba iman , mangkonyo kito mangarati , baraso alam ko dijadikan dek Firman Allah ; jadi , apo nan dapek diliyek , tajadi dari apo nan indak dapek diliyek .
58011004	Dek karano ba iman , mangkonyo Habel mampasambahkan kapado Allah , karoban nan labiah baiak daripado karoban Kain . Dek karano imannyo tu , mako Habel ditarimo dek Allah sabagai urang nan baiak , karano nyatolah baraso Allah manarimo pasambahannyo . Habel lah maningga , tapi dek karano imannyo tu , mako inyo bisa juwo lai mangecek sampai kiniko .
58011005	Dek karano ba iman , mako Henokh indak mati , tapi inyo di angkek sarato dibawok kapado Allah . Indak surang juwo doh urang nan dapek manamukan inyo , dek karano inyo lah di angkek dek Allah . Di Alkitab tatulih baraso sabalun Henokh di angkek , inyo manyanangkan ati Allah .
58011006	Kok indak dek ba iman , indak ka surang juwo doh urang nan dapek manyanangkan ati Allah . Dek karano , urang nan datang kapado Allah , inyo musti picayo baraso Allah ado , sarato musti picayo pulo , baraso Allah ka mambari upah kabake urang-urang nan mancari Baliau .
58011007	Dek karano ba iman , mangkonyo Nabi Nuh di agiah tawu dek Allah , tantang parkaro-parkaro nan ka tajadi kamudian , nan indak dapek diliyeknyo . Nabi Nuh mamatuahi Allah , sainggo inyo mambuwek sabuwah kapa , nan kudian tanyato manyalamaikkan dirinyo , sarato jo kaluarganyo bagai . Jo caro nan baitu dunia ko di ukun , sadangkan Nabi Nuh sandiri , dek karano imannyo , dinyatokan dek Allah sabagai urang nan baiak .
58011008	Dek karano ba iman , mangkonyo Nabi Ibrahim mamatuahi Allah , kutiko Allah mamanggie inyo , sarato manyuruah inyo payi ka nagari nan dijanjikan Allah kabake inyo . Sudah tu Nabi Ibrahim barangkek , inyo indak tawu kama inyo ka payi .
58011009	Hanyo jo ba iman , Nabi Ibrahim tingga sabagai urang asiang , di nagari nan dijanjikan Allah kabake inyo tu . Nabi Ibrahim tingga disinan di dalam kemah . Baitu pulo Nabi Ishak jo Nabi Yakub , nan manarimo janji nan samo dari Allah .
58011010	Dek karano , Nabi Ibrahim sadang mananti-nantikan , kota nan dirancanakan , sarato nan ka dibuwek dek Allah jo sandi nan kuwaik .
58011011	Dek karano ba iman , mangkonyo Nabi Ibrahim bisa mandapek katurunan dari Siti Sarah , biyapun Nabi Ibrahim lah sangaik gaek , nan Siti Sarah sandiri mandua . Nabi Ibrahim yakin baraso Allah ka manapek-i janji-Nyo .
58011012	Biyapun Nabi Ibrahim pado maso itu , bakcando urang nan lah mati tubuahnyo , tapi inyo sambuah mandapek katurunan , nan banyaknyo indak ta etong -- bakcando banyaknyo bintang di langik , saroman jo kasiak di tapi lauik .
58011013	Kasadonyo urang tu tatap ba iman sampai mati . Inyo indak bi manarimo doh parkaro-parkaro nan dijanjikan dek Allah , tapi hanyo maliyek sarato manyambuiknyo dari jauah . Sarato jo itu urang-urang tu manyatokan , baraso inyo hanyolah urang asiang , sarato hanyo marantau di dunia ko .
58011014	Urang nan mangatokan jo caro nan baitu , manyatokan sacaro jaleh , baraso inyo sadang mancari nagari nan ka manjadi tanah ayienyo .
58011015	Bukan nagari nan lah inyo tinggakan tu doh , nan inyo pikie-pikiekan . Dek karano , jikok baitu , mako lah sambuah kasampatan di urang-urang tu untuak babaliak ka nagari tu .
58011016	Tapi nyatonyo , inyo taragak ka sabuwah nagari nan labiah baiak , iyolah nagari nan di sarugo . Itulah sababnyo mangko Allah indak malu , jikok urang-urang tu manyabuik Baliau adolah Allahnyo , dek karano Allah lah manyadiyokan sabuwah kota untuak urang-urang tu .
58011017	Dek karano ba iman pulo , mangkonyo Nabi Ibrahim mampasambahkan Ishak sabagai karoban , kutiko inyo di uji Allah . Kabake Nabi Ibrahimlah Allah mambarikan janji-Nyo , tapi Nabi Ibrahim suko rilah manyarahkan anaknyo nan tungga babeleng tu .
58011018	Allah lah bakato kabake Nabi Ibrahim , " Malalui Ishak ikolah , angkau ka mandapek katurunan nan Den janjikan kabake angkau . "
58011019	Nabi Ibrahim yakin , baraso Allah bisa ma iduikkan Ishak baliak dari mauik -- jadi , buliah dikatokan , Nabi Ibrahim lah manarimo Ishak baliak dari mauik .
58011020	Dek karano ba iman , mangkonyo Nabi Ishak manjanjikan barakaik-barakaik kabake Nabi Yakub jo Esau , untuak maso nan ka tibo .
58011021	Dek karano ba iman , mangkonyo sabalun Nabi Yakub maningga , inyo mambari barakaiknyo kabake anak-anak Nabi Yusuf -- jo sacaro basanda ka kapalo tungkeknyo , sarato jo manyambah Allah .
58011022	Dek karano ba iman , mangkonyo Nabi Yusuf -- kutiko ampia ka maningga -- mangecekkan tantang parkaro , ka kaluwanyo umaik Israel dari Mesir , sarato inyo maninggakan pasan , tantang apo nan musti dikarajokan taradok mayiknyo isuak .
58011023	Dek karano ba iman , mangkonyo urang gaek Nabi Musa ma andokkannyo , salamo tigo bulan , sasudah kalayierannyo . Urang gaeknyo tu maliyek , baraso inyo surang anak nan rancak , sainggo urang gaek Nabi Musa tu , indak takuik malawan parentah rajo .
58011024	Dek karano ba iman , mangkonyo Nabi Musa kutiko lah gadang , indak namuah dikatokan anak dari puti Firaun .
58011025	Inyo labiah suko manangguang sansaro samo-samo jo umaik Allah , daripado untuak samantaro wakatu , marasokan lamak kasanangan dari iduik nan badoso .
58011026	Nabi Musa bapandapek , baraso jauah labiah ba arago , untuak mandapek hinoan dek karano di Rajo Panyalamaik , nan dijanjikan dek Allah tu , daripado mandapek sagalo arato nagari Mesir , dek karano Nabi Musa ma arokkan upah di ari kamudian .
58011027	Dek karano ba iman , mangkonyo Nabi Musa maninggakan Mesir , indak ado maraso takuik taradok kabangihan rajo . Nabi Musa taruih manuju tujuannyo , sa olah-olah inyo lah maliyek Allah nan indak kaliyatan tu .
58011028	Dek karano ba iman , mangkonyo Nabi Musa ma adokan Paskah , sarato mamarentahkan , supayo dikalatiakkan darah di pintu rumah urang Israel , supayo Malekaik Mauik jan mambunuah , anak-anak nan tuwo dari urang Israel .
58011029	Dek karano ba iman , mangkonyo urang-urang Israel dapek manyubarangi Lauik Merah , sa olah-olah inyo bi bajalan di ateh tanah nan kariang , sadangkan urang-urang Mesir dilulua dek lauik tu , kutiko inyo bi mancuboi pulo nak manyubarang .
58011030	Dek karano ba iman , urang-urang Israel mambuwek tembok-tembok Yerikho bi runtuah , sasudah inyo kuliliangi salamo tujuah ari .
58011031	Dek karano ba iman pulo , mangkonyo si Rahab , padusi jahek tu , indak sato tabunuah , samo-samo jo urang-urang nan malawan Allah ; dek karano inyo manarimo sacaro ramah mato-mato urang Israel .
58011032	Nah , ambo bisa sajo taruih manaruih mangecek , tapi wakatu indak cukuik untuak ambo . Dek karano ambo alun lai manyabuik Gideon , Barak , Simson , Yefta , Daud , Samuel , sarato jo nabi-nabi .
58011033	Dek karano ba iman , mangkonyo urang-urang tu lah mangalahkan sagalo karajaan . Urang-urang tu mangarajokan apo nan bana , sainggo inyo bi manarimo apo nan dijanjikan dek Allah . Inyo bi manyumbek muncuang-muncuang singo ,
58011034	mamudua-i api nan garang manyalo-nyalo , ta inda dari tikaman padang . Inyo lamah , tapi manjadi kuwaik ; inyo gagah basumangaik dalam paparangan , sainggo mangalahkan pasukan-pasukan banso asiang .
58011035	Dek karano ba iman , mangkonyo padusi-padusi mandapekkan baliak urang-urangnyo nan lah mati . Ado pulo nan rilah di ajab sampai mati , sarato indak namuah untuak dilapehkan , dek karano inyo niyo di iduikkan baliak , untuak suatu iduik nan labiah baiak .
58011036	Ado nan di olok-olokkan , dicambuik , dikabek jo rantai , sarato dimasuakkan ka pinjaro .
58011037	Urang-urang tu dipungkangi jo batu sampai mati , ado nan dikuduang jo garagaji , sarato ado nan dibunuah jo padang . Inyo bi bajalan kian kumari , jo pakaian dari kulik domba , atau kulik kambiang ; inyo bansaik , di aniayo sarato jo di ajab .
58011038	Dunia ko bukan tampaik nan patuik untuak urang-urang tu . Inyo bi bajalan kian kumari di padang gurun , sarato jo di bukik-bukik , sarato tingga di dalam guwo-guwo jo dalam lubang-lubang tanah .
58011039	Baralah kagadangnyo kamanangan , nan didapek dek kasadonyo urang tu , dek karano di imannyo ! Tapi , inyo indak manarimo doh apo nan dijanjikan dek Allah ,
58011040	dek karano , Allah mampunyoi rancana nan labiah baiak untuak kito . Rancana Baliau iyolah , baraso , hanyo samo-samo jo kitolah , urang-urang tu ka manjadi samparono .
58012001	Nah , tantang diri kito sandiri , di sakuliliang kito sambuah sangaik sasi ! Dek karano itu , molah kito mambuwang kasadonyo nan mambarekkan kito , sarato mambuwang doso nan taruih malakek didiri kito . Sarato molah kito sacaro takun manampuah palombaan nan ado di adok-an kito .
58012002	Andaklah pandangan kito tatuju kapado Isa Almasih , dek karano Baliaulah nan mambangkikkan iman kito , sarato nan mamaliaronyo dari sajak samulo , sampai ka akienyo . Isa Almasih tahan manangguang sansaro di kayu salib ! Baliau indak paduli , baraso mati di kayu salib tu , adolah suatu parkaro nan mamariangikkan . Nan takana dek Baliau hanyolah , sukocito nan ka dirasokan-Nyo kamudian . Kiniko Baliau duduak di sabalah suwok kurisi Allah , sarato mamarentah samo-samo jo Allah .
58012003	Cubolah pikiekan , baa ka sansaronyo Isa Almasih ma adok-i urang-urang badoso nan malawan Baliau , jo caro nan sabana kareh , sarato jo manyakikkan ! Dek karano itu janlah baketek ati , sarato janlah baputuih aso .
58012004	Dek karano , dalam pajuwangan angku-angku malawan doso , angku-angku alun panah bajuwang sampai musti manumpahkan darah .
58012005	Sarato janlah malupokan nasiyaik Allah ko , nan dibarikan kabake angku-angku sabagai anak-anak-Nyo : " Oih anak Den , paratikanlah elok-elok pangajaran Tuhan , janlah baketek ati , jikok Baliau mambangihi kalian .
58012006	Dek karano , Tuhan ka manangani satiyok urang nan dikasiahi-Nyo , Baliau ka mancambuik , satiyok urang nan di akui-Nyo sabagai anak-Nyo . "
58012007	Andaklah angku-angku manarimo cambuik-an dari Allah , sabagai suatu ajaran dari surang bapak . Dek karano , apokoh ado surang anak nan indak panah di ukun dek apaknyo ?
58012008	Jikok angku-angku indak sato di ukun , bakcando jo kasadonyo anaknyo nan lain ko , ba arati angku-angku bukan anak nan sah , tapi anak nan indak sah .
58012009	Kito mampunyoi apak di dunie ko . Inyo ma aja-i kito , sarato kito ma aromaik-inyo . Nah , apolai taradok Bapak rohani kito nan di sarugo , tantu kito musti labiah tunduak lai kabake Baliau , supayo kito iduik nan sabana iduik .
58012010	Urang gaek kito nan di dunie ko , ma aja kito hanyo dalam maso nan tabateh , manuruik apo nan inyo raso elok . Tapi Allah ma aja kito untuak kabaiakkan kito sandiri , supayo kito dapek manjadi suci samo-samo jo Baliau .
58012011	Batua dikutiko kito di aja , ukunan tu indak manyanangkan di ati kito , tapi hanyo manyadiahkan sajo . Tapi kudian dari itu , bagi kito nan lah di aja , ukunan tu manyababkan kito iduik manuruik kahandak Allah , sarato ma asiekan parasaan aman santoso didiri kito .
58012012	Dek karano itu , kuwaikkanlah tangan angku-angku nan lamah , sarato kuwaikkanlah lutuik angku-angku nan manggigie tu !
58012013	Bajalanlah taruih di jalan nan data , supayo kaki angku-angku nan pincang tu indak takilik , tapi malah manjadi cegak .
58012014	Ba usawolah untuak iduik saiyo sakato jo kasadonyo urang . Ba usawo pulolah untuak iduik suci , iduik nan sangajo untuak Tuhan . Dek karano , indak surang juwo doh urang nan dapek maliyek Tuhan , jikok inyo indak iduik bakcando itu .
58012015	Jagoilah , jan sampai ado surang juwo nan kaluwa dari lingkuangan kabaiakkan ati Allah , supayo jan ado nan manjadi bakcando tanaman nan baracun , di tangah-tangah angku-angku , sainggo manimbuakan kasulitan , sarato marusak banyak urang jo racunnyo tu .
58012016	Jagoilah supayo jan ado nan iduik cabul , atau nan indak ma aragowi parkaro-parkaro rohani , bakcando nan dikarajokan dek Esau . Inyo manjuwa haknyo sabagai anak nan tuwo , hanyo untuak samangkuak makanan .
58012017	Angku-angku tawu , baraso kudian Esau niyo nak mandapek barakaik tu dari apaknyo , tapi inyo indak ditarimo . Dek karano , biyapun jo tangih inyo mancari jalan , untuak mampaelok-i kasalahannyo , kasampatan untuak itu indak ado lai .
58012018	Sudaro-sudaro indak datang ma adok-i sasuatu , bakcando nan di adok-i dek banso Israel sa isuak . Inyo bi ma adok-i sasuatu nan bisa diresek , iyolah Gunuang Sinai jo apinyo nan banyalo-nyalo ; inyo bi ma adok-i nan galok , kakalaman sarato jo angin limbubu ;
58012019	inyo bi ma adok-i bunyi tarumpik , sarato jo bunyi suwaro nan kareh . Kutiko urang-urang Israel mandanga suwaro tu , inyo sabana mamintak , supayo suwaro tu indak mangecek lai kabake inyo .
58012020	Dek karano urang-urang tu indak tahan , mandanga parentah nan disampaikan dek suwaro tu . Dek karano suwaro tu bakato , " Kasadonyo nan manyintuah gunuang ko , indak paduli , apokoh itu binatang atau siyapun juwo , inyo musti dipungkangi jo batu sampai mati . "
58012021	Apo nan diliyek dek urang-urang Israel tu sabana manakuikkan , sampai Nabi Musa bakato , " Ambo takuik sarato lah manggigie ! "
58012022	Tapi sabaliaknyo , angku-angku lah datang ka Bukik Sion , kota Allah nan iduik , iyolah Yerusalem nan di sarugo , sarato jo baribu-ribu malekaiknyo .
58012023	Angku-angku ma ikuik-i suatu patamuan nan rami mariyah -- patamuan anak-anak suluang Allah , nan namo-namonyo lah tacataik di sarugo . Angku-angku datang mangadap Allah , Hakim kasadonyo umaik manusia . Angku-angku ma adok-i roh-roh urang-urang nan elok , nan lah dijadikan samparono .
58012024	Angku-angku datang mangadap Isa Almasih , Parantaro untuak pajanjian nan baru tu ; angku-angku ma adok-i darah nan dikalatiakkan , nan manjamin parkaro-parkaro nan jauah labiah elok , daripado nan dijamin dek darah Habel .
58012025	Dek karano itu , ingek-ingeklah , jan sampai angku-angku indak namuah mandangakan Baliau nan mangecek tu . Urang-urang nan indak namuah mandangakan Baliau nan datang ka bumi , nan manyampaikan barito dari Allah , indak ka bisa doh malarikan diri . Apo lai kito ko , nan mandangakan Baliau nan mangecek dari sarugo tu ! Jikok kito indak namuah mandangakan Baliau , dima ka mungkin kito dapek lapeh !
58012026	Pado kutiko itu , suwaro Baliau mangguncangkan bumi . Tapi kiniko Baliau bajanji , " Sakali lai , Aden ka mangguncangkan bukan hanyo bumi sajo , tapi langik iyo pulo . "
58012027	Kato-kato " sakali lai " manyatokan , baraso kasadonyo dunia nan lah dijadikan , ka diguncangkan sarato ka di anjakkan , supayo nan ka tingga hanyolah nan indak dapek baguncang .
58012028	Dek karano itu , andaklah kito batarimo kasih kapado Allah , dek karano kito manarimo dari Baliau suatu karajaan nan indak bisa baguncang . Andaklah kito batarimo kasih , sarato ba ibadaik kapado Allah , sacaro jo aromaik , sarato jo takuik , manuruik caro nan katuju dek Baliau sandiri .
58012029	Dek karano , Allah kito bakcando api nan ma anguihkan .
58013001	Andaklah angku-angku tatap samo-samo mangasiahi , sabagai urang-urang Kristen nan basudaro .
58013002	Jan sagan manarimo urang nan alun bakatawuan , di rumah angku-angku . Dek karano , jo mangarajokan caro nan baitu , panah urang , indak manyadarinyo , lah manarimo malekaik di rumahnyo .
58013003	Kana-ilah urang-urang nan di pinjaro , sa olah-olah angku-angku sadang dalam pinjaro pulo , samo-samo jo inyo . Sarato kana-i pulolah urang-urang , nan dipabuwek sasuko atinyo dek urang nan lain , andaklah angku-angku mangana kabake urang-urang tu , sa olah-olah angku-angku dipabuwek urang , jo caro nan baitu pulo .
58013004	Kasadonyo urang musti manyatokan sikap aromaik taradok pakawinan , itu sababnyo andaklah urang nan balaki bini samo-samo satiya . Urang nan cabul , sarato jo urang nan bajina ka adieli dek Allah .
58013005	Janlah iduik angku-angku dikuwasoi dek akok ka pitih , tapi andaklah angku-angku puweh , jo apo nan ado di angku-angku . Dek karano Allah lah bakato , " Aden indak ka mampadiyakan , atau indak ka maninggakan angkau . "
58013006	Dek karano itu kito barani bakato , " Tuhan adolah Panolong ambo , ambo indak ka takuik . Apo nan dapek ka dipabuwek manusia taradok ambo ? "
58013007	Janlah lupo kabake pamimpin-pamimpin angkau , nan manyampaikan pasan Allah kabake angkau . Paratikanlah , baa inyo bi iduik , sarato baa inyo bi mati , sarato conto-ilah imannyo .
58013008	Isa Almasih indak barubah , biya dawulu , biya kiniko , biyapun sampai salamo-lamonyo .
58013009	Janlah dipadiyakan , sagalo macam pangajaran nan ganjie-ganjie manyasekkan angku-angku . Ati kito musti dikuwaikkan dek kabaiakkan ati Allah , itulah nan elok ; janlah dek karano di sagalo paratuaran tantang parkaro makanan . Urang-urang nan dawulu nan mamatuahi sagalo paratuaran tu , indak mandapek doh paidahnyo .
58013010	Kito mampunyoi sabuwah mezbah untuak mampasambahkan karoban kapado Allah . Imam-imam nan malayani di Kemah Tuhan , indak bahak doh makan karoban nan ado di ateh mezbah tu .
58013011	Darah taranak nan dipasambahkan sabagai karoban , untuak pangampunan doso , dibawok dek imam basa ka Ruwang Mahasuci , tapi , nan bangkai taranak tu sandiri , dibaka diluwa pakemahan .
58013012	Itulah sababnyo , mangko Isa Almasih mati diluwa pintu kaporo kota , untuak mambarasiahkan umaik-Nyo dari doso , jo darah-Nyo sandiri .
58013013	Dek karano itu , molah kito payi kapado Baliau diluwa pakemahan , sarato turuik sato dihino samo-samo jo Baliau .
58013014	Dek karano , di bumi indak ado tampaik tingga nan kaka untuak kito ; kito mancari tampaik tingga nan ka datang .
58013015	Dek karano itu , jo parantaroan Isa Almasih , andaklah kito tatap mamuji-muji Allah ; itu marupokan karoban syukur kito kapado Baliau , nan kito pasambahkan malalui ucapan bibia untuak mamuliekan namo-Nyo .
58013016	Jan lupo babuwek baiak , sarato samo-samo manolong , dek karano , itulah karoban-karoban nan manyanangkan ati Allah .
58013017	Ikuiklah parentah pamimpin-pamimpin angkau , sarato tunduaklah kabake inyo . Dek karano inyo tatap mamparatikan jiwa angkau , sarato inyo musti batangguang jawab kapado Allah . Jikok angkau patuah kabake inyo , inyo dapek bakarajo jo sanang ati ; jikok indak , mako inyo ka bakarajo jo ba ibo ati , itu indak ma untuangkan kabake angkau .
58013018	Badowalah taruih untuak kami . Kami yakin ati ketek kami barasiah , dek karano dalam sagalo parkaro , kami taruih niyo nak mangarajokan apo nan bana .
58013019	Sacaro tasandiri ambo sabana mamohon , supayo angku-angku mandowakan ambo , supayo Allah sacapeknyo mambawok ambo babaliak kabake angku-angku .
58013020	Allah lah ma iduikkan Tuhan kito Isa Almasih dari kamatian . Dek karano kamatian-Nyo tu , kiniko Baliau manjadi Tukang Gubalo Nan Basa bagi kito , iyolah kito domba-domba-Nyo . Kamatian-Nyo tu mansahkan pulo pajanjian kaka nan dibuwek Allah jo kito .
58013021	Mudah-mudahan , Allah tampaik asa aman santoso tu , malangkok-i angku-angku jo sagalo sasuatu nan baiak , nan angku-angku paralukan untuak mangarajokan kahandak Baliau . Mudah-mudahan , jo parantaroan Isa Almasih , Allah mangarajokan di dalam kito , apo nan di inginkan Baliau . Andaklah Isa Almasih dipuji salamo-lamonyo ! Amin .
58013022	Ambo mamohon , supayo angku-angku mamparatikan nasiyaik-nasiyaik ambo ko , sacaro saba , dek karano surek ambo ko indak talampau panjang .
58013023	Andaklah angku-angku tawu , baraso sudaro kito si Timotius lah dilapehkan dari pinjaro . Jikok inyo lah ka tampaik ambo ko , ambo ka mambawok inyo kutiko ambo mangunjuangi angku-angku isuak .
58013024	Sampaikanlah salam kami kabake sadonyo pamimpin angku-angku , sarato kabake sadonyo umaik Allah . Tarimo pulolah salam dari sudaro-sudaro kito nan di Italia .
58013025	Mudah-mudahan Tuhan mambarakaik-i sudaro kasadonyo .
59001001	Sudaro-sudaro kasadonyo umaik Allah , nan tasebar disadonyo nagari di ateh dunia ko ! Salam dari Ambo , si Yakobus , pisuruah Allah sarato pisuruah Tuhan Isa Almasih .
59001002	Oih sudaro-sudaro ! Jikok angku-angku mangalami babagai-bagai cobaan , andaklah angku-angku maraso baruntuang .
59001003	Dek karano angku-angku tawu , baraso , jikok angku-angku tatap ba iman kapado Tuhan , pado kutiko mangalami cobaan , asienyo iyolah : angku-angku ka manjadi tabah .
59001004	Jagoilah supayo katabahan ati angku-angku tu batambah kuwaik , sainggo angku-angku manjadi sabana-bana samparono , sarato indak bakakurangan dalam parkaro apo pun juwo .
59001005	Jikok ado salah surang di antaro angku-angku , nan kurang bijaksano , andaklah inyo mamintaknyo dari Allah , mako Allah ka mambarikan kabijaksanoan kabake inyo ; dek karano , kabake satiyok urang , Allah mambari jo murah ati , sarato jo parasaan raso ibo .
59001006	Tapi , urang nan mamintak musti picayo andaknyo ; inyo indak buliah ragu-ragu . Dek karano , urang nan ragu-ragu adolah bakcando ombak di lauik , nan di ambuih dek angin kian kumari .
59001007	Urang nan bakcando itu indak tatap pangananyo ; inyo indak bisa saketek juwo ma ambiak kaputusan , dalam sagalo sasuatu nan dibuweknyo . Dek karano itu , indak usah pulolah inyo ma arokkan , untuak mandapek sasuatu dari Tuhan .
59001008	
59001009	Urang Kristen nan bansaik , andaklah maraso bagadang ati jikok Allah maninggikannyo .
59001010	Baitu pulo urang Kristen nan kayo , andaklah maraso bagadang ati pulo , jikok Allah marandahkannyo . Dek karano , urang nan kayo ka ilang lanyok bakcando bungo rumpuik .
59001011	Pado kutiko matoari tabik jo panehnyo nan padiah , mako rumpuik tu ka manjadi layua , sainggo ruruiklah bungonyo , sarato ilang pulolah karancak-annyo . Baitu pulolah jo urang nan kayo ; inyo ka ilang lanyok di kutiko inyo sadang manjalankan usawonyo .
59001012	Babahagialah urang nan lai tabah di kutiko inyo mangalami cobaan . Dek karano , sasudah inyo barasil batahan dalam cobaan tu , inyo ka manarimo upahnyo , iyolah kahidupan nan lah dijanjikan dek Allah , kabake urang-urang nan mangasiahi Baliau .
59001013	Jikok surang urang tadayo dek cobaan nan bakcando itu , janlah inyo bakato , " Dayo-dayoan ko datangnyo dari Allah , " dek karano , Allah indak dapek doh tadayo dek nan jahek , Baliau indak pulo doh mandayo siyapo pun juwo .
59001014	Tapi urang tadayo , jikok inyo di elo , sarato dipikek dek ka inginan jaheknyo sandiri .
59001015	Kudian , jikok ka inginan nan jahek tu dipaturuikkan , mako layielah doso ; jikok doso lah masak , mako akibaiknyo iyolah mauik .
59001016	Janlah angku-angku takicuah , oih sudaro ambo nan tacinto !
59001017	Satiyok pambarian nan baiak , sarato jo adiyah nan samparono , datangnyo dari sarugo , diturunkan dek Allah , Nan Manjadikan sagalo tarang nan di langik . Baliaulah Allah nan indak barubah , sarato indak pulo manyababkan kakalaman apo pun juwo .
59001018	Ateh ka inginan-Nyo sandiri , Baliau manjadikan kito anak-anak-Nyo malalui firman-Nyo nan bana . Baliau mangarajokan itu supayo kito mandapek tampaik nan paliang utamu , di antaro kasadonyo mukaluak nan dijadikan Baliau .
59001019	Paratikanlah iko elok-elok , oih sudaro-sudaro nan tacinto ! Satiyok urang musti capek untuak mandanga , tapi lambek untuak mangecek , sarato lambek untuak bangih .
59001020	Urang nan bangih indak dapek doh mangarajokan nan baiak , nan manyanangkan ati Allah .
59001021	Dek karano itu , buwanglah satiyok kulikaik nan kumuah , sarato nan jahek . Tarimolah sacaro jo randah ati , firman nan ditanam dek Allah di ati angku-angku , dek karano , firman tu mampunyoi kakuatan untuak manyalamaikkan angku-angku .
59001022	Andaklah angku-angku mangarajokan apo nan dikatokan dek Allah , jan hanyo mandangakan sajo , jikok indak baitu ba arati angku-angku mangicuah diri sandiri .
59001023	Urang nan mandanga firman Allah , tapi indak mangarajokannyo , adolah bakcando urang nan sadang maliyek mukonyo nan sabananyo , di adok-an camin .
59001024	Sasudah inyo mamparatikannyo elok-elok , inyo pun payi , sarato lansuang malupokan baa roman mukonyo tu .
59001025	Paratuaran Allah samparono , sarato mampunyoi kakuatan untuak mamardekakan manusia . Urang nan manyalidiak-i , sarato nan mamparatikan elok-elok , sarato mangarajokan sagalo paratuaran tu , sarato bukan hanyo mandanga sajo , sudah tu malupokannyo , mako urang tu ka dibarakaik-i dek Allah , dalam satiyok karajo nan dikarajokannyo .
59001026	Jikok ado surang urang , nan maraso dirinyo urang nan patuah ba agamo , tapi inyo indak manjago lidahnyo , mako inyo mangicuah dirinyo sandiri ; ibadaiknyo indak ado gunonyo .
59001027	Kapatuahan ba agamo nan suci , sarato nan sajati manuruik pandangan Allah Bapak , iyolah : manolong anak-anak yatim piyatu , sarato jo urang-urang marando nan sansaro , sarato manjago diri sandiri , supayo jan dikumuahi dek dunia ko .
59002001	Oih sudaro-sudaro ambo ! Sabagai urang nan ba iman kapado Tuhan Isa Almasih , Tuhan Nan Mahamulia , janlah angku-angku mampalain-lainkan urang , badasarkan parkaro-parkaro nan layie .
59002002	Dek karano , jikok ado surang urang kayo nan mamakai cincin ameh , sarato mamakai baju rancak , datang ka tampaik patamuan angku-angku , sudah tu , tibo pulo surang urang bansaik , nan mamakai baju cabiak-cabiak ,
59002003	mako angku-angku labiah ma aromaik-i urang nan babaju rancak tu . Angku-angku bakato kabake inyo , " Silakan angku duduak di kurisi nan paliang rancak ko . " Tapi kabake urang nan bansaik , angku-angku bakato , " Tagak sajolah disinan , " kok indak angku-angku katokan , " Duduak sajolah dilantai tu . "
59002004	Jo babuwek caro nan baitu , angku-angku lah mampalainkan di antaro sasamo angku-angku , sarato manilai urang badasarkan pikieran nan jahek .
59002005	Ingeklah , oih sudaro-sudaro nan tacinto ! Urang nan bansaik di dunie ko , dipiliah Allah untuak manjadi urang nan kayo dalam iman . Urang-urang tu ka manjadi anggota umaik Allah bakcando nan dijanjikan dek Allah , kabake urang nan mangasiahi Baliau .
59002006	Tapi , angku-angku malah mahino urang nan bansaik , padohal , urang-urang kayolah nan ma ajab angku-angku , sarato nan manjaranjangkan angku-angku ka pangadielan !
59002007	Urang-urang tu lah nan mahino namo nan ta aromaik , nan angku-angku tarimo dari Allah !
59002008	Angku-angku mangarajokan nan bana , jikok angku-angku layi mangarajokan paratuaran Karajaan , nan ado di ayaik Alkitab ko , " Cinto mancintoilah angkau , bakcando angkau mancintoi diri angkau sandiri . "
59002009	Tapi , jikok angkau mampalain-lainkan urang , badasarkan parkaro-parkaro nan layie , mako angkau babuwek doso , mako paratuaran Allah manyatokan , baraso angkau adolah palangga paratuaran .
59002010	Urang nan malangga salah ciyek dari paratuaran-paratuaran Allah , ba arati malangga kasadonyo .
59002011	Dek karano , Baliau nan bakato , " Jan bajina , " Baliau pulolah nan bakato , " Jan mambunuah . " Jadi , jikok angku-angku indak bajina , tapi mambunuah , mako angku-angku lah malangga paratuaran pulo .
59002012	Mangeceklah , sarato batindaklah , sabagai urang nan ka di adieli manuruik , paratuaran Allah nan mamardekakan manusia .
59002013	Dek karano , Allah indak ka manyatokan raso ibo doh , kabake urang nan indak tawu jo raso ibo . Tapi , raso ibo labiah kuwaik daripado ukunan !
59002014	Sudaro-sudaro ! Apo gunonyo urang bakato , " Ambo urang nan ba iman " , jikok inyo indak manyatokannyo jo karajonyo ? Dapekkoh iman nan samacam itu manyalamaikkannyo ?
59002015	Santano surang sudaro , atau sudari mamaralukan pakaian , sarato indak mampunyoi makanan nan cukuik untuak sa ari-ari .
59002016	Apo gunonyo angku-angku bakato kabake inyo , " Salamaik mamakai pakaian nan angek , sarato salamaik makan ! " -- tapi , angku-angku indak mambarikan kabake inyo , apo nan diparalukannyo untuak iduik ?
59002017	Baitu pulolah jo iman , jikok iman indak dinyatokan jo pabuatan , mako iman tu indak ado doh gunonyo .
59002018	Mungkin ado nan bakato , " Ado urang nan basanda kabake imannyo , sarato ado pulo urang nan basanda kabake pabuatannyo . " Ambo ka manjawab , " Tunjuakkanlah kabake ambo , baa caro urang dapek mampunyoi iman , tapi indak ado pabuatan , nan ambo , ka manyatokan jo pabuatan , baraso ambo mampunyoi iman . "
59002019	Angku-angku picayo baraso Allah hanyo satu , iyo ndak ? Nah , roh-roh jahek pun picayo , inyo bi manggigie katakuik-an !
59002020	Angku-angku sabana pandie ! Apokoh paralu dibuktikan kabake angku-angku , baraso indak ado gunonyo mampunyoi iman , jikok indak ado pabuatan ?
59002021	Liyek sajolah Nabi Ibrahim niniak muyang kito . Inyo ditarimo baiak dek Allah , dek karano pabuatannyo , iyolah pado kutiko inyo mampasambahkan Nabi Ishak , anaknyo , kapado Allah di ateh mezbah .
59002022	Mako jalehlah dek kito , baraso iman musti dinyatokan jo pabuatan supayo manjadi samparono .
59002023	Itu sasuwai jo ayaik Alkitab ko , " Nabi Ibrahim ba iman kapado Allah , dek karano di imannyo tu , Allah manarimo inyo sabagai urang nan mangarajokan kahandak Allah . " Itu sababnyo Nabi Ibrahim dikatokan , " Konco palankin Allah " .
59002024	Mako jalehlah kiniko , baraso urang ditarimo baiak dek Allah , karano dek apo nan dikarajokannyo , bukan hanyo dek karano imannyo sajo .
59002025	Liyek pulo lah Rahab , padusi jahek tu . Inyo ditarimo baiak dek Allah karano pabuatannyo , iyolah kutiko inyo manarimo di rumahnyo , mato-mato banso Israel , sarato manolong urang-urang tu malarikan diri malalui jalan nan lain .
59002026	Nah , samo jo bakcando tubuah , jikok indak ado ba roh , adolah tubuah nan mati , baitu pulo iman , jikok iman indak ado pabuatan , adolah iman nan mati .
59003001	Sudaro-sudaro ! Janlah banyak di antaro angku-angku , nan niyo nak manjadi guru . Angku-angku tawu baraso kito nan manjadi guru , ka di adieli sacaro jo labiah kareh daripado urang lain .
59003002	Kasadonyo kito acok mambuwek kasalahan . Tapi , urang nan indak panah mambuwek kasalahan jo kato-katonyo , mako inyo adolah urang nan samparono , nan dapek manguwasoi kaciyek-annyo dirinyo .
59003003	Jikok kito mamasang kakang di muncuang kudo , supayo inyo manuruik-i kamauan kito , mako kito dapek mangandalikan kaciyek-annyo badan kudo tu .
59003004	Ambiak pulolah kapa sabagai conto . Biyapun kapa adolah sasuatu nan baitu gadang , sarato dibawok dek angin nan kuwaik , tapi inyo dikandalikan dek kamudi nan sangaik ketek , manuruik ka inginan jurumudi .
59003005	Baitu pulo jo lidah kito ; biyapun lidah kito tu ketek , tapi inyo dapek mambondekkan diri , tantang parkaro nan gadang-gadang . Bayangkanlah , baralah ka gadangnyo rimbo , dapek dibaka dek api nan saketek !
59003006	Lidah samo jo api . Di tubuah kito , inyo marupokan tampaik asa karajo jahek , nan manyebarkan karajo jahek ka diri kito kaciyek-annyo . Jo api nan barasa dari narako , inyo ma anguihkan iduik kito kaciyek-annyo .
59003007	Sagalo macam binatang buweh , unggeh , binatang manjala , sarato jo ikan dapek dijinakkan , alah pulo dijinakkan dek manusia .
59003008	Tapi lidah manusia , indak dapek doh dijinakkan dek siyapo pun juwo . Lidah tu jahek , indak dapek doh dikuwasoi ; panuah jo racun nan mambunuah .
59003009	Kito mampagunokannyo untuak mangucapkan tarimo kasih kapado Tuhan , Bapak kito , tapi kito pagunokan pulo untuak mangutuak-i sasamo manusia , iyolah manusia nan lah dijadikan manuruik rupo Allah .
59003010	Dari muluik nan itu juwo , kaluwa kato-kato tarimo kasih , sarato kaluwa pulo kato-kato kutuakkan . Samustinyo indak baitu !
59003011	Apokoh ado , mato ayie nan mamancakan ayie nan tawa , sarato jo ayie nan payik , dari tampaik asa nan samo ?
59003012	Batang kayu aro , oih sudaro-sudaro ambo , indak bisa doh ma asiekan buwah jaitun , nan batang anggur , indak bisa doh ma asiekan buwah aro . Mato ayie nan asin , indak bisa pulo doh mangaluwakan ayie nan tawa .
59003013	Jikok di antaro angku-angku , ado urang nan bijaksano sarato babudi , andaklah inyo manyatokannyo jo caro iduik nan baiak , sarato jo mangarajokan parkaro-parkaro nan baiak , nan disaratoi jo karandahan ati , sarato jo kabijaksanoan .
59003014	Tapi , jikok angku-angku cimburu , sakik ati , sarato mamantiangkan diri sorang , janlah mamanggakkan kabijaksanoan tu , karano dek itu , angku-angku mamutabaliakkan barito nan bana dari Allah .
59003015	Kabijaksanoan nan saroman itu indak barasa dari sarugo doh tu . Inyo barasa dari dunia , dari napasu manusia , sarato dari setan !
59003016	Dima ado cimburu , sarato jo sipaik mamantiangkan diri sorang , mako disinan ado pulo patangkaran , sarato jo sagalo rupo karajo nan jahek .
59003017	Tapi , urang nan mampunyoi kabijaksanoan nan barasa dari ateh , inyo partamu-tamu sakali suci , kudian suko badamai , paramah , sarato sa ulah . Inyo panuah jo raso ibo , sarato ma asiekan karajo-karajo nan baiak . Inyo indak mamihak , sarato indak ba icak-icak .
59003018	Batua , kabaiakkan adolah asie dari baniah damai , nan diserakkan dek urang nan cinto damai !
59004001	Dari ma koh asanyo sagalo pacakak-an , sarato jo patangkaran di antaro angku-angku ? Bukankoh itu barasa dari sagalo ka inginan angku-angku , nan taruih sajo baparang di dalam diri angku-angku , untuak mandapekkan kasanangan dunia !
59004002	Angku-angku niyo , tapi indak mandapek , mako angku-angku namuah mambunuah ! Angku-angku basumangaik , tapi indak mancapai apo nan angku-angku cari , mako angku-angku batangka sarato jo bacakak . Angku-angku indak mandapek sabuwah alah jo , dek karano angku-angku indak mintak kapado Allah .
59004003	Jikok pun angku-angku lah mamintaknyo , tapi angku-angku indak mandapekkannyo , dek karano tujuan pintak angku-angku tu salah ; apo nan angku-angku mintak adolah untuak manyanangkan diri sandiri .
59004004	Angku-angku adolah urang nan indak satiya ! Tawukoh angku-angku , baraso , jikok angku-angku bakanti jo dunia , mako angku-angku manjadi musuah Allah ? Jadi , kok siya-siyanyo nan niyo nak ba kanti jo dunia ko , mako inyo manjadikan dirinyo musuah Allah .
59004005	Jan disangko Alkitab indak ado alasan bakato , " Di dalam diri kito Allah manampaikkan Roh , nan kareh ka inginannyo . "
59004006	Biyapun baitu , rahmaik Allah nan dibarikan kabake kito , labiah kuwaik daripado ka inginan roh kito tu . Itulah sababnyo di Alkitab tatulih pulo , " Allah manantang urang nan uju , tapi sabaliaknyo , Baliau mangasiahi urang nan randah ati . "
59004007	Dek karano itu , tunduaklah kapado Allah , sarato lawanlah ubilih , mako ubilih ka lari dari angku-angku .
59004008	Dakek-ilah Allah , sarato Allah pun ka mandakek-i angku-angku . Barasiahkanlah tangan angku-angku , oih angku-angku nan badoso ! Sarato janiahkanlah ati angku-angku , oih angku-angku nan bacabang ati !
59004009	Andaklah angku-angku sabana-bana manyasa , sarato jo manangih , sarato jo maratok ; andaklah galak angku-angku tu manjadi tangih , sarato kagadangan ati angku-angku tu , manjadi kasadiahan !
59004010	Andaklah angku-angku marandahkan diri di adok-an Tuhan , mako Tuhan ka maninggikan angku-angku .
59004011	Oih sudaro-sudaro , janlah cacek mancacek atau salah manyalahkan . Urang nan mancacek atau manyalahkan sudaronyo , nan samo-samo urang Kristen , ba arati inyo mancacek sarato manyalahkan paratuaran Allah . Jikok angku-angku manyalahkan paratuaran Allah , itu ba arati angku-angku indak manuruikti sagalo paratuaran tu , malainkan manjadi hakimnyo .
59004012	Padohal , hanyo ciyek nan bahak mambari paratuaran kabake manusia , sarato ma adieli manusia . Iyolah Allah nan bakuwaso manyalamaikkan , sarato mambinasokan . Jadi , siyakoh angku-angku , sainggo angku-angku nak manyalahkan sasamo manusia ?
59004013	Oih sudaro-sudaro nan bakato , " Ari ko , atau bisuak , kami ka barangkek ka kota anu , sarato tingga disinan satawun lamonyo untuak manggaleh jo mancari pitih , " -- dangakanlah nasiyaik ambo ko .
59004014	Apo nan ka tajadi jo iduik angku-angku isuak , angku-angku sandiri pun indak ka mangatawuinyo ! Angku-angku hanyo bakcando asok nan sabanta sajo kaliyatan , kudian ilang lanyok .
59004015	Samustinyo angku-angku bakato bakcando iko , " Jikok Tuhan ma ijinkan , kami ka iduik , sarato mangarajokan iko jo itu . "
59004016	Tapi , kiniko angku-angku uju , sarato jo gadang ota . Kasadonyo ota gadang bakcando itu indak batua .
59004017	Dek karano itu , urang nan lai tawu apo nan elok , nan musti dikarajokannyo , tapi indak dikarajokannyo , mako urang tu badoso .
59005001	Oih sudaro-sudaro , urang-urang nan kayo ! Dangakanlah nasiyaik ambo . Andaklah angku-angku manangih sarato jo maratok , dek karano angku-angku ka manangguang sansaro !
59005002	Kakayoan angku-angku lah busuak . Pakaian angku-angku lah dimakan anai-anai .
59005003	Ameh jo perak angku-angku , lah disawok-i kurawek ; kuraweknyo ka manjadi sasi , malawan angku-angku sarato ka mamakan abih tubuah angku-angku , bakcando dimakan api . Angku-angku lah manimbun arato di manjalang akie jaman .
59005004	Angku-angku indak mambayie upah , urang-urang nan bakarajo di ladang angku-angku . Kiniko dangakan kaluahan urang-urang tu ! Urang-urang nan mangumpuakan asie ladang angku-angku , mamakiak mintak tolong , pakiaknyo lah sampai ka talingo Allah , Tuhan Nan Mahakuwaso .
59005005	Angku-angku lah iduik mewah , sarato lah marasokan lamak kasanangan di dunia ko . Angku-angku sa olah-olah sadang manggapuakkan badan , untuak ari pandabiahan .
59005006	Angku-angku ma ukun , sarato jo mambunuah urang-urang nan indak basalah , nan inyo indak malawan doh ka angku-angku .
59005007	Dek karano itu , basabalah oih sudaro-sudaro ambo , sampai Tuhan datang . Liyeklah , baa ka sabanyo surang urang paparak manunggu , sampai tanahnyo mambarikan asie nan ba arago kabake inyo . Sacaro saba inyo manunggu ujan musin ruruik , jo ujan musin bungo .
59005008	Andaklah angku-angku basaba pulo , sarato managuahkan ati , dek karano ari kadatangan Tuhan lah dakek .
59005009	Janlah bi mambirutok , sarato salah manyalahkan , supayo angku-angku indak di ukun dek Allah . Ingek ! Hakim lah dakek , lah basegeh untuak datang .
59005010	Sudaro-sudaro , kana-ilah nabi-nabi nan mangecek ateh namo Tuhan . Inyo saba sarato tabah manangguang sansaro . Jadi , ambiaklah inyo sabagai conto .
59005011	Inyo dikatokan babahagia dek karano inyo tabah . Angku-angku lah mandanga tantang kasabaran Nabi Ayub , nan angku-angku tawu , baa caro Tuhan pado akienyo mambarakaik-inyo . Dek karano Tuhan sangaik maraso ibo sarato elok ati .
59005012	Nan tarutamu sakali , iyolah : Janlah basumpah , biya demi langik , ataupun demi bumi , atau demi apo pun sajo . Katokan sajolah " Iyo " jikok mukasuik angku iyo , sarato katokanlah " Indak " jikok mukasuik angku indak ; supayo angku-angku jan di ukun dek Allah .
59005013	Jikok di antaro angku-angku ado nan sadang susah , andaklah inyo badowa . Jikok ado nan basukocito , andaklah inyo malagu mamuji Allah .
59005014	Jikok ado nan sakik , andaklah inyo ma imbau pamimpin-pamimpin jamaat . Mako andaklah pamimpin-pamimpin tu mandowakan urang nan sakik tu , sarato mambaruik-inyo jo minyak ateh namo Tuhan .
59005015	Jikok dowa urang-urang tu disampaikan sacaro yakin , mako Tuhan ka mancegakkan urang nan sakik tu , sarato ma ampuni doso-doso nan lah dibuweknyo .
59005016	Dek karano itu , andaklah angku-angku samo-samo ma akui kasalahan , sarato samo-samo mandowakan , supayo angku-angku dicegakkan . Dowa urang nan manuruikti kamauan Allah , mampunyoi kuwaso nan gadang .
59005017	Nabi Elia samo-samo manusia bakcando kito . Inyo badowa sacaro sungguah-sungguah supayo ujan indak turun , mako ujan pun indak turun salamo tigo satangah tawun .
59005018	Kudian inyo badowa baliak , sudah tu langik manurunkan ujan , sainggo tanah mambarikan asienyo pulo .
59005019	Oih sudaro-sudaro ambo ! Jikok di antaro angku-angku , ado surang urang , nan indak lai ma ikuik-i pangajaran dari Allah , sudah tu , ado surang urang nan lain mambawok urang tu babaliak kapado Allah ,
59005020	mako kana-ilah ayaik ko : Urang nan mambawok urang badoso , babaliak dari jalannyo nan salah , mako urang tu manyalamaikkan jiwa urang badoso tu , dari kamatian , sarato manyababkan banyak doso di ampuni . Salam aromaik dari kami , Yakobus
60001001	Sudaro-sudaro umaik piliahan Allah , nan tasebar di parantauan di daerah Pontus , Galatia , Kapadokia , Asia , sarato jo Bitinia ! Ambo , si Petrus , rasul Isa Almasih , ma arokkan mudah-mudahan Allah mambari barakaik , sarato jo aman santoso kabake angku-angku , sacaro balimpah-limpah . Angku-angku dipiliah manjadi umaik Allah , sasuwai jo rancana Allah Bapak . Sarato Roh Allah lah manjadikan angku-angku umaik nan suci , nan disangajokan untuak Allah , supayo angku-angku patuah kapado Isa Almasih , sarato disucikan dek darah Baliau .
60001002	
60001003	Molah kito basyukur kapado Allah , Bapak Tuhan kito Isa Almasih ! Baliau sangaik maraso ibo kabake kito , itu sababnyo Baliau mambarikan kabake kito iduik nan baru , jo sacaro ma iduikkan baliak Isa Almasih dari kamatian . Iko mambarikan kito harapan nan kokoh .
60001004	Kito ma arokkan untuak mamiliak-i barakaik-barakaik , nan disadiyokan Allah untuak umaik-Nyo , iyolah barakaik-barakaik nan disimpan-Nyo di sarugo , sainggo indak dapek rusak , atau busuak atau pun mangulang .
60001005	Kasadonyo tu adolah untuak angku-angku , dek karano angku-angku ba iman kapado Allah . Mako angku-angku dijago jo kuwaso Allah , supayo angku-angku manarimo kasalamatan nan siyap dinyatokan isuak di akie jaman .
60001006	Dek karano itu andaklah angku-angku basukocito , biyapun kiniko untuak samantaro wakatu , angku-angku musti ba ibo ati , dek karano angku-angku mangalami bamacam-macam cobaan .
60001007	Tujuannyo iyolah untuak mambuktikan , apokoh angku-angku sabana-bana ba iman kapado Tuhan , atau indak . Ameh nan bisa rusak pun , di uji jo api . Nah , iman angku-angku adolah labiah ba arago dari ameh , jadi musti di uji pulo , supayo manjadi taguah . Jo caro nan baitu angku-angku ka dipuji , sarato jo di aromaik-i , sarato ka ditinggikan di ari Isa Almasih tibo isuak .
60001008	Angku-angku mangasiahi Baliau , biyapun dawulu angku-angku indak maliyek Baliau . Angku-angku pun ba iman kapado Baliau , biyapun kiniko angku-angku indak maliyek Baliau . Itu sababnyo angku-angku bagadang ati , sarato marasokan sukocito nan mulie , sarato indak takatokan .
60001009	Dek karano tujuan iman angku-angku tacapai , iyolah kasalamatan jiwa angku-angku .
60001010	Kasalamatan ikolah nan ditaliti , sarato nan di salidiak-i dek nabi-nabi , inyo lah bi manakok-nakok tantang barakaik nan dibarikan Allah kabake angku-angku .
60001011	Inyo tu bi manyalidiak-i , baa caro , sarato pabilo parkaro tu ka tajadi , nan dimukasuikkan dek Roh Isa Almasih , nan ado di dalam dirinyo tu . Pado kutiko itu Roh Baliau manubuatkan kabake nabi-nabi tu , tantang parkaro sansaro-sansaro nan musti di alami dek Isa Almasih , sarato tantang kabasaran Baliau nan ka ma iriang sasudah itu .
60001012	Kabake nabi-nabi tu Allah mambaritawukan , baraso apo nan dikarajokan dek nabi-nabi tu , bukan untuak kapantiangan inyo doh , tapi untuak angku-angku ; iyolah parkaro-parkaro nan kiniko angku-angku danga sacaro jaleh , dari urang-urang nan mambaritokan Injil tantang Isa Almasih . Inyo manyampaikan Injil tu kabake angku-angku , jo kuwaso Roh Allah nan dikirin Baliau dari sarugo . Malahan malekaik-malekaik pun niyo pulo nak mangatawui , kaba nan inyo baritokan tu .
60001013	Dek karano itu , andaklah angku-angku basegeh-segeh . Ingek-ingeklah , sarato baharoklah sapanuahnyo kapado barakaik nan ka dibarikan kabake angku-angku , dikutiko Isa Almasih tibo isuak .
60001014	Patuahlah kapado Allah , janlah iduik manuruik ka inginan angku-angku nan dawulu , bakcando dikutiko angku-angku sabalun tawu jo Allah .
60001015	Sabaliaknyo , andaklah angku-angku suci dalam sagalo sasuatu nan angku-angku karajokan , samo jo bakcando Allah nan mamanggie angku-angku tu adolah suci .
60001016	Di Alkitab ado tatulih , " Andaklah kalian suci , dek karano Aden suci . "
60001017	Angku-angku manyabuik Allah tu Bapak , dikutiko angku-angku badowa kapado Baliau . Nah , Allah itulah nan mahakimi manusia sabandiang jo karajonyo surang-surang , sacaro indak pandang bulu . Dek karano itu , salamo angku-angku ado di dunia ko , andaklah angku-angku mambasakan Allah dalam iduik angku-angku .
60001018	Angku-angku tawu , jo apo angku-angku lah ditabuih , untuak mamardekakan angku-angku dari iduik nan siyo-siyo , nan diwarihkan dek niniak muyang angku-angku . Bayierannyo bukanlah sasuatu nan bisa rusak , bakcando perak atau ameh ,
60001019	tapi sasuatu nan sangaik ba arago ; iyolah diri Isa Almasih sandiri , nan manjadi sabagai domba nan dikarobankan kapado Allah , nan indak bacacek atau baceno .
60001020	Isa Almasih dipiliah dek Allah sabalun dunia dijadikan . Pado ari-ari manjalang akie jaman ko , Baliau datang ka dunia , supayo angku-angku disalamaikkan .
60001021	Malalui Baliaulah , angku-angku ba iman kapado Allah , nan lah ma iduikkan Baliau baliak dari kamatian , sarato mambasakan Baliau . Jadi , Allahlah nan angku-angku imani , sarato kapado Allah pulolah angku-angku manggantuangkan harapan .
60001022	Dek karano angku-angku patuah kabake pangajaran dari Allah , mako angku-angku mambarasiahkan diri , sarato angku-angku mangasiahi urang-urang nan sa iman , sacaro jo tuluih . Dek karano itu , andaklah angku-angku samo-samo mangasiahi jo sapanuah ati .
60001023	Dek karano malalui firman Allah nan iduik , sarato nan kaka tu , angku-angku lah dijadikan manusia baru , nan bukannyo layie dari manusia , tapi dari Bapak nan kaka .
60001024	Di Alkitab tatulih bakcando iko , " Kasadonyo umaik manusia ibaraik rumpuik , sagalo kamuliaannyo bakcando bungo rumpuik . Rumpuik layua , bungonyo pun ruruik ;
60001025	tapi firman Tuhan tatap untuak salamo-lamonyo . " Firman tu adolah Injil nan lah dibaritokan kabake angku-angku .
60002001	Dek karano itu , buwanglah dari diri angku-angku sagalo nan jahek ; jan baduto juwo lai , sarato jan ba icak-icak . Jan pambingik , sarato jan mahino urang lain .
60002002	Andaklah angku-angku manjadi bakcando paja ketek nan baru layie , nan taruih auih ka susu rohani nan suci . Jo caro nan baitu angku-angku ka batambah gadang , sarato disalamaikkan .
60002003	Di Alkitab tatulih bakcando iko , " Kalian lah marasokan sandiri baralah ka baiaknyo Tuhan . "
60002004	Dek karano itu , datanglah kapado Tuhan . Baliau ibaraik batu nan iduik , batu nan dibuwang dek manusia , karano dianggap indak baguno ; tapi nan dipiliah dek Allah sabagai batu nan ba arago .
60002005	Angku-angku samo jo bakcando batu nan iduik . Dek karano itu , andaklah angku-angku namuah dipakai , untuak mambangun Rumah Allah nan rohani . Jo caro nan baitu angku-angku manjadi imam-imam , nan iduik sangajo untuak Allah , sarato nan malalui Isa Almasih mampasambahkan kapado Allah , karoban rohani nan manyanangkan ati Allah .
60002006	" Dek karano di Alkitab tatulih bakcando iko , Aden lah mamiliah sabuwah batu ba arago , nan Den tampaikkan di Sion sabagai batu nan tarutamu ; urang nan picayo kabake Inyo indak ka disiyo-siyokan . "
60002007	Batu tu sangaik ba arago untuak angku-angku nan ba iman . Tapi bagi urang-urang nan indak picayo , balakulah ayaik-ayaik Alkitab nan bakcando iko , " Batu nan indak tapakai dek tukang-tukang bangunan tu tanyato manjadi batu nan tarutamu , "
60002008	sarato , " Itulah batu nan mambuwek urang bi tataruang , batu nan mambuwek urang-urang tu bi jatuah . " Inyo bi tataruang , dek karano inyo indak bi picayo jo kato-kato Allah . Bakcando itulah nan lah ditantukan Allah untuak urang-urang tu .
60002009	Tapi angku-angku adolah banso nan tapiliah , imam-imam nan malayani Rajo , banso nan suci , sangajo untuak Allah , umaik Allah sandiri . Allah mamiliah angku-angku sarato ma imbau angku-angku kaluwa dari nan kalam , untuak masuak ka dalam tarang-Nyo nan gumilang , jo mukasuik , supayo angku-angku manyebarkan barito , tantang sagalo pabuatan Baliau nan luwa biaso .
60002010	Dawulu angku-angku bukan umaik Allah , tapi , kiniko angku-angku adolah umaik Allah . Dawulu angku-angku indak di ibo-i dek Allah , tapi kiniko angku-angku manarimo raso ibo dari Baliau .
60002011	Oih sudaro-sudaro nan tacinto ! Angku-angku adolah urang asiang nan marantau di dunia ko . Dek karano itu ambo sabana mamintak , supayo angku-angku jan mapaturuikkan awa napasu manusia , nan taruih manaruih baparang malawan jiwa .
60002012	Kalakuan angku-angku , di antaro urang nan indak tawu jo Tuhan , mustilah sangaik elok andaknyo , sainggo , jikok urang-urang tu mampitanah angku-angku , sabagai urang nan jahek , mako inyo musti ma akui pabuatan angku-angku nan baiak , sainggo urang-urang tu ka mamuji Allah , di ari kadatangan Baliau .
60002013	Dek karano di Tuhan , andaklah angku-angku tunduak kabake satiyok panguwaso manusia : biya kabake kaisar nan manjadi panguwaso nan tarutamu ,
60002014	ataupun kabake gubenur nan ditunjuak dek kaisar , untuak ma ukun urang nan babuwek jahek , sarato untuak ma aromaik-i urang nan babuwek baiak .
60002015	Dek karano Allah niyo , supayo , jo karajo-karajo angku nan baiak , angku-angku manutuik muluik urang nan mangecek , indak bapikie .
60002016	Andaklah angku-angku iduik sabagai urang mardeka , tapi janlah dipagunokan kamardekaan angku tu , untuak manyawok-i karajo jahek , tapi iduiklah sabagai pisuruah Allah .
60002017	Aragowilah kasadonyo urang , kasiahilah sudaro-sudaro angku sasamo urang Kristen . Takuiklah kapado Allah , sarato aromaik-ilah kaisar .
60002018	Oih sudaro-sudaro nan manjadi palayan , tunduaklah kabake induak samang angkau , jo caro nan sa aromaik-aromaiknyo ; bukan hanyo kabake induak samang nan elok ati , sarato nan paramah sajo doh , tapi kabake induak samang nan sanga iyo pulo .
60002019	Allah ka mambarakaik-i angku-angku , jikok angku-angku dek karano sadar jo kamauan Allah , mako saba manangguang sansaro dipabuwek sacaro indak adie .
60002020	Dek karano , apokoh kalabiahannyo , jikok angku-angku saba manangguang sansaro ukunan , nan samustinyo angku-angku tangguangkan , dek karano basalah ? Tapi , jikok angku-angku sacaro jo saba , manangguang sansaro nan manimpo angku-angku , dek karano mangarajokan nan bana , mako Allah ka mambarakaik-i angku-angku .
60002021	Untuak itulah Allah mamanggie angku-angku . Dek karano , Isa Almasih sandiri lah manangguang sansaro untuak angku-angku , jo caro nan baitu Baliau mambarikan suatu taladan kabake angku-angku , supayo angku-angku ma ikuik-i jajak Baliau .
60002022	Baliau indak panah babuwek doso , sarato indak panah surang juwo pun urang nan mandanga Baliau baduto .
60002023	Pado kutiko Baliau dicacek-i , Baliau indak mambaleh jo mancacek . Dikutiko Baliau sansaro , Baliau indak ma ancam ; Baliau hanyo manyarahkan parkaro-Nyo kapado Allah , Hakim nan adie tu .
60002024	Isa Almasih sandiri mamikua doso-doso kito ka diri-Nyo di ateh kayu salib , supayo kito lapeh dari kakuasaan doso , sarato iduik manuruik kamauan Allah . Luko-luko Isa Almasihlah nan mancegakkan angku-angku .
60002025	Dawulu angku-angku bakcando domba nan tasasek , tapi kiniko angku-angku lah dibawok babaliak , untuak ma ikuik-i Tukang Gubalo sarato Pamaliaro jiwa angku-angku .
60003001	Baitu pulo sudaro-sudaro nan manjadi bini , musti tunduak kabake laki , supayo jikok ado di antaro inyo tu , ado nan indak picayo kabake barito dari Allah , mako kalakuan sudaro-sudaro dapek mambuwek inyo manjadi bi picayo . Sarato indak paralu lai sudaro-sudaro mangatokan apo-apo kabake inyo ,
60003002	dek karano inyo maliyek kalakuan sudaro-sudaro nan suci sarato jo saliah .
60003003	Janlah roman rancak sudaro-sudaro hanyo rancak diluwa , bakcando , misanyo manyegehi rambuik , atau mamakai pariyasan , atau bapakaian nan maha-maha .
60003004	Sabaliaknyo , andaklah roman rancak sudaro-sudaro tu timbua dari dalam batin , tingkah laku nan lamah lambuik , sarato jo tanang ; itulah roman rancak nan kaka , nan sangaik ba arago manuruik pandangan Allah .
60003005	Jo caro ikolah pado jaman sa isuak , padusi-padusi nan ba agamo nan baharok kapado Allah , mamparancak diri jo sacaro tunduak kabake lakinyo .
60003006	Siti Sarah pun baitu pulo , inyo patuah kabake Nabi Ibrahim , sainggo manyabuik Nabi Ibrahim tuannyo . Sudaro kiniko adolah anak-anak Siti Sarah , jikok sudaro-sudaro mangarajokan parkaro-parkaro nan baiak , sarato indak takuik kabake apo pun juwo .
60003007	Baitu pulo angku-angku nan manjadi laki , andaklah iduik mamahami sagalo sasuatu , taradok bini angkau , sarato jo kasadaran , baraso inyo adolah kaum nan lamah . Pabuweklah inyo sacaro aromaik , dek karano inyo samo-samo jo angkau , ka manarimo pambarian iduik nan sajati dari Allah . Karajokanlah kasadonyo tu , supayo indak ado nan ma alangi dowa angkau .
60003008	Kasimpualannyo iyolah : andaklah sudaro-sudaro saiyo sakato sarato saparasaan . Andaklah sudaro-sudaro samo-samo , sayang manyayangi bakcando urang nan badunsanak . Andaklah angku-angku samo-samo punyo raso ibo , sarato basikap randah ati .
60003009	Janlah mambaleh nan jahek jo nan jahek , atau mambaleh cacek jo mancacek ; sabaliaknyo balehlah jo sacaro mamohon barakaik dari Allah . Dek karano Allah mamanggie angku-angku , supayo angku-angku manarimo barakaik dari Baliau .
60003010	Di Alkitab tatulih bakcando iko , " Urang nan niyo nak marasokan lamak iduik , sarato niyo nak mangalami ari-ari nan baiak , musti manjago muluiknyo , supayo indak mampakecekkan parkaro-parkaro nan jahek sarato indak mangatokan parkaro-parkaro nan duto .
60003011	Inyo musti manjauahi nan jahek , sarato mangarajokan nan baiak ; andaklah inyo bajuwang sungguah-sungguah untuak mandapekkan padamaian .
60003012	Dek karano Tuhan taruih mamparatikan urang-urang nan manuruikti kamauan-Nyo , sarato Tuhan taruih mandanga dowa urang-urang tu ; tapi Tuhan malawan urang-urang nan mangarajokan karajo nan jahek . "
60003013	Siyapokoh urang nan niyo babuwek jahek kabake angku , jikok angku-angku suko babuwek baiak ?
60003014	Tapi , sakalipun angku-angku musti manangguang sansaro , dek karano mangarajokan parkaro-parkaro nan baiak , angku-angku baruntuang ! Janlah takuik kabake siyapo pun juwo , sarato janlah kuwatir .
60003015	Tapi , di dalam ati angku , andaklah angku-angku mambarikan kapado Isa Almasih aromaik nan tasandiri , nan sasuwai jo pangkaik-Nyo sabagai Tuhan . Andaklah angku-angku tatap basadiyo untuak manjawab , kabake satiyok urang nan batanyo , tantang parkaro harapan nan angku-angku miliak-i .
60003016	Tapi , mangarajokannyo jo sacaro lamah lambuik sarato jo aromaik . Andaklah ati ketek angku-angku barasiah , supayo jikok angku-angku dipitanah , dek karano angku-angku iduik sacaro elok sabagai pangikuik Isa Almasih , mako urang nan mampitanah tu ka manjadi malu sorang .
60003017	Labiah elok manangguang sansaro dek karano babuwek baiak -- jikok itu adolah kamauan Allah -- daripado manangguang sansaro dek karano mangarajokan nan jahek .
60003018	Dek karano , Isa Almasih sandiri mati hanyo sakali sajo untuak salamo-lamonyo , dek karano di doso manusia -- surang urang nan indak basalah , mati untuak urang nan basalah . Isa Almasih mangarajokan itu , supayo Baliau dapek mambimbiang angku-angku kapado Allah . Baliau dibunuah sacaro tubuah , tapi di iduikkan baliak sacaro rohani .
60003019	Dalam ka adaan roh , Baliau payi mangabakan barito dari Allah , kabake roh-roh nan dipinjarokan :
60003020	iyolah roh urang-urang nan indak patuah kapado Allah , pado jaman Nabi Nuh . Pado kutiko itu Allah saba mananti , salamo Nabi Nuh mambuwek kapa . Hanyo urang-urang nan ado di kapa sajo -- kasadonyo ado salapan urang -- nan disalamaikkan dikutiko banjir gadang tu .
60003021	Nah , kajadian tu marupokan kiyasan dari pamandian , nan kiniko manyalamaikkan angku-angku . Pamandian ko bukanlah suatu caro , untuak mambarasiahkan badan , dari sagalo nan kumuah-kumuah , tapi marupokan janji angku-angku kapado Allah , dari ati ketek nan baiak . Pamandian tu manyalamaikkan angku-angku , dek karano , Isa Almasih lah iduik baliak sasudah mati ,
60003022	sarato lah nayiak ka sarugo . Kiniko Baliau bakuwaso samo-samo jo Allah , sarato mamarentahi kasadonyo malekaik , kasadonyo panguwaso , sarato jo kasadonyo kakuatan .
60004001	Dek karano Isa Almasih lah manangguang sansaro sacaro jo tubuah , angku-angku musti pulo mampakuwaik diri jo pandirian nan bakcando itu . Dek karano , urang nan manangguang sansaro sacaro jo tubuah , indak lai babuwek doso .
60004002	Dek karano itu , inggan iko ka ateh andaklah iduik angku-angku di dunia ko , sasuwai jo kamauan Allah , bukan manuruik ka inginan manusia .
60004003	Pado maso nan lampau , angku-angku lah cukuik lamo mangarajokan , apo nan suko dikarajokan dek urang-urang nan indak tawu jo Tuhan . Angku-angku iduik indak baiak . Angku-angku manuruikti awa napasu , mabuak-mabuak , baralek indak bakatantuan , minun-minunan kareh sarato jo manyambah barhalo nan manjajokkan .
60004004	Kiniko urang nan indak tawu jo Tuhan eran , dek karano angku-angku indak sato iduik bakcando inyo , nan marasokan lamak doso nan bakalalaran . Itulah sababnyo mangko urang-urang tu mahino angku-angku .
60004005	Tapi , urang-urang tu isuak musti mampatangguangjawabkan kapado Allah , nan lah siyap sadiyo untuak ma adieli urang nan iduik , jo urang nan mati .
60004006	Itulah sababnyo Injil lah dibaritokan pulo kabake urang-urang mati . Mukasuiknyo supayo urang-urang tu , nan lah di adieli dalam ka adaan tubuah -- bakcando jo kasadonyo urang ka di adieli -- andaknyo dapek iduik sacaro rohani , manuruik kahandak Allah .
60004007	Sagalo sasuatu lah mandakek-i kasudahannyo , dek karano itu andaklah angku-angku manguwasoi diri , sarato ingek-ingeklah , supayo angku-angku dapek badowa .
60004008	Labiah daripado sagalo-galonyo , andaklah angku-angku sabana-bana samo mangasiahi , dek karano , jo sacaro samo-samo mangasiahi , angku-angku ka basadiyo pulo untuak samo-samo mamaohkan .
60004009	Andaklah angku-angku tarimo manarimo , di rumah angku surang-surang , indak buliah doh mangaluah .
60004010	Satiyok angku-angku , lah manarimo pambarian-pambarian , nan balain-lain dari Allah . Dek karano itu sabagai panguruih nan baiak , dari pambarian-pambarian Allah tu , andaklah angku-angku mampagunokan kamampuan tu untuak kapantiangan basamo .
60004011	Urang nan manyampaikan barito , mustilah manyampaikan barito dari Allah ; urang nan malayani urang lain , mustilah malayani jo kudaraik nan dari Allah , supayo dalam sagalo parkaro , Allah dapek dibasakan malalui Isa Almasih . Baliaulah nan bakuwaso sarato patuik dibasakan untuak salamo-lamonyo . Amin .
60004012	Oih sudaro-sudaro nan tacinto ! Angku-angku kiniko sangaik sansaro dek karano sadang di uji . Tapi janlah maraso eran , sa olah-olah ado sasuatu nan luwa biaso tajadi kabake angku-angku .
60004013	Malah , andaklah angku-angku maraso sanang , dek karano sato manangguang sansaro samo-samo jo Isa Almasih . Mako , isuak jikok kabasaran Isa Almasih dipaliyekkan , mako angku-angku ka basukocito .
60004014	Angku-angku baruntuang , jikok angku-angku dihino dek karano angku-angku pangikuik Isa Almasih . Itu ba arati Roh nan mulie , iyolah Roh Allah , ado didiri angku-angku .
60004015	Janlah surang juwo pun di antaro angku-angku nan sansaro , dek karano inyo pambunuah , atau pancilok , atau panjahek , atau dek karano inyo mancikarauwi urusan urang lain .
60004016	Tapi jikok angku-angku sansaro , dek karano angku-angku urang Kristen , janlah malu dek karano itu . Batarimokasihlah kapado Allah , dek karano angku-angku mambawok namo Isa Almasih .
60004017	Lah tibo masonyo Allah ma adieli dunia . Mako umaik Allah sandirilah , nan ka di adieli talabiah dawulu . Nah , jikok Allah ka muloi jo kito , baalah jadinyo isuak , jo urang-urang nan indak picayo kabake Injil nan dari Allah tu ?
60004018	Di Alkitab tatulih bakcando iko , " Jikok urang-urang nan baiak pun lah sulik untuak disalamaikkan , apo pulo nan ka tajadi jo urang-urang nan badoso nan indak tawu jo Tuhan ! "
60004019	Dek karano itu , jikok ado urang-urang nan sansaro , dek karano Allah ma inginkan nan bakcando itu , mako andaklah urang-urang tu iduik sacaro bana , sarato mampicayokan diri kapado Baliau Nan Manjadikan inyo . Baliau ka tatap manapek-i janji-Nyo .
60005001	Ambo mintak paratian kasadonyo pamimpin , jamaat angku-angku . Ambo mambuwek surek ko sabagai kanti pamimpin , sarato sabagai urang nan lah mancaliak sandiri , sansaro Isa Almasih , sarato nan ka sato pulo dibasakan , jikok kabasaran Isa Almasih dipaliyekkan kabake manusia . Ambo sabana mamintak ,
60005002	supayo angku-angku manggubalokan kawanan domba , nan disarahkan Allah kabake angku-angku . Gubalokanlah inyo sacaro jo sanang ati , samo jo bakcando nan di inginkan dek Allah , janlah sacaro jo barek ati . Janlah pulo mangarajokan karajo angku-angku , dek karano nak mandapek ka untuangan , tapi , bakarajolah dek karano angku-angku sabana-bana niyo malayani .
60005003	Janlah batindak sabagai panguwaso , taradok urang-urang nan dipicayokan kabake angku-angku , tapi , jadilah taladan untuak urang-urang tu .
60005004	Pado kutiko , Tukang Gubalo Nan Basa tu tibo isuak , angku-angku ka manarimo mangkuto nan gumilang , nan indak ka puda kagumilangannyo .
60005005	Baitu pulo sudaro , urang-urang nan mudo . Tunduaklah kabake urang-urang nan tuwo . Sudaro kasadonyo musti marandahkan diri , sarato samo-samo malayani sacaro jo randah ati . Dek karano di Alkitab tatulih bakcando iko , " Allah manantang urang nan uju , tapi maraso ibo kabake urang nan randah ati . "
60005006	Dek karano itu , randahkanlah diri angku-angku di bawah tangan Allah nan kuwaik , supayo Baliau maninggikan angku-angku jikok lah tibo wakatunyo .
60005007	Sarahkanlah sagalo kakuwatiran angku-angku kapado Allah , dek karano Baliau mampadulikan angku-angku .
60005008	Andaklah angku-angku bajago-jago , sarato siyap sadiyo ! Dek karano , ubilih adolah musuah angku-angku . Inyo bakcando singo nan bajalan kian kumari , sambia mangawun mancari nan ka dimakannyo .
60005009	Lawanlah inyo jo iman nan taguah , dek karano angku-angku tawu , baraso , sudaro-sudaro nan sasamo Kristen lainnyo di ateh dunia ko , manangguangkan sansaro bakcando angku-angku pulo .
60005010	Tapi , sasudah angku-angku sansaro agak sabanta , Allah sandiri nan ka mambuwek angku-angku manjadi samparono . Baliau ka managakkan , sarato ka manguwaikkan angku-angku , sarato jo ka mangokohkan angku-angku . Dek karano , Baliau adolah Allah nan sangaik elok ati , nan lah ma imbau angku-angku , untuak sato marasokan kabasaran-Nyo nan kaka malalui Isa Almasih .
60005011	Baliau lah nan bakuwaso sampai salamo-lamonyo ! Amin .
60005012	Surek ambo nan singkek ko , ambo buwek kabake angku-angku dek bantuan si Silas , nan ambo anggap surang sudaro Kristen nan satiya . Ambo niyo mambari dorongan , sarato jo mayakinkan angku-angku , baraso apo nan ambo surekkan ko , adolah barito nan bana tantang rahmaik Allah . Andaklah angku-angku bapacik taguah kabake rahmaik tu .
60005013	Kanti-kanti sajamaat di Babilon , nan dipiliah pulo dek Allah , bakirin salam kabake angku-angku ; baitu pulo anak ambo si Markus nan tacinto .
60005014	Basalam-salamanlah angku-angku kasadonyo , sacaro jo panuah kasiah , sabagai sudaro nan samo-samo Kristen . Mudah-mudahan Tuhan mambari aman santoso , kabake sudaro kasadonyo nan manjadi miliak Isa Almasih . Salam aromaik dari kami , Petrus
61001001	Oih sudaro-sudaro nan sabana-bana ba iman , nan samo bakcando jo kami ! Isa Almasih , iyolah Allah sarato Rajo Panyalamaik kito , mamungkinkan kito ba iman kapado Baliau , dek karano Baliau mangarajokan nan bana . Surek ko dari si Simon Petrus , surang pisuruah , sarato rasul Isa Almasih .
61001002	Mudah-mudahan Allah mambari barakaik , sarato jo aman santoso kabake angku-angku , sacaro balimpah-limpah , dek karano angku-angku tawu jo Allah , sarato tawu jo Isa Almasih , Tuhan kito .
61001003	Allah lah mamakai kuwaso ilahi-Nyo untuak mambarikan kabake kito sagalo sasuatu , nan diparalukan untuak iduik ba ibadaik . Baliau mangarajokan iko malalui apo nan kito katawui tantang Isa Almasih , nan lah ma imbau kito untuak dapek marasokan kabasaran , sarato jo kabaiakkan Baliau .
61001004	Jo caro itulah Allah mambarikan kabake kito , barakaik-barakaik nan sangaik luwa biaso , sarato ba arago , nan lah dijanjikan dek Baliau . Jo barakaik-barakaik tu angku-angku dapek talapeh , dari sagalo ka inginan jahek nan marusak di dunia ko , sarato angku-angku manarimo sipaik ilahi .
61001005	Dek karano itu , ba usawolah sungguah-sungguah , supayo angku-angku tatap ba iman kapado Isa Almasih , sarato iman angku tu dipakuwaik dek iduik nan baiak . Di sampiang iduik nan baiak , angku-angku paralu pulo manjadi urang nan bapangatawuan ,
61001006	di sampiang ba pangatawuan , angku-angku musti bisa pulo andaknyo manguwasoi diri . Salain bisa manguwasoi diri , andaklah angku-angku mamupuak diri pulo , untuak tabah ma adok-i sagalo sasuatu . Disampiang tabah ma adok-i sagalo sasuatu , angku-angku musti pulo iduik manuruik kamauan Allah .
61001007	Iduik manuruik kamauan Allah , musti pulo dilangkok-i jo kasiah sayang kabake sudaro-sudaro sa iman . Sasudah tu , andaklah kasiah sayang angku-angku kabake sudaro-sudaro sa iman tu , ditambah pulo jo kasiah taradok kasadonyo urang .
61001008	Kasadonyo tu adolah sipaik-sipaik nan angku-angku paralukan . Jikok sipaik-sipaik tu ado di angku-angku , sacaro balimpah-limpah , mako angku-angku ka manjadi gigiah , barasil , sarato tawu jo Isa Almasih Tuhan kito , jo caro nan labiah baiak dari nan taralah .
61001009	Tapi urang nan indak mampunyoi sipaik-sipaik tu , pandangannyo sampik ; inyo indak bisa maliyek , sarato inyo lupo , baraso doso-dosonyo nan dawulu lah dibarasiahkan .
61001010	Dek karano itu , sudaro-sudaro , ba usawolah labiah basitungkin , supayo panggielan Allah , sarato jo piliahan Baliau taradok angku-angku tu , manjadi samakin dagok . Jikok angku-angku mangarajokan itu , mako angku-angku indak ka marotaik .
61001011	Jo caro nan baitu angku-angku ka di agiah hak panuah , untuak masuak Karajaan nan kaka dari Tuhan , Rajo Panyalamaik kito Isa Almasih .
61001012	Dek karano itu , ambo taruih ma ingekkan angku-angku , tantang parkaro nangko , biyapun angku-angku lah mangatawuinyo , sarato lah picayo sangaik , kabake pangajaran dari Allah nan lah angku-angku tarimo tu .
61001013	Salamo ambo lai iduik juwo lai , ambo maraso paralu ma ingekkan angku-angku ka parkaro-parkaro nan ambo sabuik cako .
61001014	Dek karano , ambo tawu , baraso indak ka lamo lai ambo ka maninggakan dunia ko , dek karano Tuhan kito Isa Almasih , lah mambaritawukannyo sacaro jaleh kabake ambo .
61001015	Mako ambo ka ba usawo , supayo sasudah ambo maningga , angku-angku tatap mangana baliak parkaro-parkaro nangko .
61001016	Pado kutiko kami mambaritawu kabake angku-angku , baralah ka basanyo kadatangan Tuhan kito Isa Almasih , nan kami , indak bagantuang kabake kaba-kaba bagalau nan dari manusia doh . Kabasaran Isa Almasih tu , lah kami liyek jo mato kami sandiri .
61001017	Kami barado disinan kutiko Baliau di aromaik-i , sarato dibasakan dek Allah Bapak . Pado kutiko itu , tadanga suwaro dari Nan Sangaik Mulie , nan bakato kabake Baliau , " Ikolah Anak-Den nan Den kasiahi . Inyo manyanangkan ati-Den ! "
61001018	Kami sandiri mandanga suwaro tu datang dari sarugo , kutiko kami barado samo-samo jo Baliau di ateh gunuang nan suci tu .
61001019	Itu sababnyo mangko kami labiah yakin lai , kabake pasan Allah nan dikabakan dek nabi-nabi . Sa eloknyo angku-angku mamparatikan pasan tu , dek karano pasan tu , bakcando palito nan bacahayo di tampaik nan kalam , sampai ka tabik matoari , sarato cahayo bintang timur , bacahayo di dalam ati angku-angku .
61001020	Nan paralu bana , andaklah angku-angku mangana nan iko : Pasan Allah nan disampaikan dek nabi-nabi tu , indak buliah ditapasiekan manuruik pandapek sorang .
61001021	Dek karano , indak ado doh pasan dari Allah , nan dikabakan hanyo dek kamauan manusia . Tapi , Roh Allah nan manguwasoi urang untuak manyampaikan pasan dari Baliau tu .
61002001	Pado maso nan talah sudah , di antaro umaik Allah , lah bi mancogok nabi-nabi palasu . Baitu pulo di antaro angku-angku , ka bi mancogok pulo guru-guru palasu . Inyo ka bi mamasuakkan pangajaran-pangajaran nan indak batua , nan mambinasokan urang . Inyo ka mamungkie-i Panguwaso nan lah manabuih inyo . Jo caro nan baitu , inyo mandatangkan kabinasoan ka dirinyo sorang , nan sacapeknyo ka manimpo diri inyo .
61002002	Biyapun baitu , sambuah juwo urang nan ka ma ikuik-i , caro iduik guru-guru palasu tu nan dikuwasoi dek awa napasu . Sagalo karajo guru-guru tu , ka manyababkan sambuah urang mahino Jalan Nan Bana , nan manuju kapado Allah .
61002003	Dek karano guru-guru palasu tu cangok , mako inyo ka mancuritokan kabake angku-angku , curito nan dibuwek-buweknyo sorang , untuak ka ma ambiak labo dari angku-angku . Tapi pangadielan untuak pa ukun inyo tu lah lamo disadiyokan , kabinasoan nan untuak inyo , lah sadang mananti .
61002004	Malekaik-malekaik nan badoso pun , indak dipadiyakan Allah lapeh dari ukunan , tapi ka dibuwang masuak narako . Inyo tu dimasuakkan ka dalam jurang nan kalam , untuak ditahan sampai ka Ari Pangadielan .
61002005	Baitu pulo dunia di jaman sa isuak , Allah indak mampadiyakan lapeh dari ukunan . Allah mangirin ayie gadang , ka dunia urang-urang nan jahek pado wakatu itu . Hanyo Nabi Nuh sarato jo tujuah urang lainnyo sajo , nan disalamaikkan , dek karano , Nabi Nuh mangabakan barito , tantang iduik nan manyanangkan ati Allah .
61002006	Samo pulo ka-adaannyo jo kota Sodom jo Gomora : Allah manandehkan kota-kota tu jo api , supayo manjadi conto tantang apo nan ka tajadi , bagi urang-urang nan jahek .
61002007	Tapi , Nabi Lut disalamaikkan , dek karano inyo manuruikti apo nan katuju dek Allah ; inyo sangaik sansaro , dek karano kalakuan nan indak bataratik , dari urang-urang nan kurang aja .
61002008	Di tangah-tangah urang nan bakcando itu , Nabi Lut nan elok tu , iduik jo batin nan marano , dek karano tiyok ari inyo maliyek , sarato mandanga , sagalo karajo urang-urang nan jahek tu .
61002009	Jadi , Tuhan tawu baa caronyo manyalamaikkan urang-urang , nan layi manuruikti kamauan Baliau , jikok urang-urang tu mandapek cobaan . Tuhan tawu pulo , baa caronyo manyimpan urang-urang nan jahek tu , untuak ka di ajab di Ari Pangadielan ,
61002010	nan tarutamu bana adolah bagi urang-urang , nan mampaturuikkan sagalo awa napasu nan kumuah , sarato nan mahino kakuasaan Allah . Baitu barani , sarato jo ujunyo guru-guru palasu tu , sainggo inyo indak sagan-sagan mahino , mukaluak-mukaluak nan mulia nan di sarugo bagai !
61002011	Sadangkan malekaik-malekaik nan labiah kuwaik , sarato nan labiah bakuwaso daripado guru-guru palasu tu , indak namuah doh manuduah mukaluak-mukaluak nan mulie tu , jo kato-kato nan mahino di adok-an Tuhan .
61002012	Tapi guru-guru tu , indak tangguang-tangguang ! Inyo bakcando binatang nan layie untuak ditangkok dibunuah sajo . Inyo indak bapikie , tapi hanyo batindak manuruik nan takana di atinyo sajo , sainggo inyo sarang masalah-masalah , jo kato-kato nan mahino nan inyo sandiri indak mangarati . Dek karano itu , jo karajo inyo sandiri , inyo ka binaso bakcando binatang-binatang buweh .
61002013	Kaganti baleh dari sansaro nan basabab dek karano dinyo , mako inyo ka manangguang sansaro . Bagi urang-urang tu , karajo nan manyanangkan atinyo iyolah , mangarajokan sagalo apo sajo di siang ari , untuak mamuwehkan apo nan takana di atinyo . Jikok inyo duduak samo-samo jo angku-angku , kutiko makan di baralek , kurenahnyo mamuwakkan , dek karano inyo mabuak jo awa napasu .
61002014	Urang-urang tu indak puweh-puwehnyo babuwek doso , nan katuju dek inyo iyolah maliyek ka padusi cabul . Jikok ado urang nan baru picayo , sarato alun baitulah yakin , inyo umbuak . Ati urang-urang tu lah tabiaso cangok . Inyo adolah urang-urang nan takutuak !
61002015	Dek karano inyo tu indak namuah ma ikuik-i jalan nan luruih , mako inyo tasasek . Inyo mamiliah jalan nan di tampuah dek Bileam , anak Beor saisuak . Bileam ko niyo sangaik nak mandapek pitih dari karajonyo nan jahek .
61002016	Tapi inyo mandapek paringatan nan kareh , dek karano karajo jaheknyo tu , kutiko kaladainyo mangecek jo suwaro manusia . Mako nabi tu dipaso untuak ma antikan karajonyo nan indak bakailieran tu .
61002017	Guru-guru palasu tu bakcando mato ayie nan kariang , nan bakcando kabuik nan di ambuih dek angin limbubu . Allah lah manyadiyokan untuak inyo suatu tampaik nan sangaik kalam .
61002018	Inyo tu mambuwek janji nan manih-manih , tapi indak barisi ; napasu nan buruak dipakai dek urang-urang tu , untuak manggarubuakkan urang-urang , nan baru lapeh dari lingkuangan urang , nan iduik sasek .
61002019	Guru-guru palasu tu manjanjikan kamardekaan kabake urang-urang tu , sadangkan inyo sandiri dipabudak , dek kakobeh-kakobeh nan marusak manusia . Dek karano , jikok urang dikalahkan dek sasuatu , mako inyo adolah budak dari nan mangalahkannyo tu .
61002020	Urang nan tawu jo Tuhan Panyalamaik kito , Isa Almasih , ba-arati lah talapeh dari kuwaso-kuwaso dunia nan mangumuahi manusia . Tapi , jikok kudian inyo tajarek baliak , sainggo dikalahkan dek kuwaso-kuwaso tu , mako ka adaan urang tu pado akienyo , labiah buruak daripado sabalunnyo .
61002021	Labiah elok lai urang-urang nan bakcando itu , indak panah tawu jo jalan bana nan dari Allah , daripado , inyo lah tawu , tapi kudian inyo indak namuah ma ikuik-i , parentah-parentah nan dibarikan dek Allah .
61002022	Apo nan inyo karajokan , lah mambuktikan kabanaran parumpamoan nan bakcando iko , " Anjiang mamakan baliak , apo nan lah dimutahkannyo , " " Babi nan lah mandi , babaliak baguliang-guliang masuak lunau . "
61003001	Oih sudaro-sudaro ambo nan tacinto ! Ikolah surek ambo nan kaduwo ko kabake angku-angku . Di dalam surek nan duwo ko , ambo ba usawo mambangkikkan pikieran-pikieran nan barasiah dari angku-angku .
61003002	Ambo ma anjurkan , supayo angku-angku mangana baliak sagalo kato-kato nan lah di katokan dek nabi-nabi Allah saisuak , sarato mangana parentah dari Tuhan , Rajo Panyalamaik , nan disampaikan kabake angku-angku , malalui rasul-rasul .
61003003	Nan partamu-tamu , angku-angku musti tawu andaknyo , baraso di jaman-jaman akie ko , ka bi mancogok urang-urang nan iduiknyo dikuwasoi dek awa napasunyo . Inyo ka bi mancimeehkan angku-angku
61003004	inyo ka bakato bakcando iko , " Keceknyo Tuhan bajanji ka datang ! Kiniko manyo Baliau ? Bapak-bapak niniak muyang kito lah bi maningga , tapi sagalo sasuatu bakcando itu juwo lai , samo jo bakcando sajak alam ko dijadikan ! "
61003005	Urang-urang tu sangajo indak namuah mangaku , baraso saisuak Allah manjadikan langik jo bumi jo firman-Nyo . Bumi dijadikan-Nyo dari ayie , sarato jo ayie ;
61003006	jo ayie pulo -- iyolah ayie dari banjir gadang -- dunia jaman saisuak tu dibinasokan .
61003007	Tapi , langik jo bumi nan ado kiniko , dipaliaro dek firman Allah tu juwo , isuak ka ditandehkan jo api . Kiniko , langik jo bumi dipaliaro juwo lai , sampai tibo masonyo urang-urang nan jahek di ukun , sarato dibinasokan .
61003008	Tapi , oih sudaro-sudaro ambo , parkaro nan ciyek ko , janlah angku-angku lupokan : baraso , dalam pamandangan Tuhan , nan sahari indak ado bedanyo jo saribu tawun -- kaduwo-duwonyo samo sajo dek Baliau .
61003009	Tuhan indak talambek doh mambarikan apo nan lah dijanjikan-Nyo , biyapun ado nan manyangko baitu . Sabaliaknyo , Baliau saba taradok angku-angku , dek karano Baliau indak niyo doh , jan ado agak surang juwo pun nan binaso . Baliau niyo supayo kasadonyo urang bi batobaik dari doso-dosonyo .
61003010	Tapi Ari kadatangan Tuhan tu , tibo bakcando pancilok . Di Ari tu , langik ka ilang lanyok sarato jo bunyi gamuruah , sagalo sasuatu nan di langik ka abih tabaka , bumi , sarato jo sagalo nan ado di dalamnyo , ka ilang lanyok .
61003011	Dek karano kasadonyo tu ka di cayie-kan jo caro nan baitu , jadi , jikok baitu , baa samustinyo angku-angku iduik andaknyo ? Angku-angku musti iduik suci , sarato iduik sangajo untuak Allah ,
61003012	salamo angku-angku manantikan , sarato marindukan tibonyo Ari Allah . Di Ari tu langik ka abih tabaka , dek karano di angeknyo , mako sagalo sasuatu nan ado di langik ka jalang .
61003013	Tapi , kito manantikan apo nan lah dijanjikan dek Allah , iyolah langik nan baru sarato jo bumi nan baru , disinanlah baru ado ka adielan .
61003014	Dek karano itu , sudaro-sudaro nan tacinto , samantaro angku-angku manantikan Ari tu , ba usawolah sungguah-sungguah untuak iduik suci , sarato jan bacacek di adok-an Allah . Paliaro pulolah ubuangan nan baiak jo Allah .
61003015	Anggaplah kasabaran Tuhan kito tu , sabagai kasampatan nan dibarikan Baliau kabake angku-angku , supayo bisa salamaik . Si Paulus , sudaro kito nan tacinto , lah mambuwek surek nan bakcando itu pulo kabake angku-angku . Inyo mambuwek surek tu jo kabijaksanoan nan dibarikan Allah kabake inyo .
61003016	Dalam kasadonyo sureknyo , si Paulus tatap manulihkan tantang parkaro itu . Batua , ado babarapo parkaro nan sulik untuak dipahami dari isi sureknyo tu . Nan bagian itu , diputa baliakkan isinyo dek urang-urang nan indak tawu sabuwah alah jo , iyolah urang nan indak taguah imannyo . Parkaro tu indak ma erankan , dek karano , bagian-bagian lain dari isi Alkitab , dipabuweknyo bakcando itu pulo dek urang-urang tu . Apo nan inyo karajokan tu , ka ma akibaikkan kabinasoannyo sandiri .
61003017	Tapi nan angku-angku , oih sudaro-sudaro nan tacinto , lah tawu tantang parkaro itu . Dek karano itu , ingek-ingeklah , jan sampai angku-angku tabawok-bawok pulo , ka jalan sasek urang-urang nan kurang aja tu , sainggo angku-angku jatuah dari tampaik bapijak nan dagok .
61003018	Andaklah angku-angku makin marasokan rahmaik Isa Almasih , Tuhan , Rajo Panyalamaik kito , andaklah angku-angku batambah tawu pulo jo Baliau . Tapujilah Baliau , kiniko , sampai salamo-lamonyo ! Amin . Salam aromaik dari kami , Petrus
62001001	Isi surek ko adolah tantang Firman nan mambari iduik , iyolah Firman nan lah ado juwo , sajak dari awa mulonyo . Kami lah mandanga , sarato lah maliyek jo mato kami sandiri . Kami lah maliyek Baliau , sarato lah mamacik Baliau jo tangan kami .
62001002	Kutiko iduik tu dinyatokan , kami maliyeknyo . Itulah sababnyo mangko kami mambari pangakuan tantang Baliau . Kami mambaritokan kabake angku-angku , tantang iduik sajati nan kaka , nan ado samo-samo jo Bapak , sarato nan lah dinyatokan kabake kami .
62001003	Apo nan lah kami liyek , nan lah kami danga , itu pulolah nan kami baritokan kabake angku-angku , supayo angku-angku samo-samo jo kami , sato mangalami sarato jo marasokan , iduik basatu jo Bapak sarato jo Anak-Nyo Isa Almasih .
62001004	Kami mambuwek surek ko , supayo ati kito sabana-bana basukocito .
62001005	Ikolah barito nan lah kami danga dari Anak-Nyo , sarato nan kami sampaikan kabake angku-angku : Allah tu adolah tarang , pado Baliau indak ado ciyek juwo doh nan kalam .
62001006	Jikok kito bakato , baraso kito iduik basatu jo Baliau , padohal kito iduik jo caro nan kalam , mako kito baduto , jo kato-kato ataupun jo pabuatan .
62001007	Tapi jikok kito iduik dalam tarang , nan bakcando Allah ado di dalam tarang , mako kito iduik arek , sarato saiyo sakato sasamo kito , mako , darah Isa Almasih , Anak-Nyo , mambarasiahkan kito dari sagalo doso .
62001008	Jikok kito bakato , baraso kito indak badoso , mako kito manipu diri sandiri ; ba arati Allah indak barado di ati kito .
62001009	Tapi , jikok kito ma akui doso-doso kito kapado Allah , mako Baliau ka manapek-i janji-Nyo , sarato mangarajokan apo nan adie . Baliau ka ma ampuni doso-doso kito , sarato mambarasiahkan kito dari sagalo karajo kito nan salah .
62001010	Tapi , jikok kito bakato , baraso kito indak badoso , mako kito ba anggapan sa olah-olah Allah panduto , ba arati kito indak manyimpan kato-kato Allah di ati kito .
62002001	Oih anak-anak ambo ! Ambo mambuwek surek ko kabake kalian , supayo kalian jan babuwek doso . Tapi jikok ado nan babuwek doso , mako kito mampunyoi surang Pambela , iyolah Isa Almasih nan adie tu ; Baliau ka mamohon untuak kito di adok-an Bapak .
62002002	Jo parantaroan Isa Almasih tu lah , doso-doso kito di ampuni . Bukannyo doso-doso kito sajo doh , tapi doso kasadonyo umaik manusia iyo pulo .
62002003	Jikok kito patuah kapado parentah-parentah Allah , itu tandonyo baraso kito tawu jo Allah .
62002004	Urang nan bakato , " Ambo tawu jo Allah , " tapi inyo indak patuah doh kabake parentah-parentah Baliau , ba arati urang tu panduto , nan Allah indak barado di dalam atinyo .
62002005	Tapi urang nan patuah kapado kato-kato Allah , ba arati urang tu mangasiahi Allah sacaro samparono . Itulah tandonyo , baraso kito iduik basatu jo Allah .
62002006	Siya-siya nan bakato , baraso inyo iduik basatu jo Allah , mako inyo musti maniru iduik Isa Almasih .
62002007	Sudaro-sudaro nan tacinto ! Nan ambo tulihkan ko , bukanlah suatu parentah nan baru . Iko parentah lamo nan lah disampaikan kabake angku-angku , sajak angku-angku muloi ba iman kapado Isa Almasih ; iyolah barito dari Allah nan lah angku-angku danga sabalunnyo .
62002008	Biyapun baitu , parentah nan ambo tulihkan ko baru pulo ; dek karano kabanarannyo dapek diliyek di diri Isa Almasih , sarato di diri angku-angku . Dek karano , nan kalam ka batambah ilang lanyok , tarang nan bana lah muloi bacahayo .
62002009	Urang nan bakato , baraso inyo barado di nan tarang , tapi inyo tatap juwo mambanci sudaronyo , ba arati urang tu , di nan kalam juwo lai tu sampai kiniko .
62002010	Urang nan mangasiahi sudaronyo , ba arati iduik di nan tarang , sainggo indak ado ciyek juwo doh di dirinyo , nan ka manyababkan urang lain babuwek doso .
62002011	Tapi , urang nan mambanci-i sudaronyo , ba arati barado di nan kalam . Inyo bajalan di nan kalam , sarato indak tawu kama inyo ka payi , dek karano di kalam tu , mambuwek inyo indak bisa maliyek .
62002012	Ambo mambuwek surek kabake kalian , oih anak-anak , dek karano doso kalian lah di ampuni , dek karano di Isa Almasih .
62002013	Ambo mambuwek surek kabake angku , oih bapak-bapak , dek karano angku-angku tawu jo Baliau nan lah ado sajak samulo . Ambo mambuwek surek kabake kalian , oih urang-urang mudo , dek karano kalian lah mangalahkan si Jahek .
62002014	Ambo mambuwek surek kabake kalian , oih anak-anak , dek karano kalian tawu jo Allah Bapak . Ambo mambuwek surek kabake angku , oih bapak-bapak , dek karano angku-angku tawu jo Firman nan lah ado sajak samulo . Ambo mambuwek surek kabake kalian , oih urang-urang mudo , dek karano kalian kuwaik . Kato-kato Allah ado di ati kalian , sarato kalian lah mangalahkan si Jahek .
62002015	Janlah mancintoi dunia ko , atau mancintoi apo sajo nan ado di dunia ko . Jikok angku-angku mancintoi dunia , mako angku-angku indak mancintoi Bapak .
62002016	Sagalo sasuatu nan ado dalam dunia ko -- itulah nan di inginkan dek tabiyaik manusia nan badoso , nan diliyek sudah tu di ingini , sarato jo nan di panggak-panggakkan -- kasadonyo tu adolah parkaro-parkaro nan indak barasa dari Bapak , malainkan dari dunia .
62002017	Dunia jo sagalo sasuatu nan ado di dalamnyo , nan di inginkan dek manusia , sadang ilang lanyok . Tapi , urang nan lai manuruikti kamauan Allah , tatap iduik sampai salamo-lamonyo .
62002018	Oih anak-anak ambo , akie jaman lah dakek ! Lah di agiah tawu kabake kalian sabalunnyo , baraso Musuah Isa Almasih ka tibo ; nan kiniko lah mancogok , sambuah urang nan mamusuahi Isa Almasih . Itu tandonyo baraso akie jaman lah dakek .
62002019	Musuah-musuah Isa Almasih tu adolah , urang-urang nan lah maninggakan kito , dek karano inyo nan sabananyo , indak urang kito . Jikok inyo urang-urang kito , tantu inyo tatap samo-samo jo kito . Tapi , inyo bi payi maninggakan kito , supayo jalehlah , baraso indak surang juwo doh dari urang-urang tu , nan sabana-bana tamasuak golongan kito .
62002020	Tapi , nan kalian lah manarimo Roh Allah nan dicurahkan dek Isa Almasih , itu sababnyo kalian kasadonyo tawu jo ajaran nan bana .
62002021	Jadi , ambo mambuwek surek ko kabake kalian , bukannyo dek karano , kalian indak tawu jo ajaran nan bana tu doh , tapi malah , dek karano kalian lah mangatawuinyo , nan kalian lah tawu pulo , baraso indak ado doh duto dalam ajaran nan bana tu .
62002022	Nan baduto adolah , urang nan bakato , baraso Isa Almasih bukannyo Rajo Panyalamaik nan dijanjikan Allah . Urang tu adolah Musuah Isa Almasih ; inyo indak ma akui Bapak ataupun Anak .
62002023	Urang nan indak ma akui Anak , ba arati indak pulo manarimo Bapak . Urang nan lai ma akui Anak , ba arati layi pulo manarimo Bapak .
62002024	Dek karano itu , barito nan lah kalian danga , sajak dari kalian mulo-mulo ba iman , mustilah kalian jago elok-elok di dalam ati . Jikok barito tu kalian paratikan elok-elok , mako kalian ka tatap iduik basatu jo Anak , sarato jo Bapak .
62002025	Sarato ikolah nan dijanjikan dek Isa Almasih sandiri kabake kito : iyolah iduik sajati nan kaka .
62002026	Ambo buwek surek ko kabake kalian , supayo untuak mangatawui tantang urang-urang nan sadang ba usawo mangicuah kalian .
62002027	Tapi tantang diri kalian sandiri , Isa Almasih lah mancurahkan Roh-Nyo ka kalian . Salamo Roh-Nyo tu lai ado didiri kalian , mako indak paralu doh urang lain nan ka ma aja kalian . Dek karano Roh-Nyo tu ma aja kalian tantang sagalo sasuatu ; apo nan di ajakan-Nyo tu bana , bukannyo duto . Dek karano itu , andaklah kalian patuah kabake apo nan di ajakan dek Roh tu , sarato andaklah kalian tatap iduik basatu jo Isa Almasih .
62002028	Jadi , oih anak-anak ambo , tataplah iduik basatu jo Isa Almasih , supayo , isuak dikutiko Baliau datang , kito indak takuik mangadap Baliau , sarato indak manyuruak dek karano malu .
62002029	Kalian lah tawu , baraso Isa Almasih iduik manuruik kamauan Allah . Dek karano itu , kalian musti tawu pulo , baraso satiyok urang nan iduik manuruik kamauan Allah adolah anak Allah .
62003001	Liyeklah , baralah ka kasiahnyo Allah kabake kito , sainggo kito diakui sabagai anak-anak-Nyo . Batua , kito adolah anak-anak Allah . Itulah sababnyo dunia nan jahek ko , indak tawu jo kito , dek karano dunia indak tawu jo Allah .
62003002	Sudaro-sudaro nan tacinto ! Kito kiniko adolah anak-anak Allah , tapi ka adaan kito isuak alun jaleh . Tapi , kito tawu , baraso jikok Isa Almasih datang , kito ka manjadi bakcando Baliau , dek karano , kito ka maliyek Baliau , dalam ka adaan-Nyo nan sabananyo .
62003003	Sadonyo urang nan mampunyoi harapan nan bakcando iko , taradok Isa Almasih , mako inyo ka manjago dirinyo , supayo sabana-bana suci , barasiah dari doso , nan bakcando Isa Almasih , adolah suci pulo .
62003004	Urang nan babuwek doso , malangga paratuaran Allah ; dek karano doso adolah palanggaran taradok paratuaran Allah .
62003005	Angku-angku tawu , baraso Isa Almasih datang untuak ma apuihkan doso-doso manusia , angku-angku tawu pulo , baraso indak ado doh doso dalam diri Baliau .
62003006	Kasadonyo urang nan iduik basatu jo Isa Almasih , indak taruih manaruih doh babuwek doso . Urang nan taruih manaruih babuwek doso , ba arati indak panah maliyek Isa Almasih , atau indak panah tawu jo Baliau .
62003007	Oih anak-anak ambo , jan dipadiyakan siyapo pun juwo manyasekkan kalian . Urang nan mangarajokan kahandak Allah , adolah anak Allah , nan bakcando Isa Almasih adolah Anak Allah .
62003008	Tapi , urang nan taruih manaruih babuwek doso adolah anak Ubilih , dek karano , Ubilih badoso sajak samulo . Untuak ikolah Anak Allah datang , iyolah untuak mambinasokan karajo Ubilih .
62003009	Urang nan lah manjadi anak Allah , indak taruih manaruih doh babuwek doso , dek karano sipaik Allah sandiri ado didirinyo . Dek karano Allah tu Bapaknyo , mako inyo indak dapek doh taruih manaruih babuwek doso .
62003010	Ikolah lainnyo antaro anak-anak Allah jo anak-anak Ubilih : Siya-siya nan indak mangarajokan kahandak Allah , atau indak mangasiahi sudaronyo , inyo bukan anak Allah .
62003011	Sajak samulo lah disampaikan barito ko kabake kalian : Kito musti kasiah mangasiahi .
62003012	Janlah kito bakcando si Kain , nan manjadi anak Ubilih , nan mambunuah dunsanaknyo sandiri . Apo sababnyo si Kain mambunuah dunsanaknyo ? Dek karano , sagalo karajo nan dikarajokannyo adolah salah , tapi sagalo karajo nan dikarajokan dunsanaknyo adolah bana .
62003013	Dek karano itu , sudaro-sudaro ambo , janlah eran jikok urang-urang dunia ko mambanci-i angkau .
62003014	Kito tawu , baraso kito lah kaluwa dari mauik , sarato lah pindah kabake iduik . Kito tawu itu , dek karano kito mangasiahi sasamo sudaro kito . Urang nan indak mangasiahi , ba arati inyo , dikuwasoi juwo lai dek mauik .
62003015	Urang nan mambanci-i sudaronyo adolah pambunuah , nan angkau tawu , baraso urang pambunuah indak mampunyoi iduik sajati nan kaka .
62003016	Jo jalan ikolah kito mangatawui , caro mangasiahi sasamo kito : Isa Almasih lah manyarahkan iduik-Nyo untuak kito . Dek karano itu , kito musti pulo manyarahkan iduik kito untuak sudaro-sudaro kito !
62003017	Jikok surang urang nan bakacukuik-an , maliyek sudaronyo bakakurangan , tapi inyo indak namuah doh manolong sudaronyo tu , dima pulo ka dapek urang tu mangatokan , baraso inyo mangasiahi Allah ?
62003018	Oih anak-anak ambo ! Janlah kito mangasiahi hanyo di muluik , atau hanyo jo kato-kato sajo . Andaklah kito mangasiahi jo kasiah nan sajati , nan dibuktikan jo pabuatan kito .
62003019	Jo caro nan baitulah kito mangatawui , baraso kito tamasuak anak-anak Allah nan bana , nan ati kito dapek tanang di adok-an Allah .
62003020	Kito tawu , baraso , jikok kito disalahkan dek ati kito , pangatawuan Allah labiah gadang dari pangatawuan ati kito , sarato , baraso Baliau tawu sagalo-galonyo .
62003021	Jadi , sudaro-sudaro ambo nan tacinto , jikok ati kito indak manyalahkan kito , mako kito indak takuik mangadap Allah .
62003022	Baitu pulo , apo nan kito mintak kapado Baliau , kito mandapeknyo , karano kito patuah kabake parentah-parentah-Nyo , sarato mangarajokan apo nan manyanangkan ati Baliau .
62003023	Nan Baliau parentahkan kabake kito iyolah : Kito musti ba iman kapado Anak-Nyo , iyolah Isa Almasih , sarato kito musti samo-samo mangasiahi , bakcando nan lah diparentahkan dek Isa Almasih kabake kito .
62003024	Sadonyo urang nan patuah kabake parentah-parentah Allah , mako inyo iduik basatu jo Allah , sarato Allah basatu jo inyo . Kito tawu , baraso Allah iduik basatu jo kito , karano Baliau lah mambarikan Roh-Nyo kabake kito .
62004001	Oih sudaro-sudaro nan tacinto ! Janlah picayo kabake sadonyo urang nan mangaku mampunyoi Roh Allah , tapi , ujilah dawulu urang-urang tu , untuak mangatawui , apokoh roh nan ado di urang-urang tu , barasa dari Allah , atau indak . Dek karano , sambuah nabi palasu lah bakaliyaran kian kumari .
62004002	Bakcando ikolah caronyo , supayo angku-angku tawu , apokoh itu Roh Allah , atau indak : Urang nan ma akui , baraso Isa Almasih datang ka dunia , sabagai manusia , mako urang tu mampunyoi Roh nan datang dari Allah .
62004003	Tapi , urang nan indak ma akui tantang parkaro Isa Almasih ko , ba arati indak mampunyoi Roh Allah . Urang tu mampunyoi roh dari Musuah Isa Almasih . Sudaro lah mandanga , baraso roh tu ka datang , nan kiniko inyo lah ado di dalam dunia ko .
62004004	Tapi , oih anak-anak ambo , kalian adolah miliak Allah . Kalian lah mangalahkan nabi-nabi palasu , dek karano Roh nan ado di kalian , labiah bakuwaso daripado roh nan ado di urang-urang nan miliak dunia ko .
62004005	Nabi-nabi palasu tu babicaro tantang parkaro-parkaro dunia , nan dunia namuah mandanga keceknyo , dek karano , urang-urang tu miliak dunia .
62004006	Tapi , kito adolah anak-anak Allah ; urang nan lah tawu jo Allah , namuah mandanga kecek kito . Urang nan bukan miliak Allah , indak namuah doh mandanga kecek kito . Baitulah caronyo kito untuak mangatawui , pabedaan antaro Roh nan mambari ajaran nan bana , jo roh nan manyasekkan .
62004007	Sudaro-sudaro nan tacinto ! Molah kito kasiah mangasiahi , dek karano kasiah barasa dari Allah . Urang nan lai mangasiahi , adolah anak Allah , ba arati inyo tawu jo Allah .
62004008	Urang nan indak mangasiahi , ba arati indak tawu jo Allah ; dek karano Allah adolah kasiah .
62004009	Allah manyatokan , baraso Baliau mangasiahi kito , jo sacaro ma utuih Anak-Nyo nan tungga ka dalam dunia , supayo kito mandapek iduik nan sabana iduik , malalui Anak-Nyo tu .
62004010	Ikolah kasiah : Bukan kito nan lah mangasiahi Allah , tapi Allah nan lah mangasiahi kito , sarato ma utuih Anak-Nyo , supayo malalui Baliau , kito mandapek pangampunan ateh sagalo doso kito .
62004011	Sudaro-sudaro nan tacinto , jikok Allah baitu mangasiahi kito , mako kito pun musti kasiah mangasiahi sasamo kito .
62004012	Indak ado surang juwo doh urang nan panah maliyek Allah , tapi , jikok kito samo-samo mangasiahi , ba arati Allah basatu jo kito , sarato kasiah-Nyo manjadi samparono dalam diri kito .
62004013	Dek karano , Allah lah mambarikan kabake kito Roh-Nyo , mako kito tawu , baraso kito lah iduik basatu jo Allah , sarato Allah iduik basatu jo kito .
62004014	Kami sandiri lah maliyek Anak Allah , sarato kami mangabakan baraso Baliau di utuih dek Bapak , untuak manjadi Rajo Panyalamaik dunia ko .
62004015	Siya-siya nan lai ma akui , baraso Isa Almasih tu Anak Allah , ba arati Allah iduik basatu jo urang tu , baitu pulo urang tu pun iduik basatu jo Allah .
62004016	Kito sandiri tawu , sarato picayo ka kasiah Allah nan kabake kito . Allah tu kasiah . Urang nan iduiknyo dikuwasoi dek kasiah , ba arati urang tu basatu jo Allah , nan Allah basatu jo inyo .
62004017	Kasiah dijadikan samparono dalam diri kito , supayo kito indak takuik pado Ari Pangadielan . Kito ka mampunyoi kabaranian , dek karano iduik kito di dunie ko , samo jo bakcando iduik Isa Almasih .
62004018	Urang nan marasokan kasiah Allah , indak tawu jo parasaan takuik ; dek karano , kasiah nan samparono , ma ilang lanyokkan sagalo raso takuik . Jadi nyatolah , baraso , urang alun dapek marasokan lamak kasiah Allah sacaro samparono , jikok urang tu takuik ma adok-i Ari Pangadielan .
62004019	Kito mangasiahi , dek karano Allah lah talabiah dawulu mangasiahi kito .
62004020	Jikok surang urang bakato , " Ambo mangasiahi Allah , " tapi inyo indak mangasiahi sudaronyo , mako urang tu panduto . Dek karano , urang nan indak mangasiahi sudaronyo nan diliyeknyo , indak ka mungkin doh dapek mangasiahi Allah , nan indak diliyeknyo .
62004021	Dek karano itu , ikolah parentah nan dibarikan dek Isa Almasih kabake kito : Siya-siya urang nan lai mangasiahi Allah , mako inyo musti mangasiahi sudaronyo pulo .
62005001	Urang nan picayo baraso Isa Almasih , adolah Rajo Panyalamaik nan dijanjikan Allah , mako urang tu adolah anak Allah . Urang nan mangasiahi surang bapak , mangasiahi anaknyo pulo .
62005002	Jo caro ikolah kito tawu , baraso kito mangasiahi anak-anak Allah : Kito mangasiahi Allah , sarato patuah kabake parentah-parentah-Nyo .
62005003	Dek karano , mangasiahi Allah ba arati , patuah kabake parentah-parentah-Nyo . Parentah-parentah-Nyo indaklah barek untuak kito ,
62005004	dek karano , satiyok anak Allah bisa mangalahkan dunia nan jahek ko . Kito mangalahkan dunia jo iman kito .
62005005	Siyapokoh nan dapek mangalahkan dunia ? Hanyolah urang nan picayo , baraso Isa Almasih adolah Anak Allah .
62005006	Isa Almasihlah , nan datang ka dunia jo ayie pamandian-Nyo , sarato jo darah kamatian-Nyo . Baliau datang bukan hanyo jo ayie sajo , tapi jo ayie sarato jo darah . Roh Allah sandiri nan mambari pangakuan , baraso itu bana , dek karano , Roh indak panah baduto .
62005007	Ado tigo sasi :
62005008	Roh Allah , ayie sarato jo darah -- katigo-tigonyo mambarikan pangakuan nan samo .
62005009	Kito picayo kabake pangakuan manusia , tapi pangakuan Allah labiah kuwaik lai . Itulah pangakuan nan lah dibarikan dek Allah tantang Anak-Nyo .
62005010	Dek karano itu , urang nan picayo kapado Anak Allah , ba arati lah manarimo pangakuan tu di dalam atinyo ; tapi urang nan indak mampicayoi Allah , lah ba anggapan sa olah-olah Allah panduto , dek karano , inyo indak picayo apo nan dikatokan dek Allah tantang Anak-Nyo .
62005011	Ikolah pangakuan tu : Allah lah mambarikan kabake kito iduik sajati nan kaka , nan Anak-Nyo adolah tampaik asa iduik tu .
62005012	Urang nan mampunyoi Anak Allah , mampunyoi iduik tu ; urang nan indak mampunyoi Baliau , indak mampunyoi iduik tu .
62005013	Ambo mambuwek surek kabake angku-angku nan picayo kapado Anak Allah , supayo angku-angku tawu , baraso angku-angku lah mampunyoi iduik sajati nan kaka .
62005014	Kito indak takuik mangadap Allah , dek karano kito yakin , Baliau mampalakukan dowa kito , jikok kito mintak apo sajo nan sasuwai jo kahandak Baliau .
62005015	Dek karano kito tawu , baraso Baliau mandangakan kito jikok kito mamohon kapado Baliau , mako kito tawu pulo , baraso Baliau mambarikan kabake kito , apo nan kito mintak dari Baliau .
62005016	Jikok angku-angku maliyek salah surang , sudaro nan samo-samo Kristen mangarajokan doso , nan indak ma akibaikkan urang tu ka ilangan iduik sajati nan kaka , andaklah angku-angku badowa kapado Allah ; mako Allah ka mambarikan iduik tu kabake inyo . Iko manyangkuik jo urang-urang tu , nan dosonyo indak ma akibaikkan inyo ka ilangan iduik tu . Tapi , ado doso nan ma akibaikkan urang ka ilangan iduik tu . Tantang parkaro itu , ambo indak mangatokan doh baraso angku-angku musti badowa kapado Allah .
62005017	Sadonyo pabuatan nan salah adolah doso , tapi , ado doso , nan indak ma akibaikkan urang ka ilangan iduik sajati nan kaka tu .
62005018	Kito tawu , baraso kasadonyo urang nan lah manjadi anak-anak Allah , indak taruih manaruih doh babuwek doso , dek karano Anak Allah malinduanginyo , sarato si Jahek indak dapek doh babuwek apo-apo taradok inyo .
62005019	Kito tawu , baraso kito miliak Allah , biyapun kaciyek-annyo dunia ko di bawah kuwaso si Jahek .
62005020	Kito tawu , baraso Anak Allah lah datang , sarato lah mambarikan pangaratian kabake kito , supayo kito tawu jo Allah nan bana . Kito iduik basatu jo Allah nan bana , sarato iduik basatu jo Anak-Nyo Isa Almasih . Ikolah Allah nan bana , sarato ikolah iduik sajati nan kaka .
62005021	Oih anak-anak ambo , jauahkanlah diri kalian dari sagalo barhalo !
63001001	Kapado mandeh nan dipiliah dek Allah , sarato kabake anak-anak mandeh bagai . Surek ko dari ambo , pamimpin jamaat nan sabana-bana mancintoi mandeh , sarato jo anak-anak mandeh . Bukan hanyo ambo sajo , tapi kasadonyo urang nan tawu jo Allah nan bana , mancintoi pulo .
63001002	Dek karano , Allah manatap di dalam ati kito , sarato ka tatap barado jo kito salamo-lamonyo .
63001003	Mudah-mudahan kito dibari barakaik , rahmaik , sarato jo aman santoso dek Allah Bapak , sarato jo Isa Almasih Anak Bapak tu . Mudah-mudahan kasadonyo tu , kito miliak-i jo ati nan tuluih sarato jo kasiah .
63001004	Ambo sabana basukocito mangatawui , baraso ado anak-anak mandeh nan iduik manuruik ajaran Allah , bakcando nan lah diparentahkan dek Allah Bapak kabake kito .
63001005	Dek karano itu mandeh , ambo sabana mamintak , supayo kasadonyo kito samo-samo mangasiahi . Nan ambo kamukokan ko bukanlah suatu parentah nan baru ; parentah ko lah dibarikan kabake kito , sajak kito mulo-mulo ba iman .
63001006	Mangasiahi , ba arati iduik manuruik parentah-parentah Allah . Parentah nan lah kito danga sajak samulo , iyolah , baraso kito musti iduik sacaro jo kasiah mangasiahi .
63001007	Sambuah panipu lah baserak kian kamari di dunia ko . Inyo adolah urang-urang nan indak ma akui , baraso Isa Almasih datang ka dunie sabagai surang manusia . Urang nan samacam itu adolah panipu , inyo adolah Musuah Isa Almasih .
63001008	Dek karano itu , jagoilah jan sampai kito ka ilangan apo nan lah kami usawokan untuak kito . Ba usawolah supayo kito manarimo dari Allah upah kito kasadonyo .
63001009	Urang nan indak bapacik kabake ajaran Isa Almasih , tapi manyimpang dari apo nan lah di ajakan dek Baliau , mako urang tu indak mampunyoi Allah . Tapi , urang nan lai tatap di dalam ajaran Isa Almasih , ba arati inyo mampunyoi Allah Bapak maupun Anak .
63001010	Dek karano itu , jikok ado urang nan tibo mambaritokan kabake kito , ajaran nan indak di ajakan dek Isa Almasih , mako janlah ditarimo urang tu di dalam rumah kito , atau jan lah mambari salam kabake inyo .
63001011	Dek karano , urang nan mambari salam kabake urang nan bakcando itu , ba arati inyo sato pulo samo-samo jo urang tu , dalam mangarajokan karajo nan jahek .
63001012	Sambuah sangaik nan paralu ambo baritawukan kabake kito kasadonyo , tapi rasonyo labiah elok jan malalui surek . Ambo ma arokkan , kok dapek mangunjuangi mandeh sarato jo anak-anak , supayo bisa mangecek lansuang , buliah ati kito sabana-bana basukocito .
63001013	Anak-anak dari dunsanak mandeh nan padusi , nan lah pulo dipiliah Allah , mangirin salam kabake mandeh .
64001001	Sudaro Gayus nan tacinto ! Ambo , pamimpin jamaat , nan sabana-bana mangasiahi angkau ,
64001002	badowa mudah-mudahan angkau siyaik-siyaik , sarato kasadonyo baiak jo angkau , samo jo bakcando jiwa angkau baiak-baiak pulo andaknyo .
64001003	Ambo suko sangaik kutiko babarapo urang sudaro kito nan Kristen bi tibo , sarato mancuritokan kabake ambo , baralah ka satiyanyo angkau kapado Allah nan bana , dek karano , nan angkau iyo tatap iduik manuruik pangajaran Allah .
64001004	Indak ado doh nan dapek manjadikan ambo labiah bagadang ati , salain dari mandanga , baraso anak-anak ambo iduik manuruik pangajaran Allah .
64001005	Sudaro ambo ! Angkau sabana satiya dalam karajo nan angkau karajokan untuak kanti-kanti sasamo Kristen ; malahan urang Kristen nan alun bakatawuan jo angkau pun , angkau layani .
64001006	Urang-urang tu lah mancuritokan kabake jamaat di tampaik kami , tantang kasiah angkau . Tolonglah urang-urang tu , supayo inyo dapek manaruihkan pajalanannyo , jo caro nan baitu , manyanangkan ati Allah ,
64001007	dek karano , dalam pajalanan untuak malayani Isa Almasih , inyo indak ado doh manarimo bantuan apo pun juwo , dari urang-urang nan indak tawu jo Allah .
64001008	Dek karano itu , kito nan urang-urang Kristen , musti manolong kanti-kanti sasamo Kristen nan bakcando itu , supayo kito dapek sato dalam usawonyo , untuak manyebarkan pangajaran nan bana dari Allah .
64001009	Ambo lah mambuwek surek nan singkek kabake jamaat , tapi , si Diotrefes nan niyo nak manjadi pamimpin di dalam jamaat , indak namuah manuruikti ambo .
64001010	Isuak jikok ambo datang , ambo ka mambongka sagalo sasuatu nan lah dikarajokannyo , iyolah tantang parkaro-parkaro nan jahek sarato jo duto , nan inyo katokan tantang diri kami ! Tapi kasadonyo tu alun cukuik untuaknyo . Dikutiko kanti-kanti sasamo Kristen tu bi tibo , inyo indak namuah doh manarimo urang-urang tu . Malah inyo managah , urang-urang nan namuah manarimo sudaro-sudaro tu , inyo suruah kaluwa dari jamaat !
64001011	Sudaro nan tacinto , janlah maniru apo nan buruak . Tirulah apo nan baiak . Urang nan babuwek baiak adolah miliak Allah . Urang nan babuwek jahek alun tawu jo Allah .
64001012	Kasadonyo urang bi mamuji si Demetrius . Malahan Allah pun mamujinyo . Kami mamuji inyo pulo , sudaro tawu , baraso apo nan kami sampaikan dapek dipicayoi .
64001013	Sabana sambuah nan paralu ambo katokan kabake angkau , tapi ambo raso labiah elok jan malalui surek .
64001014	Ambo ma arokkan sacapeknyo basuwo jo angkau , buliah kito ka mangecek lansuang .
64001015	Mudah-mudahan Tuhan mambarakaik-i angkau . Kanti-kanti angkau nan di tampaik ambo ko , mangirin salam kabake angkau . Sampaikan salam ambo kabake sadonyo kanti kito .
65001001	Sudaro-sudaro nan lah dipanggie , sarato nan sangaik dikasiahi dek Allah Bapak , sarato dijago untuak Isa Almasih . Sabagai pisuruah Isa Almasih , ambo -- si Yudas -- sudaro dari si Yakobus ,
65001002	ma arokkan : Mudah-mudahan Allah mambari barakaik , rahmaik , sarato jo aman santoso kabake angku-angku sacaro balimpah-limpah .
65001003	Sudaro-sudaro nan tacinto ! Ambo sabana-bana bamukasuik mambuwek surek kabake angku-angku , tantang parkaro kasalamatan nan lah samo-samo kito alami . Tapi , kiniko ambo maraso digarakkan untuak manasiyaik-i angku-angku jo surek ko , supayo angku-angku taruih bajuwang untuak iman , nan lah dibarikan sakali dek Allah untuak salamo-lamonyo kabake umaik-Nyo .
65001004	Dek karano indak kito sadari , ado urang-urang tatantu nan manyalinok masuak ka tangah-tangah kito . Inyo tu urang-urang kurang aja , nan mamutabaliakkan barito tantang rahmaik Allah kito , untuak mandapek kasampatan malapehkan awa napasunyo . Nan urang-urang tu indak manarimo Isa Almasih , sabagai Panguwaso Tungga , sarato Tuhan kito . Sajak sa isuak ukunan untuak urang-urang tu lah dinubuatkan di Alkitab .
65001005	Kasadonyo tu angku-angku lah tawu . Tapi ambo niyo ma ingekkan angku-angku , tantang , baa caro Tuhan manyalamaikkan umaik Israel dari nagari Mesir , tapi kudian Tuhan mambinasokan urang-urang nan indak picayo , di antaro inyo tu .
65001006	Kana pulolah malekaik-malekaik nan malampaui bateh-bateh kakuwasoannyo , sainggo inyo payi maninggakan tampaik tingganyo . Allah mampilanggu malekaik-malekaik tu jo rantai nan kaka , di tampaik nan kalam di bawah bumi . Disinan inyo ditahan taruih , sampai ukunan dijatuahkan ka inyo isuak , pado Ari nan luwa biaso tu .
65001007	Kana pulolah kota Sodom jo Gomora , sarato jo kota-kota di sakuliliangnyo , nan panduduaknyo mangarajokan karajo-karajo , bakcando nan dikarajokan dek malekaik-malekaik nan ambo katokan cako . Inyo bi mangarajokan karajo-karajo cabul nan kurang aja , sainggo inyo tu di ajab jo ukunan api nan kaka , untuak dijadikan paringatan bagi kasadonyo urang .
65001008	Baitu pulo urang-urang tu pangananyo nan manarawang , sampai inyo bi babuwek doso taradok badannyo sorang . Inyo bi mamandang randah kakuwasoan Allah , sarato mahino mukaluak-mukaluak nan mulie di sarugo .
65001009	Mikhael sandiri , nan mangapaloi malekaik-malekaik , indak panah doh babuwek bakcando itu . Pado kutiko inyo batangka jo Ubilih , dalam pasalisiahan , tantang siyapo nan ka mandapek mayik Nabi Musa , Mikhael indak barani doh mahakimi Ubilih jo kato-kato nan mahino . Mikhael hanyo bakato , " Tuhan ka ma ariak angkau ! "
65001010	Tapi jo kato-kato nan mahino , urang-urang tu manyarang sagalo sasuatu , nan inyo indak bi mangarati . Urang-urang tu samo jo bakcando binatang-binatang nan indak baraka , nan mangatawui sagalo sasuatu hanyo jo parasaannyo sajo . Tapi , malah parkaro-parkaro tu lah nan manyababkan ka ancuarannyo .
65001011	Cilako urang-urang tu ! Inyo lah bi ma ikuik-i jalan nan ditampuah dek Kain . Supayo nak mandapek pitih , inyo bi manjarumuihkan diri masuak lambah nan sasek , samo jo bakcando Bileam . Mako urang-urang tu pun di binasokan , dek karano mambarontak bakcando Korah .
65001012	Pado kutiko angku-angku ma adokan alek makan , kurenah urang-urang tu mamuwakkan di antaro angku-angku . Dek karano , inyo bi makan sabana rakuih , indak maraso malu , hanyo mamantiangkan diri sorang . Inyo bakcando awan nan di ambuih dek angin , tapi indak manurunkan ujan . Inyo bakcando batang nan indak ma asiekan buwah , biyapun di musin buwah-buwahan ; Inyo samo jo batang nan lah dibokek ureknyo , sarato lah mati kasadonyo .
65001013	Samo jo bakcando ombak nan manggilo di lauik , manimbuakan buwieh , baitu pulo urang-urang tu mambuwiehkan karajo-karajo nan mamariangikkan . Inyo adolah bakcando bintang-bintang nan malala , tampaiknyo lah disadiyokan dek Allah di tampaik nan kalam , nan paliang manakuikkan untuak salamo-lamonyo .
65001014	Henokh , katurunan nan katujuah dari Adam , saisuak panah pulo manubuatkan tantang urang-urang tu . Henokh bakato , " Liyeklah , Tuhan ka datang jo baribu-ribu malekaik-Nyo nan suci ,
65001015	untuak mahakimi kasadonyo urang . Tuhan ka ma ukun urang-urang nan jahek , dek karano karajo-karajonyo nan kurang aja . Baliau ka ma ukun urang badoso nan durako , dek karano sadonyo kato-kato mahino nan dikatokannyo . "
65001016	Urang-urang tu tatap sajo bi mambirutok , sarato manyalahkan urang lain . Inyo bi iduik manuruik sagalo ka inginannyo nan badoso . Inyo ma ota manggadangkan dirinyo sorang , sarato suko manjilek , supayo mandapek nan ka labo .
65001017	Tapi , sudaro-sudaro ambo nan tacinto , kanalah , tantang apo nan dawulu lah dikatokan dek rasul-rasul Tuhan kito Isa Almasih .
65001018	Inyo lah mambaritawu talabiah dawulu kabake angku-angku , baraso manjalang akie jaman , ka bi mancogok urang-urang nan ka mancimeehkan angku-angku , iyolah urang-urang nan iduik manuruikkan sagalo ka inginannyo nan badoso .
65001019	Inyo ko lah urang-urang nan manimbuakan silang salisiah . Inyo indak dikuwasoi dek Roh Allah , tapi dikuwasoi dek sagalo ka inginan tabiyaik duniawi .
65001020	Tapi , nan angku-angku , oih sudaro-sudaro ambo , bangunlah taruih iduik angkau , badasarkan iman angkau kapado Isa Almasih . Iman angkau tu sangaik suci . Samantaro itu badowalah jo kuwaso Roh Allah ,
65001021	sarato , tataplah iduik di dalam linduangan kasiah Allah , salamo angku-angku manantikan rahmaik Isa Almasih Tuhan kito , nan ka mambarikan kabake angkau iduik sajati nan kaka .
65001022	Taradok urang-urang nan bimbang atinyo , andaklah angku-angku manyatokan raso ibo .
65001023	Elolah urang kaluwa dari api , untuak manyalamaikkan inyo . Taradok urang-urang lainnyo andaklah angku-angku , manyatokan raso ibo , disaratoi parasaan takuik , tapi , banci-ilah pakaian urang-urang tu , nan lah dikumuahi jo ka inginannyo nan badoso .
65001024	Allah nan bisa manjago , supayo angku-angku indak jatuah , sarato nan bisa mambawok angkau , ka hadirat-Nyo nan mulie jo sukocito , sarato indak bacacek ,
65001025	Baliau sajolah Allah , Panyalamaik kito malalui Isa Almasih Tuhan kito . Baliaulah Allah nan mulie , basa , nan bakuwaso , sarato bawibawa sajak saisuak sampai kiniko , sarato untuak salamo-lamonyo ! Amin .
66001001	Isi kitab ko tantang parkaro , apo nan dinyatokan dek Isa Almasih , tantang kajadian-kajadian nan ka tajadi . Allah mambaritawukannyo kapado Isa Almasih , supayo Baliau ma agiah tawu kabake pisuruah-pisuruah Allah , apo nan sugiro musti tajadi . Isa Almasih ma utuih malekaik-Nyo kabake Yahya pisuruah-Nyo , untuak mambaritawukan kajadian-kajadian tu kabake inyo .
66001002	Mako Yahya pun mancuritokan kasadonyo nan diliyeknyo tu ; bakcando ikolah curitonyo tantang pasan dari Allah , nan dikuwaikkan dek Isa Almasih malalui pangakuan Baliau .
66001003	Babahagialah urang nan mambacokan , sarato urang nan mandangakan barito nubuat kitab ko , sarato patuah kapado apo nan tatulih di dalamnyo . Dek karano , indak ka lamo lai kasadonyo ko ka tajadi .
66001004	Sudaro-sudaro nan ado di katujuah jamaat , di daerah Asia ! Ambo , si Yahya , ma arokkan angku-angku di bari barakaik sarato jo aman santoso nan dari Allah -- iyolah Baliau nan ado , nan lah ado , sarato nan ado sataruihnyo -- baitu pulo dari katujuah roh nan ado di adok-an kurisi Allah ,
66001005	sarato dari Isa Almasih , sasi nan satiya . Baliaulah nan partamu-tamu di iduikkan baliak dari kamatian , sarato Baliaulah panguwaso ateh sagalo rajo di ateh dunia . Isa Almasih mangasiahi kito , jo kamatian-Nyo , Baliau malapehkan kito dari sagalo doso kito ,
66001006	sarato manjadikan kito suatu banso nan tasandiri sabagai imam-imam , nan malayani Allah , Bapak Baliau . Isa Almasih tu lah nan basa , sarato nan bakuwaso untuak salamo-lamonyo . Amin !
66001007	Liyeklah , Baliau datang dirawok-i awan ! Kasadonyo urang ka maliyek Baliau , tamasuak pulo urang-urang nan lah manikam Baliau . Sagalo banso di bumi ka maratok dek karano di Baliau . Iyo , lah jaleh ka bakcando itu ! Amin .
66001008	" Adenlah nan partamu , Adenlah nan tarakir , " kecek Tuhan Allah , nan ado , nan lah ado , sarato nan ado sataruihnyo , Nan Mahakuwaso .
66001009	Ambo si Yahya , sudaro nan sanasib jo angku-angku , dalam sagalo sansaro nan di alami dek satiyok pangikuik Isa Almasih . Kito tabah manangguang sansaro sabagai umaik miliak Baliau . Ambo dibuwang ka pulau Patmos , dek karano ambo malewakan pasan dari Allah , nan dikuwaikkan dek Isa Almasih malalui pangakuan Baliau .
66001010	Pado ari Tuhan , ambo dikuwasoi dek Roh Allah , sudah tu ambo mandanga suwaro nan kareh -- bakcando bunyi tarumpik -- nan mangecek di balakang ambo .
66001011	Suwaro tu bakato , " Tulihkanlah apo nan angkau liyek , sarato kirinkanlah kitab tu kabake tujuah jamaat nan Den sabuikkan ko : Efesus , Smirna , Pergamus , Tiatira , Sardis , Filadelfia , sarato jo Laodikia . "
66001012	Ambo malengah ka balakang , untuak maliyek siyapo tu nan mangecek kabake ambo . Sudah tu ambo maliyek tujuah buwah rengkak lampu nan dibuwek dari ameh .
66001013	Di tangah-tangah rengkak-rengkak lampu tu , tagak surang urang nan kaliyatannyo bakcando manusia . Baliau mamakai jubah nan panjangnyo sampai di kaki . Di dado-Nyo Baliau mamakai tutuik dado dari ameh .
66001014	Abuak-Nyo putiah bakcando bulu domba , saputiah kapeh . Mato-Nyo banyalo-nyalo bakcando api ;
66001015	kaki-Nyo mangalimantang bakcando timbago nan dibaka . Suwaro-Nyo bakcando darun ayie gadang tajun .
66001016	Tangan suwok-Nyo mamacikkan tujuah bintang , sarato dari muluik-Nyo kaluwa sabilah padang tajam , nan bamato duwo . Muko-Nyo bacahayo , bakcando matoari tangah ari badantang .
66001017	Kutiko ambo maliyek Baliau , ambo tasungkua di adok-an-Nyo bakcando urang mati . Tapi Baliau malatakkan tangan suwok-Nyo ka badan ambo , sambia bakato , " Jan takuik ! Ambolah nan partamu , Ambolah nan tarakir .
66001018	Ambolah Baliau nan iduik ! Ambo lah mati , tapi liyeklah , Ambo iduik untuak salamo-lamonyo . Ambo bakuwaso jo mauik , sarato jo dunia urang mati .
66001019	Dek karano itu , tulihkanlah sagalo apo nan angkau liyek , iyolah sagalo apo nan ado kiniko , sarato jo sagalo apo nan ka tajadi isuak .
66001020	Ikolah rasiyo dari tujuah bintang , nan angkau liyek di tangan suwok Ambo , sarato rasiyo dari tujuah rengkak lampu ameh tu : Tujuah bintang tu iyolah malekaik-malekaik katujuah jamaat , tujuah rengkak lampu tu , adolah katujuah jamaat . "
66002001	" Kabake malekaik jamaat di Efesus , tulihkanlah bakcando iko : Ikolah pasan dari Baliau , nan mamacik katujuah bintang di tangan suwok Baliau , sarato nan bajalan di antaro katujuah rengkak lampu ameh tu .
66002002	Ambo tawu apo nan angkau pabuwek : Angkau bakarajo kareh , sarato tabah sangaik . Ambo tawu , angkau indak ma agiah ati kabake urang jahek . Urang-urang nan mangaku dirinyo rasul , padohal indak , lah angkau uji , sarato kadapatan di angkau baraso urang-urang tu panduto .
66002003	Angkau saba , sarato lah sansaro dek karano di Ambo , nan angkau indak putuih aso .
66002004	Tapi , ikolah nan indak katuju di Ambo parangai angkau : Angkau indak lai mangasiahi Ambo bakcando nan samulo .
66002005	Dek karano itu , ingeklah , baralah ka jauahnyo angkau lah jatuah ! Batobaiklah dari doso-doso angkau , karajokanlah apo nan angkau karajokan samulo . Jikok indak , mako Ambo ka datang kabake angkau , untuak mancabuik rengkak lampu angkau tu dari tampaiknyo .
66002006	Tapi , ado sasuatu nan baiak di angkau , iyolah : Angkau mambanci-i karajo pangikuik-pangikuik si Nikolaus , nan Ambo jajok pulo .
66002007	Siya nan lai dapek mandanga , andaklah mamparatikan , apo nan dikatokan dek Roh Allah kabake jamaat-jamaat ! Urang-urang nan manang , ka Ambo ijinkan makan buwah batang kayu kahidupan , nan tumbuah di Taman Allah . "
66002008	" Kabake malekaik jamaat di Smirna , tulihkanlah bakcando iko : Ikolah pasan dari Baliau nan indak ba awa , indak ba akie -- nan lah mati , tapi iduik baliak .
66002009	Ambo tawu sagalo kasusahan angkau ; Ambo tawu angkau bansaik -- tapi nan sabananyo angkau kayo ! Ambo tawu , sagalo pitanah nan ditonggokkan taradok angkau , dek urang-urang nan mangaku dirinyo Yahudi , padohal indak ; urang-urang tu adolah umaik Ubilih !
66002010	Janlah takuik taradok sansaro , nan indak ka lamo lai musti angkau alami . Ingek-ingeklah , Ubilih ka mamasuakkan sabagian dari angkau masuak pinjaro , untuak mancuboi angkau . Angkau ka sansaro sapuluah ari lamonyo . Andaklah angkau satiya kabake Ambo sampai mati , mako Ambo ka mambarikan kabake angkau iduik sajati nan kaka , sabagai adiyah kamanangan .
66002011	Siya nan lai dapek mandanga , andaklah mamparatikan apo nan dikatokan dek Roh Allah , kabake jamaat-jamaat ! Urang-urang nan manang , inyo indak ka manangguangkan sansaro saketek juwo doh , dek kamatian nan kaduwo ko . "
66002012	" Kabake malekaik jamaat di Pergamus , tulihkanlah bakcando iko : Ikolah pasan dari Baliau nan mamacikkan padang tajam , nan bamato duwo .
66002013	Ambo tawu dima angkau tingga , iyolah di tampaik kurisi Ubilih . Angkau satiya kabake Ambo . Malah kutiko si Antipas , sasi Ambo nan satiya tu , dibunuah di adok-an angkau di sarang Ubilih , angkau indak mamungkie-i doh , baraso angkau ba iman kabake Ambo .
66002014	Tapi jo caro nan baitu , ado babarapo parkaro nan indak katuju di Ambo tantang diri angkau : Ado sabagian urang di antaro angkau , nan ma ikuik-i apo nan diajakan dek si Bileam . Si Bileam ma aja si Balak , baa caro untuak manjarumuihkan umaik Israel ka dalam doso ; jo sacaro mambujuak urang-urang tu makan makanan , nan lah dipasambahkan kabake barhalo , sarato mangarajokan parkaro-parkaro nan cabul .
66002015	Jo caro nan baitu pulo , ado di antaro angkau , nan bapacik pado ajaran pangikuik-pangikuik si Nikolaus .
66002016	Dek karano itu , batobaiklah dari sagalo doso angkau ! Jikok indak , sabanta lai Ambo ka datang kabake angkau untuak mamarangi urang-urang tu jo padang nan ado di muluik Ambo .
66002017	Siya nan lai dapek mandanga , andaklah mamparatikan apo nan dikatokan dek Roh Allah kabake jamaat-jamaat ! Urang-urang nan manang , ka Ambo ijinkan makan manna nan ta andok , satiyok-tiyok inyo ka manarimo dari Ambo sabuwah batu putiah . Di batu tu tatulih suatu namo nan baru , nan indak dikatawui dek siyapo pun juwo , salain dek urang nan manarimonyo . "
66002018	" Kabake malekaik jamaat di Tiatira , tulihkanlah bakcando iko : Ikolah pasan dari Anak Allah , nan mato-Nyo manyalo-nyalo bakcando api , kaki-Nyo mangalimantang bakcando timbago dibaka .
66002019	Ambo tawu kasadonyo nan angkau karajokan -- Ambo tawu , angkau kasiah mangasiahi , angkau satiya , angkau bakarajo , angkau tabah manangguang sansaro . Ambo tawu , angkau kiniko bakarajo labiah banyak daripado nan taralah .
66002020	Tapi , iko nan indak katuju di Ambo tantang diri angkau : Angkau ma agiah ati kabake si Izebel , padusi nan mangaku dirinyo suruahan Allah . Lah sambuah pisuruah-pisuruah Ambo nan dikicuahnyo , sarato diajanyo babuwek cabul , di ajanyo makan makanan nan lah dipasambahkan kabake barhalo .
66002021	Alah Ambo barikan kabake inyo wakatu , untuak batobaik dari doso-dosonyo , tapi inyo indak niyo baranti mangarajokan parkaro-parkaro nan cabul tu .
66002022	Ingeklah ! Ambo ka ma ampehkan inyo sampai sakik di tampaik tidua . Disinanlah inyo , sarato jo urang-urang nan bajina jo inyo , ka sabana sansaro . Kasadonyo tu ka Ambo karajokan kiniko juwo -- antah kok inyo layi baranti mangarajokan parkaro-parkaro nan jahek , samo-samo jo urang-urang tu bagai .
66002023	Pangikuik-pangikuiknyo ka Ambo bunuah pulo , supayo kasadonyo jamaat manyadari , baraso Ambolah Baliau nan mangatawui , apo nan ado di ati atau di pikieran manusia . Sagalo sasuatu nan angkau karajokan , ka Ambo baleh sabandiang jo pabuatan angkau .
66002024	Tapi angkau nan lain-lainnyo di Tiatira , indak ma ikuik-i ajaran nan jahek tu , sarato indak mamparaja-i alemu-alemu Ubilih . Ambo bakato , baraso Ambo indak ka manambahkan kabake angkau baban nan mambarekkan .
66002025	Tapi , sampai ka wakatu Ambo datang isuak , andaklah angkau tatap ma ikuik-i apo nan lah angkau miliak-i .
66002026	Urang-urang nan manang , nan sampai akie taruih mangarajokan , apo nan katuju dek Ambo , mako inyo ka Ambo bari kuwaso nan samo , bakcando nan Ambo tarimo dari Bapak Ambo . Urang-urang tu ka manarimo kakuwasoan dari Ambo , untuak mamarentah banso-banso jo tungkek basi , sarato ka mambinasokan banso-banso tu bakcando mamacahi pariyuak tanah .
66002027	
66002028	Inyo ka bi manarimo bintang timur dari Ambo .
66002029	Siya nan lai dapek mandanga , andaklah mamparatikan apo nan dikatokan dek Roh Allah kabake jamaat-jamaat ! "
66003001	" Kabake malekaik jamaat di Sardis , tulihkanlah bakcando iko : Ikolah pasan dari Baliau nan mampunyoi katujuah Roh dari Allah , sarato jo katujuah bintang tu . Ambo tawu apo nan angkau karajokan . Keceknyo angkau iduik , padohal angkau mati !
66003002	Dek karano itu , jagolah , sarato pakuwaiklah , apo nan lai ado juwo lai di angkau , sabalun itu mati kasadonyo . Dek karano Ambo dapati , apo nan angkau karajokan , alun ciyek juwo lai nan samparono di adok-an Allah .
66003003	Jadi , kanalah baliak apo nan lah diajakan kabake angkau dulu , sarato apo nan lah angkau danga . Jalankanlah tu , sarato batobaiklah dari sagalo doso angkau . Jikok angkau indak jago , Ambo ka datang kabake angkau bakcando pancilok ; angkau indak ka tawu doh pabilo wakatunyo Ambo ka datang .
66003004	Tapi , di antaro angkau nan di Sardis , ado juwo lai urang nan lai manjago , supayo pakaiannyo tatap barasiah . Urang-urang tu ka bajalan samo-samo jo Ambo , jo pakaian putiah , dek karano inyo patuik untuak itu .
66003005	Kabake urang-urang nan manang , ka dikanakkan jubah putiah . Namo urang-urang tu indak ka Ambo apuih doh dari Kitab Kahidupan . Di adok-an Bapak Ambo , sarato jo malekaik-malekaik Baliau , Ambo ka mangaku baraso urang-urang tu adolah miliak Ambo .
66003006	Siya nan lai dapek mandanga , andaklah mamparatikan apo nan dikatokan dek Roh Allah kabake jamaat-jamaat ! "
66003007	" Kabake malekaik jamaat di Filadelfia , tulihkanlah bakcando iko : Ikolah pasan dari Baliau nan suci , sarato nan sajati . Baliaulah nan mamacik kunci nan dimiliak-i Nabi Daud ; jikok Baliau lah mambukak , indak surang juwo doh nan ka dapek manutuiknyo , jikok Baliau lah manutuik , indak surang juwo doh nan ka dapek mambukaknyo .
66003008	Ambo tawu apo nan angkau karajokan . Ambo tawu baraso angkau indak baitulah kuwaik ; angkau lah manuruikti ajaran Ambo , sarato satiya kabake Ambo . Untuak angkau lah Ambo bukakkan sabuwah pintu , nan indak dapek ditutuik dek siyapo pun juwo .
66003009	Kana-ilah apo nan Ambo katokan ko : Urang-urang nan manjadi umaik Ubilih tu , adolah panduto-panduto nan mangaku dirinyo Yahudi , padohal indak , inyo ka Ambo buwek sainggo inyo ka bi datang sujuik di adok-an angkau . Mako inyo ka bi tawu , baraso Ambo mangasiahi angkau .
66003010	Dek karano , angkau lah manuruikti parentah Ambo , supayo basitakun , Ambo pun ka malinduangi angkau dari maso-maso kasusahan , nan ka manimpo dunia ko kaciyek-annyo . Parkaro tu ka tajadi untuak ka mancubo-i kasadonyo umaik mukaluak di bumi .
66003011	Ambo ka sacapeknyo datang ! Jagoilah elok-elok apo nan lah angkau miliak-i , supayo , jan ado surang juwo pun urang nan ka marangguikkan adiyah kamanangan angkau .
66003012	Urang nan manang , ka Ambo jadikan sabagai tunggak , dalam Rumah Suci Allah Ambo , inyo ka manatap disinan salamo-lamonyo . Namo Allah Ambo , sarato jo namo kota Allah Ambo -- iyolah Yerusalem baru nan ka turun dari sarugo , dari Allah Ambo -- ka Ambo surekkan di diri urang-urang tu . Baitu pulo namo Ambo nan baru , ka Ambo surekkan pulo di dirinyo .
66003013	Siya nan lai dapek mandanga , andaklah mamparatikan apo nan dikatokan dek Roh Allah kabake jamaat-jamaat ! "
66003014	" Kabake malekaik jamaat di Laodikia , tulihkanlah bakcando iko : Ikolah pasan dari Sang Amin , Sasi nan satiya , sarato bana , tampaik asa sagalo sasuatu nan dijadikan dek Allah .
66003015	Ambo tawu , apo nan angkau karajokan ; Ambo tawu , angkau indak dingin , indak pulo angek . Samustinyo angkau salah ciyeknyo diantaro nan duwo tu !
66003016	Tapi , nan angkau angek-angek kuku ; angek indak , dingin pun indak . Itu sababnyo , mangko angkau ka Ambo mutahkan kaluwa dari muluik Ambo .
66003017	Angkau bakato , ' Kami kayo , sarato bakacukuik-an ; kami indak kakurangan sabuwah alah jo . ' Tapi , angkau indak tawu , baralah ka mularaik , baralah ka manyadiahkannyo ka adaan angkau ! Angkau bansaik , batilanjang , sarato buto .
66003018	Dek karano itu , Ambo manasiyaik-i angkau , supayo mambali ameh dari Ambo , iyolah ameh nan tulen , supayo angkau manjadi kayo . Bali pulolah pakaian putiah dari Ambo , supayo angkau bapakaian , untuak panyawok-i ka adaan angkau nan ba tilanjang , nan mamariangikkan . Bali pulolah ubek untuak ka dibaruikkan di mato angkau , supayo angkau dapek maliyek .
66003019	Urang-urang nan Ambo kasiahi , inyo tu lah nan ka Ambo paringekkan , sarato nan ka Ambo cambuik . Dek karano itu , andaklah angkau basumangaik , sarato batobaiklah dari sagalo doso angkau .
66003020	Liyeklah ! Ambo tagak di muko pintu sambia manokok . Jikok ado urang nan mandanga suwaro Ambo , sarato mambukakkan pintu , mako Ambo ka masuak manamuinyo ; Ambo ka makan samo-samo jo inyo , nan inyo ka makan samo-samo jo Ambo .
66003021	Urang-urang nan manang , ka Ambo ijinkan duduak di kurisi Ambo , samo-samo jo Ambo , samo jo bakcando Ambo sandiri pun lah manang , nan kiniko Ambo lah duduak samo-samo jo Bapak Ambo di kurisi Baliau .
66003022	Siya nan lai dapek mandanga , andaklah mamparatikan apo nan dikatokan dek Roh Allah kabake jamaat-jamaat ! "
66004001	Sasudah itu ambo mandapek pangliyatan pulo . Ambo maliyek sabuwah pintu tabukak di sarugo . Kudian tadanga pulo suwaro , nan pado mulonyo lah mangecek kabake ambo bakcando bunyi tarumpik . Suwaro tu bakato , " Kamarilah , nayiak lah ka siko . Ambo ka manunjuakkan kabake angkau apo nan ka tajadi isuak . "
66004002	Lansuang ambo dikuwasoi dek Roh Allah . Sudah tu ambo maliyek ado sabuwah kurisi di sarugo , ado urang nan duduak di kurisi tu .
66004003	Muko urang tu bacahayo , bakcando paramato baiduri pandan jo paramato dalimo . Ado mangindo nan bacolok zamrud malingka di kurisi tu .
66004004	Bakcando lingkaran , di sakuliliang kurisi tu , ado pulo duwo puluah ampek buwah kurisi nan lain . Disinan duduak duwo puluah ampek pamimpin , nan bapakaian putiah , sarato mamakai mangkuto ameh .
66004005	Dari kurisi tu tapanca cahayo kilek , sarato kaluwa bunyi guruah nan manggaga . Di adok-an kurisi tu ado tujuah suluah nan banyalo ; itulah katujuah Roh Allah .
66004006	Ado pulo di adok-an kurisi tu , sasuatu nan kaliyatannyo bakcando lauiktan camin , janiah nan sajaniah-janiahnyo . Di sakuliliang kurisi , di satiyok rusuaknyo , ado ampek mukaluak , nan sabalah ka muko jo nan sabalah ka balakangnyo , panuah jo mato .
66004007	Mukaluak nan partamu , kaliyatan bakcando singo . Nan kaduwo , bakcando jawi jantan . Nan katigo , mampunyoi muko bakcando muko manusia . Nan ka ampek , kaliyatan bakcando buruang rajowali nan sadang tabang .
66004008	Ka ampek mukaluak tu , satiyok-tiyok inyo , mampunyoi anam sayok , di sakuliliangnyo , sarato jo di sabalah dalamnyo panuah jo mato . Siang malam , mukaluak-mukaluak tu indak baranti-rantinyo malagu , " Suci , suci , sucilah Tuhan , Allah Mahakuwaso ; nan ado , nan lah ado , nan ado sataruihnyo . "
66004009	Ka ampek mukaluak tu malagukan lagu-lagu pujian , aromaik jo syukur kapado Baliau nan duduak di kurisi tu , iyolah Baliau nan iduik untuak salamo-lamonyo . Pado kutiko mukaluak-mukaluak tu malagu ,
66004010	kaduwo puluah ampek urang pamimpin tu , tasungkua di adok-an Urang nan duduak di kurisi tu , sarato manyambah Baliau nan iduik salamo-lamonyo . Kudian urang-urang tu , bi mambaekan mangkutonyo ka adok-an kurisi tu , sambia bakato ,
66004011	" Ya Tuhan , ya Allah kami ! Angkau sajolah nan patuik manarimo pujian , aromaik sarato jo kuwaso . Dek karano Angkaulah nan manjadikan sagalo sasuatu , ateh kahandak Angkau juwo , sagalo sasuatu lah tajadi , sarato iduik . "
66005001	Kudian ambo maliyek , sabuwah guluangan kitab di tangan Baliau nan duduak di kurisi tu . Kitab tu panuah jo tulisan di baliak batimbanyo , sarato bapatikan jo tujuah buwah sege .
66005002	Sudah tu ambo maliyek surang malekaik nan gagah basaru-saru jo suwaro nan kuwaik , " Siya nan patuik mambukak sege-sege ko , sarato mambukak kitab ko ? "
66005003	Tapi , biya di sarugo , maupun di bumi , atau di bawah bumi sakalipun , indak ado surang juwo doh urang nan talok mambukak kitab tu , sarato maliyek ka dalamnyo .
66005004	Mako ambo manangih tasadu-sadu , dek karano , indak surang juwo doh nan patuik mambukak kitab tu , sarato maliyek ka dalamnyo .
66005005	Sudah tu , salah surang di antaro pamimpin-pamimpin tu bakato kabake ambo , " Jan manangih ! Liyeklah ! Singo dari suku banso Yehuda , katurunan Nabi Daud nan mulie , lah manang . Di Baliau lah nan talok mambukak tujuah sege , sarato jo mambukak kitab tu . "
66005006	Kudian ambo maliyek sikua Anak Domba , tagak di tangah-tangah kurisi tu , di kuliliangi dek ka ampek mukaluak , sarato jo kasadonyo pamimpin tu . Anak Domba tu nampaknyo bakcando lah sudah badabiah . Inyo mampunyoi tujuah tanduak , sarato jo tujuah mato : iyolah tujuah Roh nan dari Allah , nan lah di utuih ka ateh dunia ko .
66005007	Kudian Anak Domba tu bajalan ka muko , untuak ma ambiak guluangan kitab , dari tangan suwok Baliau nan duduak di ateh kurisi .
66005008	Samantaro Anak Domba tu mangarajokan nan bakcando itu , mako bi tasungkualah ka ampek mukaluak , sarato jo kaduwo puluah ampek pamimpin tu di adok-an Baliau . Satiyok urang-urang tu , mamacikkan kucapi jo mangkuak ameh , nan barisi kumayan , iyolah dowa-dowa umaik Allah .
66005009	Urang-urang tu malagukan sabuwah lagu nan baru : " Angkau patuik ma ambiak kitab tu , sarato jo mamacahi sege-segenyo . Dek karano Angkau lah dibunuah , sarato jo kamatian Angkau tu , manusia dari sagalo suku , sagalo bahaso , sagalo nagara , jo sagalo banso lah Angkau bali untuak Allah .
66005010	Angkau lah manjadikan urang-urang tu , suatu banso nan sangajo untuak imam-imam , supayo inyo malayani Allah kito , sarato mamarentah di muko bumi . "
66005011	Kudian ambo maliyek sakali lai . Ambo mandanga suwaro malekaik nan baribu-ribu , sarato bajuta-juta banyaknyo . Inyo bi tagak manguliliangi kurisi jo ka ampek mukaluak , sarato jo pamimpin-pamimpin tu .
66005012	Inyo bi malagu jo suwaro nan kuwaik , " Anak Domba nan lah didabiah tu , patuik untuak manarimo kuwaso , kakayoan , kabijaksanoan , sarato jo kakuatan ; Baliau patuik di aromaik-i , dibasakan , sarato jo dipuji-puji ! "
66005013	Sudah tu , ambo mandanga sagalo mukaluak di langik , di bumi , di bawah bumi , sarato di dalam lauik -- singkek curito , kasadonyo umaik mukaluak di dalam alam nangko -- bi malagu , " Baliau nan duduak di ateh kurisi , sarato Sang Anak Domba tu , adolah tapuji sarato ta aromaik , sarato jo basa , sarato bakuwaso untuak salamo-lamonyo ! "
66005014	Mako ka ampek mukaluak tu bi manjawab , " Amin ! " Pamimpin-pamimpin tu pun , bi tasungkua pulo sarato manyambah .
66006001	Sasudah tu , ambo maliyek Anak Domba tu mamacahi sege nan partamu , dari katujuah sege tu . Sudah tu ambo mandanga , ciyek di antaro ka ampek mukaluak tu bakato , " Molah ! " Bunyi suwaronyo tu bakcando bunyi guruah .
66006002	Mako ambo maliyek , sudah tu nampak sikua kudo putiah . Urang nan maracaknyo mamacikkan sabuwah induak panah , kabake inyo dibarikan sabuwah mangkuto . Inyo kaluwa sabagai urang nan manang , nan payi marabuik kamanangan .
66006003	Kudian Anak Domba tu mamacahi sege nan kaduwo , ambo mandanga mukaluak nan kaduwo bakato , " Molah ! "
66006004	Sudah tu kaluwa pulo sikua kudo nan lain . Kudo tu sirah bulunyo . Urang nan maracaknyo dibari kuwaso , untuak ma ilang lanyokkan ka adaan damai dari muko bumi , supayo manusia bunuah mambunuah . Mako inyo dibari sabilah padang nan gadang .
66006005	Sudah tu , Anak Domba tu mamacahi sege nan katigo . Ambo mandanga mukaluak nan katigo bakato , " Molah ! " Ambo maliyek , mako nampak sikua kudo itam . Urang nan maracaknyo mamacikkan sapasang timbangan di tangannyo .
66006006	Ambo mandanga sasuatu , nan tadanga bakcando suwaro nan basaru , dari tangah-tangah ka ampek mukaluak tu . Suwaro tu bakato , " Saliter gandun nan rancak , sa arago upah sahari , tigo liter gandun corak nan lain , sa arago upah sahari pulo . Tapi , jan marusakkan batang-batang zaitun , sarato jo kabun anggur ! "
66006007	Kudian Anak Domba tu mamacahi sege nan ka ampek . Ambo mandanga mukaluak nan ka ampek bakato , " Molah ! "
66006008	Ambo maliyek , sudah tu nampak sikua kudo pucek . Urang nan maracaknyo banamo si Mauik . Dari balakang , inyo di iriangkan dakek-dakek dek Alam Mauik . Kakuwasoan dari saparampek bumi ko , disarahkan kabake inyo tu , supayo inyo dapek mambunuah malalui paparangan , malalui maso kalaparan , malalui bala panyakik , sarato malalui sagalo binatang buweh .
66006009	Sasudah tu , Anak Domba tu mamacahi sege nan kalimo . Mako ambo maliyek di bawah mezbah , ado jiwa-jiwa urang-urang nan mati dibunuah , dek karano inyo satiya mambaritokan pasan dari Allah malalui pangakuannyo .
66006010	Inyo tu bi mamakiak jo suwaro nan kuwaik , " Ya Tuhan Nan Mahakuwaso , nan suci sarato nan bana ! Bara lamo lai , baru ka Angkau adieli panduduak bumi , pabilo ka Angkau ukun urang-urang tu , dek karano inyo lah mambunuah kami ? "
66006011	Satiyok inyo tu dibari salai jubah nan putiah . Sudah tu inyo disuruah balapeh panek agak sabanta , sampai lah langkok kasadonyo kanti-kanti sapajuwangannyo , sarato jo sudaro-sudaronyo nan ka dibunuah bakcando inyo pulo .
66006012	Sudah tu ambo maliyek Anak Domba tu mamacahi sege nan ka anam . Tajadilah gampo nan manakuikkan . Matoari manjadi itam bakcando malam nan kalam bakapiciak , bulan manjadi sirah bakcando darah .
66006013	Bintang-bintang bi rareh dari langik ka bumi , bakcando buwah puraweh mudo , rareh dari batangnyo , dikutiko dioyak dek angin limbubu .
66006014	Langik ma ilang bakcando karateh diguluang , kasadonyo gunuang sarato jo pulau , di insuikkan dari tampaiknyo .
66006015	Sudah tu rajo-rajo dunia , sagalo pamimpin , sagalo palimo , urang-urang kayo , urang-urang bakuwaso , sarato jo urang-urang lainnyo , biya budak maupun urang mardeka , kasadonyo ka bi ma andok masuak guwo , sarato di salo-salo batu gunuang .
66006016	Kabake gunuang jo kabake batu tu , inyo bi ma ariak , " Timpolah kami ! Sawok-ilah kami dari pancaliak-an Baliau nan duduak di ateh kurisi , sarato dari bangih Anak Domba tu !
66006017	Ari nan manakuikkan lah tibo , kiniko Allah sarato jo Anak Domba , malapehkan bangih-Nyo , mako indak surang juwo doh nan ka talok batahan di adok-an Baliau-baliau tu ! "
66007001	Sasudah tu , ambo maliyek ampek urang malekaik tagak di ka ampek pinjuru bumi . Inyo bi manahan ka ampek angin di bumi , supayo jan ado angin nan barambuih di darek , atau di lauik , atau di batang-batang kayu .
66007002	Sudah tu ambo maliyek surang malekaik nan lain , mancogok dari subalah matoari tabik . Inyo mambawok sege dari Allah nan iduik . Jo suwaro nan kareh , malekaik tu ma imbau ka ampek malekaik nan lah mandapek kuwaso dari Allah , untuak marusakkan darek jo lauik .
66007003	Malekaik tu bakato , " Jan dibinasokan dulu darek ataupun lauik , atau pun batang-batang kayu , jikok kami alun ma agiah tando sege , di kaniang satiyok pisuruah Allah kito . "
66007004	Sudah tu ambo di agiah tawu , baraso ado sabanyak 144.000 urang , nan di agiah tando sege dari Allah di kaniangnyo . Urang-urang itu di ambiak dari kaduwo baleh suku banso Israel ;
66007005	dari satiyok suku 12.000 urang . Iyolah dari suku : Yehuda , Ruben , Gad ,
66007006	Asyer , Naftali , Manasye ,
66007007	Simeon , Lewi , Isakhar ,
66007008	Zebulon , Yusuf , sarato jo Benyamin .
66007009	Sasudah tu ambo maliyek baliak , mako nampaklah lauiktan manusia nan luwa biaso banyaknyo -- indak ado surang juwo doh urang nan dapek ma etong banyaknyo . Urang-urang tu , adolah urang-urang dari satiyok banso , satiyok suku , satiyok nagara , sarato satiyok bahaso . Jo mamakai jubah nan sagalo putiah , sarato jo mamacikkan rantiang-rantiang batang palam di tangannyo , urang-urang nan banyak tu tagak ma adok ka kurisi , sarato ma adok ka Anak Domba tu .
66007010	Sudah tu , jo suwaro nan kuwaik urang-urang tu basaru , " Kasalamatan kito datangnyo dari Allah kito , nan duduak di ateh kurisi , sarato dari Anak Domba tu ! "
66007011	Kasadonyo malekaik tagak manguliliangi kurisi , baitu pulo pamimpin-pamimpin sarato jo ka ampek mukaluak tu . Malekaik-malekaik tu tasungkua di adok-an kurisi , manyambah Allah .
66007012	Inyo bi basaru , " Amin ! Tapujilah Allah kito nan basa , sarato bijaksano . Baliau patuik manarimo sagalo ucapan sukur , sarato jo sagalo aromaik . Baliau bakuwaso , sarato kuwaik untuak salamo-lamonyo ! Amin . "
66007013	Salah surang dari pamimpin-pamimpin tu batanyo kabake ambo , " Urang-urang nan bajubah putiah ko , siyakoh inyo , dari ma ko inyo bi datang ? "
66007014	" Ambo indak tawu angku . Angku sandiri nan tawu , " kecek ambo . Mako inyo bakato kabake ambo , " Ikolah urang-urang nan lah sanang salamaik , inyo lah malalui maso panganiayoan nan luwa biaso . Inyo lah manyasah jubahnyo jo darah Anak Domba tu , sainggo lah manjadi putiah .
66007015	Itulah sababnyo mako urang-urang tu tagak di adok-an kurisi Allah , sarato ba ibadaik kapado Baliau siang malam , di dalam Rumah Allah . Baliau nan duduak di ateh kurisi tu , ka hadir samo jo urang-urang tu untuak malinduanginyo .
66007016	Urang-urang tu indak ka maraso litak , indak ka maraso auih lai ; matoari ataupun paneh garang , indak ka mambaka inyo lai ,
66007017	dek karano , Anak Domba nan duduak di tangah-tangah kurisi tu , nan ka manjadi Tukang Gubalonyo . Baliau ka mambimbiang urang-urang tu , ka tampaik asa ayie nan mambari kahidupan . Mako Allah sandiri nan ka manyeka ayie mato , dari mato urang-urang tu . "
66008001	Kutiko Anak Domba tu mamacahi sege nan katujuah , sarugo manjadi langang salamo kiro-kiro satangah jam .
66008002	Sudah tu ambo maliyek katujuah malekaik , nan tagak di adok-an Allah , mako inyo di agiah tujuah buwah tarumpik .
66008003	Surang malekaik lain , nan mambawok sabuwah tampaik pambaka kumayan nan dari ameh , tibo , sarato tagak di adok-an mezbah . Kabakenyo dibarikan kumayan nan sangaik banyak , untuak ka dilakekkan di dowa-dowa kasadonyo umaik Allah , sarato untuak ka dipasambahkan di mezbah ameh , nan talatak di adok-an kurisi .
66008004	Samo-samo jo dowa-dowa kasadonyo umaik Allah , asok kumayan nan sadang manyalo tu , manggabubu nayiak dari tangan malekaik , nan tagak di adok-an Allah tu .
66008005	Kudian malekaik tu ma ambiak tampaik pambaka kumayan tu , sarato ma isinyo jo api nan dari mezbah , sudah tu dibaekannyo ka bumi . Mako guruah pun bagamuruah , kilek sabuang-manyabuang , sarato tajadilah gampo .
66008006	Sasudah tu , tujuah malekaik nan mamacikkan tujuah tarumpik tu , lah basiyap-siyap untuak ka ma ambuih .
66008007	Malekaik nan partamu ma ambuih tarumpiknyo , mako mancorohlah salabek-labeknyo ujan es sarato jo api bacampua darah , jatuah ka bumi . Sapatigo dari bumi abih tabaka ; baitu pulo sapatigo dari batang-batang kayu , sarato jo satiyok rumpuik nan ijau .
66008008	Sudah tu malekaik nan kaduwo ma ambuih tarumpiknyo , mako nampaklah sasuatu nan sangaik gadang , nan kaliyatan bakcando gunuang nan manyalo-nyalo , dibaekan masuak lauik . Sapatigo lauiktan barubah manjadi darah ,
66008009	mako bi matilah sapatigo dari sagalo mukaluak nan di lauik ; baitu pulo , mako bi cayielah sapatigo dari kapa-kapa nan ado .
66008010	Kudian malekaik nan katigo ma ambuih tarumpiknyo , mako nampaklah sabuwah bintang nan gadang , nan manyalo-nyalo bakcando suluah , jatuah dari langik , sudah tu manimpo sapatigo dari batang-batang ayie , sarato jo mato-mato ayie .
66008011	( Namo bintang tu si " Payik " . ) Mako sapatigo dari ayie manjadi payik , mako bi matilah banyak urang dek karano minun ayie nan lah payik tu .
66008012	Sudah tu malekaik nan ka ampek ma ambuih tarumpiknyo . Mako tatampalah sapatigo dari matoari , sapatigo dari bulan , sapatigo dari bintang-bintang , sainggo ilanglah sapatigo dari kakuatan cahayonyo . Sapatigo dari ari siang indak tarang lai , baitu pulo sapatigo dari malam .
66008013	Sudah tu ambo maliyek , mako ambo mandanga sikua buruang rajowali , nan sadang tabang tinggi di udaro , sambia ma imbaukan , " Cilako ! Cilako ! Cilakolah kasadonyo urang nan di bumi , jikok katigo malekaik nan lainnyo , ma ambuih tarumpiknyo isuak ! "
66009001	Sudah tu malekaik nan kalimo ma ambuih tarumpiknyo , mako ambo maliyek sabuwah bintang jatuah dari langik ka bumi . Bintang tu dibari kunci jurang mauik .
66009002	Mako bintang tu mambukak jurang mauik tu , mako kaluwalah asok dari dalamnyo , bancando asok dari tungku nan gadang . Matoari jo awang-awang manjadi kalam , dek karano di asok nan dari jurang tu .
66009003	Sudah tu , dari dalam asok tu kaluwalah bilalang-bilalang nan turun ka bumi . Bilalang-bilalang tu di agiah kuwaso nan samo , bakcando kuwaso nan dibarikan kabake kalo .
66009004	Inyo ditagah marusak rumpuik , atau batang-batang kayu , atau tanaman-tanamam lainnyo . Inyo hanyo buliah manyarang , urang-urang nan indak ado tando sege dari Allah di kaniangnyo .
66009005	Bilalang-bilalang tu indak dibuliahkan doh mambunuah urang-urang tu , tapi hanyo ma ajab urang-urang tu sajo salamo limo bulan . Raso sakik digigik dek bilalang-bilalang tu , samo jo bakcando sakik dipantak dek kalo .
66009006	Salamo limo bulan tu , urang-urang tu ba usawo supayo nak mati , tapi inyo indak bisa doh mati ; inyo niyo mati , tapi mauik jauah dari inyo .
66009007	Bantuak bilalang tu bakcando kudo nan siyap untuak baparang . Di kapalonyo ado sasuatu nan kaliyatannyo bakcando mangkuto ameh . Mukonyo bakcando muko manusia .
66009008	Abuaknyo bakcando abuak padusi , gigihnyo bakcando gigih singo .
66009009	Dadonyo basawok-i jo sasuatu nan ampia sarupo jo baju basi . Bunyi sayoknyo , bakcando bunyi baribu bendi parang , nan balari manuju paparangan .
66009010	Inyo punyo ikua sarato jo sangek bakcando kalo . Dalam ikuanyo tu lah , ado tadapek kakuatan untuak ma ajab manusia , salamo limo bulan .
66009011	Inyo mampunyoi rajo nan mamarentahinyo , rajo tu iyolah malekaik nan batangguang jawab jo jurang mauik . Dalam bahaso Ibrani namonyo iyolah Abadon ; dalam bahaso Yunani Apolion ( nan aratinyo adolah " Pambinaso " ) .
66009012	Cilako nan partamu lah salasai . Sasudah tu ado duwo cilako lai nan musti tibo .
66009013	Kudian malekaik nan ka anam ma ambuih tarumpiknyo . Mako ambo mandanga suwaro , datang dari ka ampek suduik mezbah ameh , nan talatak di adok-an Allah .
66009014	Suwaro tu bakato kabake malekaik nan ka anam tu , " Lapehkanlah ka ampek malekaik nan takabek di sungai Efrat tu ! "
66009015	Mako ka ampek malekaik tu pun dilapehkan . Inyo lah disiyapkan sangajo untuak jam , untuak ari , untuak bulan sarato jo untuak tawun tu , untuak mabunuah sapatigo dari kasadonyo umaik manusia .
66009016	Ambo di agiah tawu , baraso kasadonyo pasukan bakudo tu , ado sabanyak duwo ratuih juta .
66009017	Dalam pangliyatan , ambo maliyek kasadonyo kudo tu sarato jo urang-urang nan maracaknyo . Urang-urang nan maracaknyo tu , mamakai baju basi sirah nyalo , kulabu lauik bakcando batu nilam , sarato jo kuniang balerang . Kapalo kudo tu bakcando kapalo singo , dari muncuangnyo kaluwa api , asok , sarato jo balerang .
66009018	Sapatigo dari umaik manusia bi tabunuah , dek bala bancano nan tigo tu ; iyolah api , asok , sarato jo balerang nan kaluwa dari muncuang kasadonyo kudo tu .
66009019	Kakuatan kasadonyo kudo tu , talatak di muncuangnyo , sarato jo di ikuanyo . Ikuanyo bakcando ula bakapalo . Jo ikuanyo tu , kasadonyo kudo tu ma ajab manusia .
66009020	Tapi umaik manusia nan indak tabunuah , dek sagalo bala bancano tu pun , indak pulo doh ma antikan karajo tangannyo sandiri . Inyo indak bi baranti doh manyambah roh-roh jahek , sarato jo barhalo-barhalo ameh , perak , timbago , batu , sarato jo kayu , nan kasadonyo tu indak dapek doh maliyek atau mandanga , ataupun bajalan .
66009021	Urang-urang tu indak pulo doh ma antikan sagalo karajonyo nan jahek , iyolah , mambunuah , alemu capak-capak baruak , mangarajokan nan cabul sarato jo mancilok .
66010001	Sudah tu ambo maliyek , surang malekaik kuwaik nan lain turun dari sarugo . Inyo disalubuangi dek awan , sarato dek sabuwah mangindo nan malingka di kapalonyo . Mukonyo bacahayo bakcando matoari , kakinyo bakcando tunggak api .
66010002	Di tangannyo ado sabuwah guluangan kitab ketek , nan tabukak . Kaki suwoknyo bajajak di lauik , kaki kidanyo bajajak di darek .
66010003	Sudah tu inyo basaru jo suwaro nan kareh , bakcando rauang singo . Sasudah malekaik tu basaru , katujuah guruah manjawab jo suwaro gamuruah .
66010004	Baitu katujuah guruah tu basuwaro , ambo nak ka mancataiknyo , tapi ambo mandanga suwaro dari sarugo bakato , " Rasiyokanlah apo nan dikatokan dek guruah nan tujuah tu ; jan dicataik pulo ! "
66010005	Sudah tu , malekaik nan ambo liyek bajajak di lauik jo di darek tu , ma angkek tangan suwoknyo ka langik .
66010006	Inyo basumpah demi namo Allah nan iduik salamo-lamonyo , nan manjadikan langik , bumi jo lauik , sarato jo sagalo sasuatu nan ado di dalamnyo . Malekaik tu bakato , " Wakatunyo indak ka dipalambek lai !
66010007	Tapi , jikok malekaik nan katujuah ma ambuih tarumpiknyo , mako Allah ka malansuangkan rancana rasiyo Baliau , bakcando nan lah Baliau baritokan kabake pisuruah-pisuruah-Nyo , iyolah kasadonyo nabi-nabi . "
66010008	Kudian , suwaro nan lah ambo danga dari sarugo tu , mangecek baliak kabake ambo . Baliau bakato , " Payilah ambiak guluangan kitab nan tabukak di tangan malekaik , nan bajajak di lauik jo di darek tu . "
66010009	Mako ambo pun payi kabake malekaik tu , sarato mamintak , supayo inyo mambarikan guluangan ketek tu kabake ambo . Inyo bakato , " Ambiaklah , makanlah ko . Tibo di paruik angkau inyo ka manjadi payik , tapi di muluik angkau inyo manih bakcando tangguli . "
66010010	Ambo ma ambiak guluangan ketek tu dari tangannyo , sudah tu ambo makan . Di muluik rasonyo bakcando tangguli , tapi barulah ambo lulua , tibo di paruik manjadi payik .
66010011	Kudian ambo diparentahkan , " Lewakanlah sakali lai barito dari Allah tantang banso-banso , nagara-nagara , bahaso-bahaso , sarato jo tantang rajo-rajo . "
66011001	Sasudah tu ambo di agiah sakarek kayu , nan ampia sarupo jo sabuwah tungkek pa ukua , sudah tu ambo diparentahkan , " Payilah ukua Rumah Allah sarato jo mezbah . Etonglah bara banyak urang nan ba ibadaik di dalamnyo .
66011002	Tapi janlah di ukua alaman , nan di sabalah luwa Rumah Allah tu , dek karano nan bagian tu , lah disarahkan kabake urang-urang nan indak tawu jo Tuhan . Urang-urang tu ka malanyau kota nan suci tu , salamo ampek puluah duwo bulan .
66011003	Aden ka ma utuih duwo urang sasi Den , nan mamakai pakaian basadiah ati , mako inyo tu ka manyuwaraikkan barito dari Allah salamo 1260 ari . "
66011004	Duwo sasi tu adolah duwo batang zaitun , sarato jo duwo buwah rengkak lampu , nan talatak di adok-an Tuhan samesta alam .
66011005	Jikok ado urang nan mancubo , mangarajokan sasuatu nan indak baiak , taradok inyo tu , mako dari muluiknyo kaluwalah api nan mambinasokan musuah-musuahnyo . Jo caro nan baitu , kasadonyo urang nan niyo nak ka manyakik-inyo , ka bi mati .
66011006	Inyo punyo kuwaso untuak manutuik langik , supayo jan turun ujan salamo inyo tu manyuwaraikkan barito dari Allah . Inyo punyo kuwaso pulo jo kasadonyo mato ayie , untuak ma ubah ayie manjadi darah . Inyo punyo kuwaso pulo untuak manokok bumi , jo sagalo macam bala bancano , pabilo sajo nan takana dek inyo .
66011007	Sasudah inyo salasai mangabakan baritonyo , mako binatang nan kaluwa dari jurang mauik , ka malawan inyo .
66011008	Mako mayiknyo ka tagalimpang di labuah gadang , kota gadang , di tampaik Tuhannyo disalibkan . Namo kiasan kota tu iyolah Sodom atau Mesir .
66011009	Urang-urang dari kasadonyo nagara , kasadonyo suku , kasadonyo bahaso , sarato jo kasadonyo banso , ka maliyek mayik sasi nan baduwo tu , salamo tigo satangah ari , sarato indak mambuliahkan mayik-mayik tu di kubuakan .
66011010	Panduduak bumi ka bagadang ati , dek kamatian sasi nan baduwo tu . Urang-urang tu ka marayokannyo , sambia kirin mangirin adiyah , dek karano di kaduwo urang nabi tu , lah banyak mandatangkan ajab kabake sadonyo urang nan di bumi .
66011011	Sasudah tigo satangah ari , datanglah angok untuak iduik baliak dari Allah , masuak baliak ka badan nabi nan baduwo tu . Nabi-nabi tu tagak baliak , sainggo sadonyo urang nan maliyeknyo mati katakuik-an .
66011012	Kudian kaduwo urang nabi tu , mandanga suwaro kareh nan ma imbau inyo dari sarugo , " Kamarilah , nayiaklah ka siko ! " Sudah tu , di adok-an mato musuah-musuahnyo , inyo pun nayiak ka sarugo , disalubuangi dek awan .
66011013	Mako pado kutiko itu , tajadilah gampo nan manakuikkan . Saparsapuluah bagian dari kota tu cayie , tujuah ribu urang mati dek karano di gampo tu . Urang-urang nan lainnyo bi mati katakuik-an , sudah tu inyo bi mamuji kabasaran Allah nan di sarugo .
66011014	Cilako nan kaduwo lah talampau . Tapi , liyeklah ! Cilako nan katigo , sabanta lai tibo ma iriang .
66011015	Sudah tu malekaik nan katujuah ma ambuih tarumpiknyo , mako tadangalah suwaro-suwaro nan sangaik kuwaik di sarugo , nan bakato , " Kakuwasoan untuak mamarentah dunia , kiniko talatak di tangan Tuhan kito , Rajo Panyalamaik nan dijanjikan-Nyo . Baliau ka mamarentah untuak salamo-lamonyo ! "
66011016	Mako kaduwo puluah ampek pamimpin , nan duduak di kurisinyo di adok-an Allah , bi tasungkua sarato manyambah Allah .
66011017	Inyo bi bakato , " Tuhan , Allah nan Mahakuwaso , nan ado , sarato nan lah ado ! Kami batarimo kasih kapado Angkau , dek karano Angkau lah mamakai kuwaso Angkau nan gadang , sarato lah muloi mamarentah !
66011018	Urang-urang nan indak ba Tuhan Allah , basibegak-sibegak , dek karano lah tibo wakatunyo Angkau , malapehkan bangih Angkau , sarato lah tibo pulo masonyo Angkau ma adieli urang-urang mati . Ikolah wakatunyo untuak mambari upah , kabake pisuruah-pisuruah Angkau , nabi-nabi , sarato kabake sadonyo umaik Angkau , iyolah kasadonyo urang nan ba ibadaik kapado Angkau , nan gadang ataupun nan ketek . Ikolah wakatunyo untuak mambinasokan , urang-urang nan mambinasokan bumi ! "
66011019	Mako tabukaklah Rumah Allah di sarugo , kaliyatanlah Peti Pajanjian di dalamnyo . Sudah tu tajadilah kilek sabuang-manyabuang , suwaro guruah bagamuruah , sarato jo manggaga , gampo sarato jo ujan es nan labek .
66012001	Sudah tu nampak di langik sasuatu nan ganjie , sarato nan luwa biaso . Surang padusi nan mamakai matoari sabagai pakaiannyo , sadang tagak di ateh bulan . Di kapalonyo tatonggok sabuwah mangkuto nan babintang duwo baleh .
66012002	Padusi tu sadang manganduang , dek karano lah tibo wakatunyo ka malayiekan , mako inyo mamakiak kasakik-an .
66012003	Sudah tu kaliyatan pulo di langik , sasuatu tando nan lain . Ado sikua nago sirah nan gadang sangaik , nan mampunyoi tujuah kapalo , sarato jo sapuluah tanduak . Satiyok kapalonyo mamakai sabuwah mangkuto .
66012004	Jo ikuanyo inyo ma elo sapatigo dari bintang-bintang di langik , sudah tu dibaekannyo ka bumi . Nago tu tagak di adok-an padusi nan ka malayiekan tu , mukasuiknyo nak ka malulua anak padusi tu , baitu anaknyo layie .
66012005	Sudah tu , padusi tu malayiekan surang anak laki-laki , nan ka mamarentahi kasadonyo banso jo tungkek basi . Tapi anak tu dirabuik dari padusi tu , sudah tu dibawok kapado Allah , ka adok-an kurisi Baliau .
66012006	Mako padusi tu lari ka padang gurun , ka tampaik nan lah disadiyokan dek Allah untuaknyo . Di tampaik tu inyo ka dipaliaro 1260 ari lamonyo .
66012007	Sudah tu di sarugo tajadi paparangan . Mikhael samo-samo jo malekaik-malekaiknyo , baparang malawan nago tu . Nago tu pun , nan dibantu pulo dek malekaik-malekaiknyo malawan Mikhael .
66012008	Tapi nago tu dikalahkan . Inyo jo malekaik-malekaiknyo indak di buliahkan lai tingga di sarugo .
66012009	Nago nan gadang tu dibuwang kaluwa ! Inyolah si ula tuwo tu nan banamo Ubilih , atau setan , nan mangicuah di ateh dunia . Inyo dibuwang ka bumi sarato jo sagalo malekaiknyo .
66012010	Sudah tu ambo mandanga , suwaro nan kareh di sarugo bakato , " Kinikolah wakatunyo Allah manyalamaikkan umaik-Nyo ! Kiniko Allah manyatokan kuwaso-Nyo sabagai Rajo ! Kiniko Rajo Panyalamaik nan dijanjikan tu , manyatokan pulo kakuwasoan-Nyo ! Dek karano , nan manuduah sudaro-sudaro kito di adok-an Allah siang jo malam , lah dikaluwakan dari sarugo .
66012011	Sudaro-sudaro kito lah mangalahkannyo jo darah Anak Domba tu , sarato jo barito bana dari Allah , nan dikabakan dek urang-urang tu . Inyo rilah mangarobankan angoknyo sampai mati .
66012012	Dek karano itu , andaklah sarugo , sarato jo kasadonyo nan tingga di dalamnyo , basukocito ! Tapi , cilakolah bumi sarato jo lauik , dek karano Ubilih lah turun kabake angkau , jo bangihnyo nan sangaik gadang , dek karano inyo tawu , baraso wakatunyo tingga saketek nyo lai . "
66012013	Dikutiko nago tu tawu , baraso inyo lah dibuwang ka bumi , mako inyo kajalah padusi nan lah malayiekan anak laki-laki tu .
66012014	Tapi , padusi tu di agiah duwo buwah sayok buruang rajowali nan gadang , supayo inyo buliah tabang ka tampaiknyo di padang gurun , di tampaik tu inyo ka dipaliaro salamo tigo satangah tawun , ta inda dari sarangan nago .
66012015	Mako nago tu manyambuakan ayie nan sangaik banyak dari muncuangnyo , ka arah padusi tu , untuak ka pa anyuikkannyo .
66012016	Tapi bumi manolong padusi tu ; bumi mambukakkan muncuangnyo , untuak malulua ayie nan kaluwa dari muncuang nago tu .
66012017	Nago tu jadi sabana bangih kabake padusi tu , sainggo inyo payi manyarang katurunan nan lain dari padusi tu , iyolah kasadonyo urang nan mamatuahi parentah-parentah Allah , sarato nan mambari pangakuan tantang Isa Almasih sarato jo kuwaso Baliau .
66013001	Sudah tu nago tu tagak di pantai . Kudian ambo maliyek sikua binatang mancogok dari dalam lauik . Inyo mampunyoi sapuluah tanduak , sarato tujuah kapalo . Di satiyok tanduaknyo ado sabuwah mangkuto , disatiyok kapalonyo tatulih sabuwah namo , nan mahino taradok Allah .
66013002	Binatang nan ambo liyek tu bantuaknyo bakcando arimau dahan , kakinyo bakcando kaki biruwang , muncuangnyo bakcando muncuang singo . Sudah tu , binatang tu di agiah dek nago tu kakuatannyo sandiri , sarato jo kurisinyo , sarato jo kakuwasoannyo nan gadang .
66013003	Ciyek di antaro katujuah kapalo dari binatang tu , nampaknyo bakcando luko nan sangaik parah , tapi luko tu lah cegak . Kaciyek-annyo bumi ma ikuik-i binatang tu jo parasaan nan ma erankan .
66013004	Urang-urang tu bi ma aromaik-i nago tu , dek karano inyo lah ma agiahkan kakuwasoannyo kabake binatang tu . Urang-urang tu bi ma aromaik-i pulo binatang tu . Inyo bi bakato , " Indak ado doh nan samo jo binatang ko ! Indak ado doh nan talok baparang malawan inyo ! "
66013005	Binatang tu dipabuliahkan mangatokan kato-kato nan sangaik angkuah , sarato mahino Allah . Inyo dibuliahkan mamarentah ampek puluah duwo bulan lamonyo .
66013006	Mako muloilah inyo mahino Allah , sarato mahino namo Allah . Baitu pulo tampaik kadiaman Allah , sarato jo kasadonyo nan tingga di sarugo pun , dihinonyo pulo .
66013007	Inyo dibuliahkan pulo malawan umaik Allah , sarato jo mangalahkannyo . Kakuwasoan ateh kasadonyo suku , kasadonyo nagara , kasadonyo bahaso , sarato jo kasadonyo banso dibarikan kabake inyo .
66013008	Binatang tu ka disambah dek kasadonyo urang nan iduik di muko bumi , nan indak hanyolah , urang-urang nan namonyo lah tacataik sabalun dunia dijadikan , di kitab kahidupan miliak Anak Domba nan lah didabiah .
66013009	Dek karano itu , jikok lai talok di angku-angku mandanga , dangalah barito ko :
66013010	" Urang nan musti ditawan , lah manek ka ditawan . Urang nan musti di bunuah jo padang , lah manek ka dibunuah jo padang . Itulah sababnyo mangko umaik Allah musti tabah sarato jo satiya . "
66013011	Sudah tu ambo maliyek sikua binatang lain , mancogok dari dalam bumi . Inyo mampunyoi duwo tanduak , bakcando tanduak anak domba . Suwaronyo bakcando suwaro nago .
66013012	Di adok-an binatang nan partamu tu , inyo mampagunokan kakuwasoan nan gadang , nan dipadapeknyo dari binatang tu juwo . Kaciyek-annyo bumi , sarato jo kasadonyo nan tingga di atehnyo , dipasonyo manyambah binatang nan partamu tu , nan luko parahnyo lah cegak .
66013013	Binatang nan kaduwo tu mambuwek ka ajaiban-ka ajaiban nan gadang . Di adok-an kasadonyo urang , inyo manyuruah api turun dari langik ka bumi .
66013014	Kasadonyo urang nan iduik di bumi , dikicuahnyo jo ka ajaiban-ka ajaiban , nan buliah dipabuweknyo di adok-an binatang nan partamu tu . Kasadonyo urang-urang tu disuruahnyo mambuwek sabuwah patuang , nan babantuak binatang nan lah dilukoi dek padang , tapi tatap iduik .
66013015	Binatang nan kaduwo tu dibuliahkan mambari nyawo kabake patuang tu , sainggo patuang tu dapek mangecek , inyo mambunuah kasadonyo urang nan indak namuah manyambahnyo .
66013016	Kasadonyo urang , gadang jo ketek , kayo jo bansaik , budak jo urang mardeka , dipaso dek binatang tu , untuak manarimo tando di tangan suwok , satiyok urang-urang tu , kok indak di kaniangnyo .
66013017	Indak surang juwo doh urang , nan dapek mambali atau manjuwa sasuatu , jikok inyo indak mampunyoi tando tu , iyolah namo binatang tu sandiri , atau angko nan manyatokan namonyo tu .
66013018	Kutiko itu paralu ado kabijaksanoan . Urang nan bijaksano dapek ma etong arati dari angko binatang tu , dek karano angko tu adolah namo surang manusia . Angkonyo iyolah 666 .
66014001	Kudian ambo maliyek , sudah tu nampak Anak Domba tu tagak di ateh Bukik Sion . Samo-samo jo Baliau ado 144.000 urang , nan di satiyok kaniangnyo tatulih namo Baliau sarato jo namo Bapak Baliau .
66014002	Sudah tu ambo mandanga suwaro dari langik mandarun , bakcando bunyi ayie gadang tajun , bakcando gamuruah guruah nan luwa biaso . Suwaro tu tadanga bakcando suwaro musik , dari urang nan bamain kucapi , nan sadang mamainkan kucapinyo .
66014003	Di adok-an kurisi , sarato di adok-an ka ampek mukaluak , sarato jo pamimipin-pamimpin nan di sakuliliang kurisi tu , urang nan 144.000 urang tu , malagukan suatu lagu nan baru . Lagu tu indak dapek doh diparaja-i , dek surang juwo urang , salain dek 144.000 urang nan lah ditabuih , dari bumi .
66014004	Urang-urang tu , adolah urang-urang nan tatap tulen bakcando paja gadih , dek karano indak ma adokan ubuangan jo urang padusi . Urang-urang tu ma ikuik-i Anak Domba tu kamano sajo Baliau payi . Dari antaro kasadonyo umaik manusia , mako urang-urang tu lah nan lah ditabuih sabagai pasambahan nan partamu kapado Allah , sarato jo kapado Anak Domba .
66014005	Indak panah doh urang-urang tu baduto ; sarato indak ado doh cacek saketek juwo , di diri urang-urang tu .
66014006	Sudah tu ambo maliyek surang malekaik lain , nan tabang tinggi di langik . Malekaik tu mambawok barito tantang Injil nan kaka , untuak ka disampaikan kabake umaik manusia di bumi , iyolah kabake kasadonyo banso , sadonyo suku , sadonyo bahaso , sarato jo sadonyo nagara .
66014007	Malekaik tu basaru jo suwaro nan kuwaik , " Takuiklah kapado Allah , sarato pujilah kabasaran-Nyo ! Dek karano lah tibo wakatunyo , Allah ka mahakimi manusia . Sambahlah Baliau nan manjadikan langik , bumi , lauik , sarato jo kasadonyo mato ayie ! "
66014008	Malekaik nan kaduwo , tibo ma iriang malekaik nan partamu , sambia basaru , " Lah jatuah ! Kota Babel nan gadang lah jatuah ! Inyo lah mambuwek sagalo banso manjadi mabuak jo ayie anggur -- iyolah anggur dari napasu cabulnyo ! "
66014009	Surang malekaik nan katigo , tibo ma iriang malekaik nan baduwo cako , sambia basaru jo suwaro nan kuwaik , " Urang nan ma aromaik-i binatang tu , sarato jo patuangnyo , sarato mampunyoi tando binatang tu , di kaniangnyo , atau di tangannyo ,
66014010	mako urang tu , ka maminun anggur Allah , iyolah anggur kabangihan Baliau nan lah Baliau , tuwangkan masuak tampaiknyo , panuah , saketek nan indak bakurangi ! Kasadonyo urang tu ka di ajab di dalam api nan babalerang , di adok-an malekaik-malekaik suci , sarato di adok-an Anak Domba tu .
66014011	Asok dari api nan mambaka urang-urang tu , ka manggabubu taruih manaruih untuak salamo-lamonyo . Siang malam indak ado anti-antinyo , urang-urang tu ka di ajab taruih , inyo tu lah urang-urang nan manyambah binatang tu , sarato jo patuangnyo , iyolah kasadonyo urang nan mampunyoi tando , namo binatang tu . "
66014012	Dalam parkaro iko , umaik Allah nan patuah kapado parentah-parentah Allah , sarato satiya kapado Isa Almasih , paralu tabah .
66014013	Sudah tu ambo mandanga suwaro bakato dari sarugo , " Tulihkanlah ko : Muloi kiniko , babahagialah urang-urang nan mati samantaro malayani Tuhan ! " " Batua ! " kecek Roh Allah . " Urang-urang tu ka baranti bakarajo kareh , dek karano asie palayanannyo , ka tatap manyaratoinyo . "
66014014	Kudian ambo maliyek , mako nampaklah awan nan putiah . Di ateh awan tu duduak surang urang , nan kaliyatannyo bakcando manusia . Di kapalo-Nyo ado sabuwah mangkuto ameh , di tangan-Nyo ado sabuwah sabik nan tajam .
66014015	Kudian surang malekaik nan lain , kaluwa dari Rumah Allah . Jo suwaro nan kuwaik , inyo bakato kapado Baliau nan duduak di ateh awan tu , " Ayunkanlah sabik Angkau tu , tuwailah kiniko lai , dek karano lah tibo wakatunyo untuak manuwai ; bumi lah patuik untuak dituwai ! "
66014016	Sudah tu , Baliau nan duduak di ateh awan tu ma ayunkan sabik-Nyo ka bumi , mako bumi pun dituwai .
66014017	Kudian ambo maliyek surang lai malekaik nan lain , kaluwa dari Rumah Allah di sarugo . Inyo pun mambawok sabuwah sabik nan tajam .
66014018	Sasudah tu , surang malekaik lain , nan bakuwaso ateh api , datang dari mezbah . Jo suwaro nan kuwaik , inyo bakato kabake malekaik nan mamacikkan sabik nan tajam tu , " Ayunkanlah sabik angkau tu , kareklah kasadonyo buwah anggur nan di bumi , dek karano buwahnyo lah masak ! "
66014019	Mako malekaik tu ma ayunkan sabiknyo ka bumi , untuak manyabik kasadonyo buwah anggur dari batangnyo , sudah tu , inyo baekan masuak tampaik parameh , anggur bangih Allah nan manggalagak .
66014020	Kasadonyo buwah anggur tu dirameh diluwa kota , mako ma ilielah darah dari tampaik parameh anggur tu , bakcando batang ayie , sajauah tigo ratuih kilo , nan dalamnyo ampia duwo meter .
66015001	Kudian ambo maliyek sasuatu nan ajaib di langik , nan luwa biaso manakuikkannyo . Ado tujuah malekaik , sarato jo tujuah bala bancano nan pangabisan . Iko nan pangabisan sakali Allah malapehkan bangih-Nyo .
66015002	Sasudah tu ambo maliyek sasuatu , nan kaliyatannyo bakcando lauiktan camin nan bacampua jo api . Ambo maliyek pulo , urang-urang nan lah manang , dari binatang sarato jo patuangnyo , sarato lah manang pulo , dari urang nan namonyo ditandoi jo angko . Urang-urang nan manang tu , bi tagak di tapi lauiktan camin , sambia mamacikkan kucapi nan dibarikan dek Allah kabake inyo .
66015003	Urang-urang tu malagukan lagu Nabi Musa , pisuruah Allah , sarato jo lagu Anak Domba . Bakcando ikolah bunyinyo , " Tuhan , Allah nan Mahakuwaso , baralah ka gadangnyo , sarato baralah ka ajaibnyo , sagalo pabuatan Angkau ! Rajo sagalo banso , baralah ka adienyo , sarato baralah ka bana nyo sagalo tindakan Angkau !
66015004	Siyapokoh nan indak takuik kabake Angkau , Tuhan ? Siyapokoh urang nan indak namuah mangabakan kabasaran Angkau ? Angkau sajolah nan suci . Sagalo banso ka bi datang manyambah Angkau , Dek karano sagalo tindakan Angkau nan adie , lah diliyek dek kasadonyo urang . "
66015005	Sasudah tu , ambo maliyek Rumah Tuhan nan di sarugo tabukak , Kemah Tuhan ado di dalamnyo .
66015006	Sudah tu , katujuah malekaik , sarato jo katujuah bala bancano tu , kaluwa dari Rumah Allah . Pakaian malekaik tu dari kain lenan nan barasiah , sarato bakilauan . Inyo bi mamakai tutuik dado nan dibuwek dari ameh .
66015007	Kudian salah ciyek dari mukaluak nan ampek tu , ma agiahkan kabake katujuah malekaik tu , tujuah buwah cawan ameh , nan panuah barisi jo bangih Allah , -- Allah nan iduik salamo-lamonnyo .
66015008	Mako panuahlah Rumah Allah tu , jo asok kabasaran sarato jo asok kuwaso Allah . Salamo katujuah bala bancano , nan dibawok dek katujuah malekaik tu alun baranti , mako indak surang juwo doh urang , nan dapek masuak ka dalam Rumah Allah .
66016001	Sudah tu ambo mandanga suwaro nan gadang dari dalam Rumah Allah , bakato kabake katujuah malekaik tu , " Payilah , tuwangkanlah isi katujuah cawan bangih Allah tu , ka muko bumi ! "
66016002	Malekaik nan partamu payi manuwangkan isi cawannyo ka bumi . Mako bi tumbuahlah bisua-bisua nan sabana sakik , sarato manakuikkan , di kasadonyo urang nan mampunyoi tando binatang tu , sarato di urang-urang nan manyambah patuangnyo .
66016003	Sasudah tu malekaik nan kaduwo payi manuwangkan isi cawannyo ka lauik . Mako ayie lauik pun manjadi bakcando darah urang mati , mako bi matilah sagalo mukaluak nan iduik di lauik .
66016004	Kudian malekaik nan katigo payi manuwangkan isi cawannyo ka satiyok batang ayie , sarato jo ka satiyok mato ayie , mako kasadonyo ayie manjadi darah .
66016005	Ambo mandanga suwaro malekaik nan bakuwaso jo kasadonyo ayie , bakato , " Ukunan nan Angkau jatuahkan sangaik adie , ya Nan Mahasuci , Allah nan ado , sarato nan lah ado !
66016006	Urang-urang tu lah manyerakkan darah umaik Allah , sarato jo darah nabi-nabi ; kiniko Angkau mambuwek inyo bi maminun darah . Batua , lah patuik bana tu untuak urang-urang tu ! "
66016007	Sudah tu ambo mandanga suwaro dari mezbah bakato , " Tuhan , Allah Mahakuwaso , nan bana , sarato adielah sagalo ukunan nan Angkau jatuahkan ! "
66016008	Sasudah tu malekaik nan ka ampek payi manuwangkan isi cawannyo ka matoari , mako matoari pun dibuliahkan ma anguihkan manusia , jo panehnyo nan luwa biaso tu .
66016009	Manusia di anguihkan dek panehnyo nan sabana angek , urang-urang tu bi mangutuak-i namo Allah , nan bakuwaso ateh sagalo bala bancano , nan disabuikkan cako . Biya pun baitu , urang-urang tu indak namuah doh batobaik dari sagalo dosonyo , sarato indak namuah doh mamuji kabasaran Allah .
66016010	Sudah tu malekaik nan kalimo , payi manuwangkan isi cawannyo ka kurisi binatang tu . Mako kaciyek-annyo karajaan binatang tu manjadi kalam , manusia bi manggigik lidah , dek karano kasakik-an .
66016011	Sudah tu , urang-urang tu bi mangutuak-i Allah nan di sarugo , dek karano inyo bi kasakik-an , sarato dek karano bisua-bisuanyo . Tapi , inyo indak juwo doh bi batobaik , dari sagalo karajonyo nan jahek .
66016012	Sasudah tu malekaik nan ka anam , payi manuwangkan isi cawannyo ka Sungai Efrat nan gadang tu . Mako sungai tu kariang , sainggo rajo-rajo nan dari arah matoari tabik , dapek bajalan manyubaranginyo .
66016013	Sudah tu ambo maliyek tigo roh jahek , nan bantuaknyo bakcando koncek . Satiyok-tiyok koncek tu kaluwa dari muncuang nago , dari muncuang binatang , sarato jo dari muncuang nabi palasu .
66016014	Inyo tu adolah roh-roh jahek nan mambuwek ka ajaiban-ka ajaiban . Katigo roh jahek tu , payi kabake sadonyo rajo di ateh dunia ko , untuak mangumpuakan rajo-rajo tu , untuak baparang di Ari nan gadang , iyolah Ari nan dari Allah Nan Mahakuwaso .
66016015	" Dangakanlah ! Aden datang bakcando urang maliang ! Babahagialah urang nan layi tatap basiyap sadiyo , sarato nan lai manjago pakaiannyo , sainggo inyo indak bajalan batilanjang , sarato indak mambuwek mariangik di adok-an urang banyak ! "
66016016	Kudian roh-roh tu mangumpuakan sagalo rajo tu di sabuwah tampaik , nan di dalam bahaso Ibrani dinamokan Harmagedon .
66016017	Sasudah tu malekaik nan katujuah , manuwangkan isi cawannyo ka udaro . Mako tadangalah suwaro nan kuwaik , dari kurisi di Rumah Allah , nan bakato , " Lah salasai ! "
66016018	Sudah tu , tajadilah kilek nan sabuang-manyabuang , suwaro guruah bagamuruah , sarato jo manggaga , sarato jo gampo nan manakuikkan . Sajak manusia dijadikan , alun ado lai tajadi gampo nan bakcando tu . Ikolah gampo nan paliang manakuikkan !
66016019	Kota nan gadang tu pacah , manjadi tigo bagian , sarato cayie pulolah kota-kota disadonyo nagara di dunia . Sudah tu Allah takana jo Babel nan gadang tu . Mako Allah mambuwek inyo minun anggur , dari cawan anggur Allah -- iyolah anggur kabangihan Baliau nan manggalagak .
66016020	Kasadonyo pulau ma ilang , sarato sadonyo gunuang pun ilang-lanyok .
66016021	Ujan es nan gadang-gadang , nan satiyok titiaknyo sabarek limo puluah kilo , jatuah dari langik bi manimpo urang . Mako urang-urang tu bi mangutuak-i Allah , karano di bala bancano ujan es , nan manakuikkan tu .
66017001	Sasudah tu , salah surang dari katujuah malekaik , nan mamacikkan tujuah buwah cawan tu , datang kabake ambo sambia bakato , " Kamarilah , ambo ka manunjuakkan kabake angkau , baa ukunan nan ka ditarimo dek padusi jahek nan pajina tu , iyolah kota nan gadang tu , nan dibangun dakek batang-batang ayie .
66017002	Rajo-rajo dunia babuwek cabul jo inyo , sarato urang-urang panguni bumi manjadi mabuak , dek karano maminun anggur pacabulannyo . "
66017003	Sudah tu Roh Allah manguwasoi ambo , mako malekaik tu mambawok ambo ka padang gurun . Disinan ambo maliyek surang padusi , duduak di ateh sikua binatang nan sirah tuwo , sarato nan panuah batulihi jo namo-namo hinoan taradok Allah . Binatang tu mampunyoi tujuah kapalo , sarato jo sapuluah tanduak .
66017004	Padusi tu mamakai baju nan barono kulabu bungo taruang , sarato jo sirah tuwo , sarato mamakai sagalo pariyasan ameh jo parmato , sarato jo mutiara . Di tangannyo inyo mamacikkan sabuwah mangkuak ameh , nan panuah jo sagalo parkaro nan sangaik kumuah , nan lato , asie dari karajo cabulnyo .
66017005	Di kaniangnyo tatulih suatu namo nan mampunyoi arati nan rasiyo . Namo tu iyolah " Babel Nan Gadang , induak dari sagalo padusi nan pajina , sarato induak dari sagalo urang nan kurang aja di dunia . "
66017006	Sudah tu ambo maliyek , ruponyo padusi tu mabuak jo darah umaik Allah , sarato jo darah urang-urang nan dibunuah , dek karano satiya kapado Isa Almasih . Kutiko ambo maliyek padusi tu , ambo manjadi tacangang-cangang .
66017007	Sudah tu malekaik tu bakato kabake ambo , " Baa mangko angkau tacangang-cangang ? Eloklah ambo mabaritawukan kabake angkau rasiyo padusi tu , sarato jo rasiyo binatang nan diracaknyo , iyolah binatang nan mampunyoi tujuah kapalo , sarato sapuluah tanduak .
66017008	Binatang tu dawulu panah iduik , tapi kiniko indak iduik lai . Inyo sabanta lai ka kaluwa dari jurang mauik , sudah tu payi manuju kabinasoan . Urang-urang nan iduik di bumi , nan namonyo indak tacataik , dalam Kitab Kahidupan sabalun dunie dijadikan , ka bi tacangang jikok maliyek binatang tu . Dek karano binatang tu dawulu panah iduik . Kiniko inyo indak iduik lai , tapi inyo ka mancogok baliak .
66017009	Dalam parkaro iko , paralu ado kabijaksanoan , sarato jo pangaratian . Tujuah kapalo tu iyolah tujuah bukik ; iyolah bukik-bukik tampaik padusi tu duduak . Tujuah kapalo tu adolah tujuah rajo pulo :
66017010	limo dari rajo-rajo tu , lah jatuah , nan surang layi mamarentah juwo lai , nan ciyek lai alun tibo . Jikok inyo tibo isuak , inyo musti mamarentah sabanta sajo .
66017011	Binatang nan dawulu panah iduik , tapi kiniko indak iduik lai , adolah rajo nan kasalapan . Inyo adolah salah ciyek dari katujuah rajo tu juwo , nan kiniko sadang payi manuju kabinasoan .
66017012	Sapuluah tanduak nan angkau liyek tu , iyolah sapuluah rajo nan alun muloi mamarentah . Tapi inyo ka di agiah kuwaso untuak mamarentah sabagai rajo , samo-samo jo binatang tu salamo sa jam .
66017013	Kasapuluah rajo ko , kasadonyo mampunyoi tujuan nan samo ; inyo kasadonyo manyarahkan kakuatan , sarato jo kakuwasoannyo kabake binatang tu .
66017014	Kasadonyo rajo tu ka baparang malawan Anak Domba tu . Tapi , Anak Domba tu jo sagalo pangikuik-Nyo nan satiya , nan lah dipanggie-Nyo , sarato nan lah dipiliah-Nyo tu , ka bi mangalahkan rajo-rajo tu , dek karano Baliaulah Tuhan sagalo tuan , sarato Rajo sagalo rajo . "
66017015	Malekaik tu bakato pulo , " Ayie nan angkau liyek tu , tampaik padusi pajina tu duduak , iyolah sagalo banso , sagalo rakyaik , sagalo nagara , sarato jo sagalo bahaso .
66017016	Sapuluah tanduak nan angkau liyek , sarato jo binatang tu , ka mambanci-i padusi pajina tu . Inyo ka ma ambiak sagalo sasuatu nan dimiliak-i dek padusi tu , sainggo padusi tu batilanjang . Inyo ka bi mamakan dagiang padusi tu sarato mambinasokannyo jo api .
66017017	Dek karano Allah lah manggarakkan atinyo , untuak manjalankan rancana Allah . Allah mambuwek inyo tu supakaik , untuak manyarahkan kakuwasoannyo ka binatang tu , supayo binatang tu mamarentah , sampai tajadi apo nan dikatokan dek Allah .
66017018	Padusi nan angkau liyek tu iyolah kota gadang , nan mamarentahi sagalo rajo di muko bumi . "
66018001	Sasudah tu ambo maliyek surang malekaik nan lain , turun dari sarugo . Inyo mampunyoi kakuwasoan nan gadang , jo kasumarak-annyo mambuwek kaciyek-annyo bumi manjadi tarang .
66018002	Jo suwaro nan gadang , inyo basaru , " Lah jatuah ! Babel gadang lah jatuah ! Kiniko inyo manjadi tampaik setan-setan , sarato jo sagalo roh jahek . Di dalamnyo iduik sagalo macam buruang nan najih , sarato jo sagalo nan dijajok-i urang .
66018003	Dek karano sagalo banso , lah maminun anggur napasu karajo cabulnyo . Rajo-rajo dunia babuwek cabul jo inyo , urang-urang panggaleh di bumi bi manjadi kayo , dek napasunyo nan indak takandalikan tu . "
66018004	Sudah tu ambo mandanga suwaro lain dari sarugo , bakato , " Kaluwalah , oih umaik Den ! Kaluwalah dari dalamnyo ! Janlah kalian ma ikuik-i doso-dosonyo , jan sato pulo manangguang ukunannyo !
66018005	Dek karano dosonyo batumpuak-tumpuak sampai ka langik , Allah takana jo karajo jahek urang tu .
66018006	Pabuweklah kabake inyo , bakcando apo nan lah dipabuweknyo ka kalian ; balehkanlah ka inyo duwo kali lipek , untuak satiyok apo nan lah inyo pabuwek ka kalian . Isilah mangkuaknyo , jo minunan nan duwo kali labiah kareh , daripado minunan nan disadiyokannyo untuak kalian .
66018007	Agiahkanlah kabake inyo , sansaro jo ibo ati , nan samo banyaknyo jo kabasaran , sarato jo kamewahan , nan dibarikannyo ka dirinyo sandiri . Dek karano inyo taruih bakato kabake dirinyo , ' Aden ko ratu nan mamarentah ! Aden indak marando doh ; aden indak ka mangalami kasadiahan doh ! '
66018008	Dek karano parkaro itulah , mako dalam sahari sajo , inyo ka ditimpo bala bancano -- panyakik , kasadiahan , sarato jo kalaparan . Inyo ka di anguihkan jo api , dek karano , bakuwasolah Tuhan Allah nan mahakiminyo tu . "
66018009	Rajo-rajo dunia nan sato dalam sagalo karajo cabulnyo , nan sato jo napasu padusi tu , ka manangisi , sarato ka maratok-i kota tu , jikok inyo bi maliyek asok manggabubu , dari api nan ma anguihkannyo .
66018010	Urang-urang tu ka tagak dari jauah , dek karano inyo takuik ka kanai sansaronyo . Inyo bi bakato , " Aduah , indak tangguang-tangguang cilakonyo , kota nan tamusaua ko -- kota Babel nan kuwaik ! Dalam sajam sajo ukunan angkau lah dilansuangkan ! "
66018011	Urang-urang manggaleh di bumi pun bi manangih , sarato jo ba ibo ati , karano dek di padusi tu , dek karano , indak ado surang juwo lai urang nan mambali , barang-barang galehnyo .
66018012	Indak ado nan mambali ameh , perak , parmato , sarato jo mutiaranyo ; baitu pulo kain lenan , kain kulabu bungo taruang , kain suto , sarato jo kain sirah tuwo ; sagalo macam kayu nan sulik tasuwo , barang-barang dari gadiang , sarato jo barang nan dari kayu nan maha-maha , barang dari timbago , dari basi , sarato jo dari pualam ;
66018013	kulik kayu manih , rampah-rampah , sitanggi , mur , sarato jo kumayan ; anggur jo minyak , tapuang jo gandun ; jawi jo domba , kudo jo bendi , budak-budak , malahan nyawo manusia pun indak ado nan ka mambali .
66018014	Urang-urang panggaleh bakato kabake padusi tu , " Kasadonyo nan niyo nak angkau miliak-i , lah indak ado lai , sagalo kamewahan jo sagalo nan rancak , nan ado di angkau , lah ilang-lanyok . Indak ka basuwo di angkau lai ! "
66018015	Urang-urang panggaleh nan lah kayo , dek karano manggaleh di kota tu , ka tagak dari jauah , dek karano inyo bi takuik ka kanai sansaronyo . Inyo ka bi manangih ba ibo ati ,
66018016	mako inyo ka bi bakato , " Aduah , indak tangguang-tangguang cilakonyo kota nan tamusaua ko ! Biasonyo inyo manganakkan pakaian lenan , kain kulabu bungo taruang , sarato jo kain sirah tuwo ; biasonyo inyo panuah jo pariyasan ameh , parmato , sarato jo mutiara !
66018017	Tapi dalam maso sajam sajo , inyo lah ka ilangan sagalo arato-bandonyo tu ! " Kasadonyo nangkodo , urang nan manumpang , sarato jo anak kapa , baitu pulo kasadonyo urang nan pancariannyo di lauik , bi tagak dari jauah .
66018018	Sarato bi ma ariak , dikutiko inyo maliyek asok nan manggabubu dari api nan mambaka kota tu . Inyo bi ma ariakkan , " Indak ado doh kota lain , bakcando kota nan gadang ko ! "
66018019	Mako urang-urang tu bi manyerakkan abu di kapalonyo , sabagai tando inyo ba ibo ati , sudah tu bi manangih sarato jo mamakiak-makiak , " Aduah , indak tangguang-tangguang cilakonyo kota nan gadang ko ! Arato-bandonyo , lah mambuwek sadonyo urang nan mampunyoi kapa-kapa nan di lauik , manjadi kayo ! Tapi dalam maso sajam sajo , sagalo apo nan ado dinyo lah licin tandeh kasadonyo ! "
66018020	Oih sarugo , basukocitolah dek karano kota tu lah cayie ! Oih umaik Allah , rasul-rasul , sarato jo nabi-nabi , basukocitolah ! Dek karano Allah lah ma ukun inyo , sabagai pambalehkan ateh sagalo apo nan dipabuweknyo taradok kalian !
66018021	Sasudah tu , surang malekaik nan kuwaik ma angkek sabuwah batu -- sagadang batu giliangan nan gadang -- sudah tu inyo baekan batu tu masuak lauik sambia bakato , " Bakcando ikolah caronyo kota Babel nan tamusaua tu , ka di ampehkan sakuwaik-kuwaiknyo , sainggo indak ka basuwo mayonyo lai .
66018022	Bunyi musik dari pamain kucapi , dari sagalo tukang dendang , dari pamain suliang , sarato jo dari tukang ambuih tarumpik , indak ka tadanga lai di dalam angkau ! Indak ka basuwo pulo doh disinan , surang pakarajo nan santiang , sarato suwaro batu panggiliangan pun indak ka tadanga lai .
66018023	Urang indak ka maliyek lai cahayo lampu di dalam angkau ; sarato indak pulo ka tadanga lai disinan , karamian alek pakawinan . Urang-urang panggaleh angkau , adolah urang-urang nan paliang takamuko di bumi , jo alemu capak-capak baruak angkau , angkau mangicuah sagalo banso di dunia ! "
66018024	Babel di ukun , dek karano di dalam kota tu lah tasuwo darah nabi-nabi , darah umaik Allah -- singkek curito darah kasadonyo urang nan lah dibunuah di muko bumi .
66019001	Sasudah tu ambo mandanga sasuatu , bakcando suwaro gamuruah urang banyak dari sarugo , nan basaru-saru , " Pujilah Allah ! Allah kito adolah Allah nan manyalamaikkan ; Baliau Allah nan basa sarato bakuwaso !
66019002	Caro Baliau ma ukun adie , sarato bijaksano ! Baliau lah manjatuahkan ukunan kabake padusi nan sangaik pajina , nan marusak dunia jo karajo cabulnyo . Allah lah ma ukun padusi nan sangaik pajina tu , dek karano inyo mambunuah pisuruah-pisuruah Allah . "
66019003	Sudah tu , suwaro urang nan banyak tu , basaru pulo baliak , " Pujilah Allah ! Asok dari api nan ma anguihkan kota nan gadang tu , ka manggabubu taruih indak ado anti-antinyo ! "
66019004	Mako kaduwo puluah ampek pamimpin , sarato jo ka ampek mukaluak nan di sakuliliang kurisi tu , tasungkua , sarato manyambah Allah nan duduak di ateh kurisi . Inyo bi mangatokan , " Amin ! Pujilah Allah ! "
66019005	Sudah tu , tadanga bunyi suwaro dari kurisi tu nan bakato , " Pujilah Allah , oih kasadonyo pisuruah Allah , sarato jo kasadonyo urang -- gadang ketek -- nan manyambah Allah ! "
66019006	Sasudah tu ambo mandanga sasuatu , bakcando suwaro sakumpualan urang nan sangaik banyak ; bunyinyo bakcando galombang lauik nan manggilo , bakcando guruah nan manggamuruah . Ambo mandanga urang-urang tu bi bakato , " Pujilah Allah ! Dek karano , Tuhan Allah kito Nan Mahakuwaso tu kiniko mamarentah !
66019007	Molah kito basukocito sarato bagadang ati ; molah kito mamuji kabasaran-Nyo ! Dek karano lah tibo masonyo ari panikahan Anak Domba tu , sarato anak daro-Nyo lah siyap untuak alek tu .
66019008	Pakaian lenan nan bakilauan , lah dibarikan kabake inyo untuak ka dipakai . " ( Pakaian lenan tu adolah karajo-karajo nan baiak , nan dikarajokan dek umaik Allah . )
66019009	Sudah tu malekaik tu bakato kabake ambo , " Tulihkanlah ko : ' Babahagialah urang nan diundang ka alek panikahan Anak Domba tu . ' " Kudian malekaik tu mangatokan pulo , " Ikolah barito nan bana dari Allah . "
66019010	Ambo tasungkua di adok-an malekaik tu nak ka manyambahnyo , tapi inyo bakato kabake ambo , " Jan ! Janlah disambah ambo , sambahlah Allah ! Dek karano , ambo ko pun hanyo pisuruah , samo jo bakcando angkau , samo jo bakcando kasadonyo sudaro angkau , nan bapacik taguah kabake kabanaran nan dinyatokan dek Isa Almasih ! " Dek karano , kabanaran nan dinyatokan dek Isa Almasih tu lah , nan ma ilhami kasadonyo nabi-nabi .
66019011	Kudian ambo maliyek sarugo tabukak , sudah tu nampak sikua kudo putiah . Urang nan maracaknyo banamo Nan Satiya , sarato Nan Bana . Baliau adie dalam mamutuihkan ukunan , sarato adie pulo dalam ma adok-i paparangan .
66019012	Mato-Nyo bakcando nyalo api , di kapalo-Nyo Baliau banyak mamakai mangkuto . Di diri Baliau tatulih suatu namo ; hanyo Baliau sajo nan mangatawui namo tu .
66019013	Jubah nan dipakai dek Baliau lah barandamkan masuak darah . Nan Baliau dinamokan " Firman Allah " .
66019014	Pasukan sarugo maracak kudo putiah , sarato bapakaian lenan nan putiah barasiah , payi ma ikuik-i Baliau .
66019015	Dari muluik Baliau kaluwa sabilah padang nan tajam , jo padang tu lah Baliau ka mangalahkan sagalo banso , Baliau ka mamarentahi urang-urang tu jo tungkek basi . Baliau ka marameh anggur , di dalam tampaik parameh anggur kabangihan Allah , Nan Mahakuwaso .
66019016	Di jubah Baliau , sarato jo di pawo Baliau , tatulih namo nan bakcando iko , " Rajo sagalo rajo , Tuhan sagalo tuan . "
66019017	Sudah tu ambo maliyek , surang malekaik tagak di ateh matoari . Jo suwaro nan kuwaik inyo basaru kabake sadonyo buruang nan tabang di udaro , " Bi kamarilah bakumpua , untuak mahadiri alek gadang nan di adokan dek Allah !
66019018	Kamarilah mamakan dagiang rajo-rajo , dagiang palimo-palimo , sarato jo dagiang pahlawan-pahlawan ; bi kamarilah mamakan dagiang urang-urang nan maracak kudo , sarato jo dagiang kudonyo bagai , sarato jo dagiang kasadonyo umaik manusia , gadang ketek , budak sarato jo urang mardeka ! "
66019019	Kudian ambo maliyek binatang tu , sarato jo rajo-rajo bumi , sarato jo tantaranyo , bakumpua untuak baparang , malawan Baliau nan maracak kudo putiah tu , sarato jo tantara-Nyo pulo .
66019020	Mako binatang tu tatangkok , samo-samo jo nabi palasu , nan lah mambuwek sagalo ka ajaiban di adok-an binatang tu . ( Jo sagalo ka ajaiban tu lah , binatang tu mangicuahi urang-urang nan mampunyoi tando binatang tu , sarato jo urang-urang nan manyambah patuang binatang tu . ) Sudah tu , binatang tu sarato jo nabi palasu tu bagai , dilompekkan iduik-iduik masuak lauiktan api , nan banyalo-nyalo jo balerang .
66019021	Pasukannyo dibunuah jo padang , nan kaluwa dari muluik Urang nan maracak kudo putiah tu . Mako bi tibolah buruang-buruang , untuak ka manyantuang dagiang urang-urang nan dibunuah tu .
66020001	Sasudah tu , ambo maliyek surang malekaik turun dari sarugo . Di tangannyo inyo mamacik kunci jurang mauik , sarato jo sabuwah pilanggu nan gadang .
66020002	Sudah tu inyo manangkok nago tu , si ula tuwo , -- iyolah Ubilih atau Setan tu -- sarato mampilangguinyo untuak saribu tawun lamonyo .
66020003	Kudian malekaik tu ma ambuangkan nago tu masuak jurang mauik , sudah tu dikuncinyo sarato disegenyo jurang tu , supayo nago tu indak dapek lai mangicuah sagalo banso , sabalun abih maso nan saribu tawun tu . Sasudah tu inyo musti dilapehkan untuak wakatu nan indak bara lamo .
66020004	Sudah tu ambo maliyek babarapo buwah kurisi , urang-urang nan duduak di kurisi tu di agiah kuwaso untuak ma adieli . Ambo maliyek pulo jiwa-jiwa , urang-urang nan lah dikuduang kapalonyo , dek karano inyo lah mambari pangakuan tantang Isa Almasih , sarato malewakan pasan dari Allah . Urang-urang tu indak sato doh manyambah binatang , ataupun patuangnyo . Inyo pun indak panah pulo doh manarimo tando binatang tu , di kaniangnyo ataupun di tangannyo . Mako urang-urang tu bi iduik baliak , sarato mamarentah sabagai rajo , samo-samo jo Isa Almasih salamo saribu tawun .
66020005	Ikolah ronde partamu , urang-urang nan mati di iduikkan baliak . ( Tapi urang-urang mati nan lainnyo , indak di iduikkan doh baliak salamo maso saribu tawun tu . )
66020006	Babahagialah urang-urang nan lai sato di iduikkan baliak dironde nan partamu tu . Inyo patuik manjadi miliak Allah . Kamatian ronde nan kaduwo , indak bakuwaso taradok inyo . Inyo ka bi manjadi imam-imam Allah , sarato jo imam-imam Isa Almasih ; inyo ka bi mamarentah sama-samo jo Baliau saribu tawun lamonyo .
66020007	Baru lah abih maso nan saribu tawun tu , mako Ubilih ka dilapehkan dari pinjaronyo ,
66020008	inyo ka bi payi mangicuahi sagalo banso nan tasebar di muko bumi , iyolah Gog jo Magog . Ubilih mangumpuakan inyo tu untuak ka baparang , suatu bilangan nan sabana sambuah , sabanyak kasiak di lauik .
66020009	Mako inyo pun ka bi baserak di muko bumi , sudah tu inyo mangapuang pakemahan umaik Allah , sarato jo kota nan dikasiahi Allah . Tapi , api turun dari langik , untuak ka mambinasokannyo .
66020010	Kudian ubilih nan mangicuahi urang-urang tu , dibaekan masuak lauiktan api nan babalerang . Di sinanlah tampaiknyo , binatang sarato jo nabi palasu tu dibuwang talabiah dawulu . Inyo ka bi di ajab siang jo malam , untuak salamo-lamonyo .
66020011	Sasudah tu ambo maliyek sabuwah kurisi putiah , nan gadang , sarato jo Baliau nan duduak di atehnyo . Langik jo bumi ilang-lanyok dari adok-an Baliau , sainggo indak kaliyatan lai .
66020012	Ambo maliyek urang-urang mati , gadang ketek , tagak di adok-an kurisi tu . Mako sagalo kitab pun dibukak . Sudah tu , sabuwah kitab nan lain dibukak pulo , iyolah Kitab Kahidupan . Kudian ukunan dijatuahkan kabake urang mati , sabandiang jo pabuatannyo , manuruik nan tacataik di dalam kitab-kitab tu .
66020013	Sudah tu , lauik manyarahkan urang-urang mati , nan ado di dalamnyo . Mauik jo Alam Mauik pun manyarahkan urang-urang mati nan ado dinyo . Kasadonyo urang-urang mati tu dijatuahi ukunan nan sabandiang jo pabuatannyo .
66020014	Kudian Mauik jo Alam Mauik , dibaekan masuak lauiktan api . ( Lauiktan api ko adolah kamatian tahap nan kaduwo . )
66020015	Urang-urang nan indak tatulih namonyo di Kitab Kahidupan , inyo dibuwang masuak lauiktan api .
66021001	Sudah tu ambo maliyek langik nan baru , jo bumi nan baru . Langik nan partamu , jo bumi nan partamu pun lah ilang , lauik pun lah ilang-lanyok .
66021002	Mako ambo maliyek kota nan suci tu , iyolah Yerusalem nan baru , turun dari sarugo dari Allah . Kota tu lah disadiyokan , bakcando surang anak daro nan lah disegehi , untuak manamui marapulai .
66021003	Sudah tu ambo mandanga suwaro dari kurisi tu , basaru jo suwaro nan kuwaik , " Kiniko tampaik tingga Allah adolah samo-samo jo manusia ! Baliau iduik samo jo urang-urang tu , urang-urang tu ka manjadi umaik Baliau . Allah sandiri ka barado samo jo urang-urang tu , sarato manjadi Allah nyo .
66021004	Baliau ka manyeka sagalo ayie mato , dari mato urang-urang tu . Kamatian indak ka ado lai ; kasadiahan , ratok-tangih , atau kasakiktan pun indak ka ado pulo lai . Sagalo parkaro nan lamo lah ilang-lanyok . "
66021005	Sudah tu Baliau nan duduak di ateh kurisi tu bakato , " Kiniko Aden manjadikan sadonyo baru ! " Baliau bakato pulo kabake ambo , " Tulihkanlah ko , dek karano kato-kato ko bana , sarato dapek dipicayoi . "
66021006	Sudah tu Baliau bakato , " Lah salasai ! Adenlah nan partamu , Adenlah nan tarakir ; Adenlah Tuhan dari Sajak Samulo sampai Ka Akienyo . Satiyok urang nan auih , ka Den agiah minun sacaro perai , dari tampaik asa ayie nan mambari iduik .
66021007	Urang-urang nan manang , ka manarimo kasadonyo tu dari Den . Aden ka manjadi Allahnyo , nan inyo manjadi anak-Den .
66021008	Tapi urang nan pangacuik , nan pangkianaik , nan kurang aja , nan pambunuah , nan cabul , urang nan manaruah alemu capak-capak baruak , nan panyambah barhalo , nan panduto , kasadonyo ka dibuwang masuak lauiktan api babalerang , nan banyalo-nyalo , iyolah kamatian tahap kaduwo . "
66021009	Surang di antaro katujuah malekaik , nan lah mamacik salah ciyek cawan , nan panuah jo katujuah bala bancano tarakir tu , datang kabake ambo sambia bakato , " Kamarilah ! Ambo ka manunjuakkan kabake angkau Anak Daro , iyolah Anak Daro dari Anak Domba . "
66021010	Mako Roh Allah manguwasoi ambo , malekaik tu mambawok ambo ka puncak gunuang nan sangaik tinggi . Inyo manunjuakkan kabake ambo Yerusalem , kota nan suci tu , kota tu turun dari sarugo , dari Allah ,
66021011	jo sumarak sarato jo kabasaran Allah . Kota tu bakilauan bakcando batu parmato , bakcando batu baiduri pandan nan janiah , saroman jo kristal .
66021012	Tembok nan di sakuliliangnyo tinggi gadang , ado duwo baleh pintu kaporonyo , sarato nan dijago dek duwo baleh urang malekaik . Disatiyok pintu kaporonyo , tatulih namo-namo kaduwo baleh suku banso Israel .
66021013	Ka satiyok arah , ma adok tigo buwah pintu kaporo , tigo ma adok ka matoari tabik , tigo ma adok ka ilie , tigo ma adok ka mudiak , tigo ma adok ka matoari tabanam .
66021014	Tembok kota tu , ditonggokkan di ateh duwo baleh batu sandi . Disatiyok batu sandi tu , tatulih namo kaduwo baleh urang rasul Anak Domba tu .
66021015	Malekaik nan mangecek jo ambo tu , ado mampunyoi tungkek pa ukua dari ameh , untuak ma ukua kota tu , sarato untuak pa ukua pintu-pintu kaporonyo sarato jo temboknyo .
66021016	Kota tu bantuaknyo basagi ampek -- panjangnyo samo jo lebanyo . Mako malekaik tu ma ukua kota tu , jo tungkek pa ukuanyo ; tanyato panjangnyo 2400 kilo ; leba sarato jo tingginyo , samo bakcando panjangnyo .
66021017	Kutiko malekaik tu ma ukua temboknyo , tanyato tinggi tembok tu saratuih ampek puluah ampek eto . Ukuaran nan dipakai dek malekaik tu , adolah ukuaran nan dipakai dek manusia .
66021018	Tembok kota tu dibuwek dari batu baiduri pandan , sadangkan kotanyo dibuwek dari ameh tulen , janiah bakcando camin .
66021019	Kasadonyo batu sandi kota tu , ba agiah ragi jo sagalo macam batu parmato . Batu sandi nan partamu dibuwek dari batu baiduri pandan , nan kaduwo dari batu nilam , nan katigo dari batu yakut , nan ka ampek dari batu jamrud ,
66021020	nan kalimo dari batu baiduri sepah , nan ka anam dari batu dalimo , nan katujuah dari batu ratna cimpako , nan ka salapan dari batu piruih , nan kasambilan dari batu topas , nan ka sapuluah dari batu krisopras , nan kasabaleh dari batu lazuardi , nan kaduwobaleh dari batu kacubuang .
66021021	Kaduwo baleh pintu kaporonyo tu , dibuwek dari duwo baleh mutiara , satiyok pintu dibuwek dari ciyek mutiara . Labuah di kota tu dibuwek dari ameh tulen , janiah bakcando camin nan bakilek .
66021022	Ambo indak ado doh manampak Rumah Allah di dalam kota tu , dek karano Rumah Allahnyo iyolah Tuhan sandiri , Allah Nan Mahakuwaso , sarato jo Anak Domba tu .
66021023	Kota tu indak paralu doh ditarangi jo matoari atau jo bulan , dek karano kabasaran Allah manaranginyo , nan Anak Domba tu adolah lampunyo .
66021024	Sagalo banso di dunia ka bajalan dalam cahayonyo , rajo-rajo pun ka bi mambawok arato-bandonyo ka dalam kota tu .
66021025	Kasadonyo pintu kaporo kota tu , ka tabukak sapanjang ari ; indak ka disawokkan bagai doh , dek karano disinan indak ado lai ari nan malam .
66021026	Kabasaran , sarato jo arato-bando sagalo banso , ka dibawok ka dalam kota tu .
66021027	Tapi , urang nan mangarajokan karajo-karajo nan manjajokkan , atau urang nan panduto -- singkeknyo curito , apo pun nan najih , sabana indak ka dapek doh masuak ka kota tu . Nan ka masuak hanyolah , urang nan namonyo layi tatulih di Kitab Kahidupan , iyolah kitab Anak Domba tu .
66022001	Malekaik tu manunjuakkan pulo kabake ambo , batang ayie , nan ayienyo mambari kahidupan . Batang ayie tu janiah bakilok-an , janiah nan sajaniah-janiahnyo , ma ilie dari kurisi Allah , sarato jo dari kurisi Anak Domba ,
66022002	di tangah-tangah jalan di kota tu . Di tapi batang ayie tu , di subalah-manyubalahnyo , ado batang kayu tampaik asa kahidupan , nan babuwah duwo baleh kali dalam satawun , iyolah sakali sabulan . Daunnyo di ambiak untuak mancegakkan sagalo banso .
66022003	Di dalam kota tu , indak ado ciyek juwo doh sasuatu nan kanai kutuak Allah . Kurisi Allah jo kurisi Anak Domba ka talatak di dalam kota tu . Pisuruah-pisuruah Baliau ka ba ibadaik kapado Baliau ,
66022004	sarato ka maliyek roman muko Baliau . Namo Baliau ka disurekkan di kaniang pisuruah-pisuruah-Nyo tu .
66022005	Urang-urang tu indak ka mamaralukan lampu lai , atau cahayo matoari , dek karano malam indak ka ado lai , Tuhan Allah sandirilah nan ka manaranginyo . Mako urang-urang tu ka mamarentah sabagai rajo untuak salamo-lamonyo .
66022006	Sudah tu malekaik tu bakato kabake ambo , " Sagalo kato-kato ko bana , sarato dapek dipicayoi . Tuhan Allah nan mambarikan Roh-Nyo kabake nabi-nabi , Baliau lah ma utuih malekaik-Nyo , untuak ma agiah tawu kabake pisuruah-pisuruah-Nyo , apo nan musti sugiro ka tajadi . "
66022007	" Paratikanlah ko ! " kecek Isa Almasih , " Ambo ka sugiro datang . Babahagialah urang nan layi mamatuahi kato-kato nubuat dalam kitab ko ! "
66022008	Ambo , si Yahya , lah mandanga sarato lah maliyek kasadonyo ko . Sasudah ambo salasai mandanga jo maliyeknyo , ambo tasungkua di adok-an malekaik , nan lah manunjuakkan kasadonyo tu kabake ambo , mako ambo bamukasuik nak ka manyambahnyo ,
66022009	tapi inyo bakato kabake ambo , " Jan ! Jan disambah pulo ambo ! Sambahlah Allah ! Dek karano ambo ko hanyo pisuruah , saroman jo angkau , saroman pulo jo sudaro-sudaro angkau nan nabi-nabi , sarato jo kasadonyo urang nan layi mamatuahi , sagalo pasan-pasan dalam kitab ko ! "
66022010	Sudah tu inyo bakato pulo , " Janlah dirasiyokan , kato-kato nubuat nan di kitab ko , dek karano lah dakek wakatunyo , kasadonyo ko ka tajadi .
66022011	Urang nan jahek , biyalah taruih babuwek jahek ; urang nan najih , biyalah manajihkan dirinyo ; urang nan layi manuruikti kamauan Allah , biyalah taruih manuruikti kamauan Allah , urang nan sangajo iduik untuak Allah , biyalah inyo taruih iduik sangajo untuak Allah . "
66022012	" Paratikanlah ko ! " kecek Isa Almasih , " Indak lamo lai Ambo ka datang , sambia mambawok upah untuak pambaleh ka satiyok urang , sasuwai manuruik apo nan lah dipabuweknyo .
66022013	Ambolah nan indak ba awa , Ambolah nan indak ba akie ; Ambolah Tuhan dari sajak Samulo sampai ka Akienyo . "
66022014	Babahagialah urang nan manyasah jubahnyo sampai barasiah , sainggo urang-urang tu bahak , mamakan buwah dari batang kayu kahidupan , sarato bahak masuak ka dalam kota tu , malalui pintu kaporonyo .
66022015	Tapi , urang-urang nan mangarajokan karajo-karajo nan buruak , nan mampagunokan alemu capak-capak baruak , urang-urang nan mangarajokan karajo-karajo nan cabul , nan mambunuah , nan manyambah barhalo , sarato jo urang-urang nan baduto , biya jo kato-kato ataupun jo pabuatan , kasadonyo urang tu , tampaiknyo diluwa kota tu .
66022016	" Ambo , Isa Almasih , lah mangirin malekaik Ambo kabake angku-angku , supayo inyo ma agiah tawu sagalo parkaro ko , untuak kapantiangan jamaat-jamaat . Ambo ko katurunan Nabi Daud ; Ambolah bintang timur nan tarang tu . "
66022017	Roh Allah sarato jo Anak Daro bakato , " Molah ! " Satiyok urang nan mandanga ko musti pulo bakato , " Molah ! " Siya nan auih , andaklah inyo datang ! Siya nan ma inginkan , andaklah inyo ma ambiak ayie nan mambari kahidupan tu , sacaro perai .
66022018	Kabake satiyok urang nan mandanga , kato-kato nubuat dalam kitab ko , ambo , si Yahya , ma agiah paringatan bakcando iko : jikok ado urang nan manukuak manambahkan sasuatu , di kato-kato nubuat ko , mako Allah ka manambahkan ukunan urang tu , jo sagalo bala bancano nan tatulih dalam kitab ko .
66022019	Jikok ado urang nan mangurangi sasuatu , dari kato-kato nubuat ko , mako Allah ka mangurangi pulo bagiannyo , nan lah tatulih dalam kitab ko -- iyolah bagian dari batang kayu kahidupan , sarato jo bagian dari kota suci tu .
66022020	Baliau nan manyampaikan kasadonyo barito ko bakato , " Batua , Ambo ka sugiro datang ! " Amin ! Datanglah , ya Tuhan Isa Almasih !
66022021	Mudah-mudahan Tuhan Isa Almasih mambari barakaik-Nyo kabake sadonyo umaik Allah !

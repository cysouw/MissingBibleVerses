# language_name:        Gorantalo
# closest ISO 639-3:    gor
# ISO_15924:            Latn
# year_short:           2010
# year_long:            2010-2014
# vernacular_title:     
# english_title:        The New Testament in Gorantalo
# URL:                  http://alkitab.mobi/tb/Mrk/1/4/
# copyright_short:      © Alkitab.SABDA.org 2010-2014
# copyright_long:       Alkitab.mobi © 2010-2014 Alkitab.SABDA.org<br>SABDA.mobi
# notes:                
40001001	Uti-utieelo daputali nenemoya li Isa , wali mai lei Dauda , wali mai lei Abraham . Monto olei Abraham demola olei Dauda , tataa-nggulaalo nenemoya li Isa odie mola :
40001002	Abraham , Isihaka , Yako , Yehuda wau mongo wutatio , Peres wolei Jera ( tiilo limongolio tanggulio ti Tamar ) , Hejron , Ram , Aminadab , Nahason , Salmon , Boas ( tiilolio ti Rahab ) , Obed ( tiilolio ti Rut ) , Isai , wau Olongia Dauda .
40001003	
40001004	
40001005	
40001006	Monto olei Dauda demola maasa bangusa lo Isirai̒lu piloyahu ode Babel tulatuladu tataa-nggulaalo odie mola : tei Salomo ( tiilolio yito bakasi dile lei Uria ) , Rehabeam , Abia , Asa , Yosapat , Yoram , Ujia , Yotam , Ahasa , Hijikia , Manase , Amon , Yosia , Yekonya wau mongo wutatio .
40001007	
40001008	
40001009	
40001010	
40001011	
40001012	Monto bangusa lo Isirai̒lu pilolayahu ode Babel demola pilotutua li Isa tulatuladu tataa-nggulaalo odie mola : Yekonya , Sealtiel , Jerubabel , Abihud , Eliyakim , Ajur , Jadok , Akhim , Eliud , Eleajar , Matan , Yako , Yusu dile li Maria . Wau monto oli Maria boi-boitolo pilotutulio mai ti Isa tai̒luntelio Almasi .
40001013	
40001014	
40001015	
40001016	
40001017	Oditolio monto olei Abraham demola olei Dauda , ngoa̒amila woluo mopulaa pato wali . Monto olei Dauda demola maasa bangusa lo Isirai̒lu pilolayahu ode Babel woluo mopulaa pato wali olo . Monto maasa bangusa lo Isirai̒lu pilolayahu ode Babel demola pilotutua li Isa woluo poli mopulaa pato wali .
40001018	Odie mola hikaayati pasali u pilotutua mai li Isa Almasi . Tiilo-Lio yito ti Maria titiilantahe wolei Yusu . Bo tou̒ timongolio diipo lonika lopatatai ti Maria mai̒lombodaa̒ . Diila otaawa lei Yusu deu̒ ti Maria mai̒lombodaa̒ sababu kawasa lo Rohullah .
40001019	Tei Yusu , tilantahio boito , deu̒yito-yito ngotaalio talaito modungohe butoo̒ lo agama . Oditolio patujulio mabuntoolio tilantahio boito wolo poo̒-poo̒oyo , alihu ti Maria diila moolito totalu lotaa dadaata .
40001020	Tou̒ tei Yusu donggo hemo timbangi mola sua̒li boito , tio maloo̒ tohiilopo . Todelomo tohiilopio boito , tio loo̒onto malai̒kati ngota lo Eeya lotahuda mai olio , " Yusu , wali lei Dauda diila oohe monika woli Maria ; sababu tau̒kikiia̒ tabanta-bantala olio boito lowali tokawasa lo Rohullah .
40001021	Ti Maria mamotutu mai talolai̒ kikiia̒ ngota . Talolai̒ boito musi unteemu mao̒ Isa , sababu Tio mamopoa̒ahu umati-Lio monto duduu-sawaalo limongolio . "
40001022	Ngoa̒amilalo boito motoduo mai odito alihu pohupohutu wolo u matilahuda mai lo Eeya lotimbulude tonabi-Lio , odie ,
40001023	" Tadulahu ngota mao̒mbodaa̒ wau mopotutu mai talolai̒ kikiia̒ ngota . Tau̒kikiia̒ boito mau̒nteelio ' Immanuel ' . " ( Immanuel bahasa lo Ibrani u bolilio mao̒ , " Allahu Taa̒ala mai wolanto " ) .
40001024	Lapatao̒ tei Yusu malobongu mola , pilohutulio mao̒ wolo utilahuda Malai̒kati lo Eeya boito to olio . Tio malonika woli Maria .
40001025	Bo ngotilonggadu ti Maria diipo lopotutu mai lo walai̒o boito , tei Yusu diila lou̒lauwa woli Maria . Wau tou̒ walao̒ boito mapilo tutulio mai , tei Yusu longunte mao̒ o-Lio Isa .
40002001	Ti Isa pilotutulio tokota Betlehemu tolipu lo Yudea tomaasa li Olongia Herodes hemomalenta . Tou̒ boito dengolo lota ahali lopoliyama lonto tiimulu lonao̒ mai ode Yerusalemu .
40002002	Timongolio helohintu ode utoonulalo mao̒ , " Tou̒toonu Walao̒ boito , tamaa potutuolio mai mowali olongia taulo Yahudi ? Ami maloo̒onto poliyama-Lio lobutu mai towimbihu tiimulu , wau ami lonao̒ mai molubo o-Lio . "
40002003	Tou̒ ti Olongia Herodes loo̒dungohe sua̒li boito , tio iloohea daa̒ , odito olo ngoa̒amila tau to Yerusalemu .
40002004	Yi tio malei̒nao̒ mai ngoa̒amila iimamu tau̒wa wau guguu-ruwaalo agama bangusa lo Yahudi lotia̒mbu . Tulusi tio lohintu mao̒ olimongolio , " Tou̒toonu u mapotutualio mai li Olongia tadilanti lo Allahu Taa̒ala ? "
40002005	Timongolio lolametao̒ , " Tokota Betlehemu tolipu lo Yudea . Sababu odie mola u tiluladio mai ngotaalio lonabi ,
40002006	' Yio̒ Betlehemu , tolipu lo Yehuda , yio̒ sama-samaata diila pulito ukikiio̒ towolota lo kokoo-tawaalo upolohuna daa̒ to Yehuda . Sababu monto olemu mamei dungga mai tau̒wa ngota tamamo titau̒wa to umati-U̒ Isirai̒lu . ' "
40002007	Lapatao̒ loo̒tapu mao̒ katalangani boito , tei Herodes malei̒ tiangai tahi ahalia lopoliama lonto tiimulu boito lou̒ poo̒-poo̒oyo . Lapatao̒ yilintulio mao̒ olimongolio omolua patatio poliyama boito bohulo iloontonga .
40002008	Lapatao̒ uito ilahulalio mola timongolio ode Betelehemu wau lolahuli mao̒ utie , " ponao̒lo , mola lolohe mai Walao̒ boito wolo ulintapo . Wau wonu timongoli moo̒dungga o-Lio , pohabaria mai olau̒ , alihu wau̒ olo mamonao̒ mola molubo o-Lio . "
40002009	Tulusi timongolio malonao̒ . Timongolio luli loo̒onto poliyama u iloontonga limongolio omoo̒omolu to ambahu tiimulu . Donggo boli wengahi mongolio loo̒onto poliyama boito ! Poliyama boito mulomulo limongolio wau malo huheli pasipasi toitaato tambati lo Walao̒ boito .
40002010	
40002011	Timongolio tilumuwoto ode bele boito wau loo̒onto Walao̒ boito woli Maria , tiilo-Lio . Timongolio malo sujudu wau lolubo Walao̒ boito , tulusi lomuo̒ tambati lohalata limongolio wau lopodewo mao̒ o-Lio hulawa , alama wau damahu moonu .
40002012	Allahu Taa̒ala malo poe̒elai olimongolio todelomo tohiilopo alihu diila mao̒ mohualinga mola odelei Herodes . Oditolio timongolio malo hualingo lolibaya dalalo wewo .
40002013	Tou̒ tahi ahalia lopoliama boito malo monggato , malai̒kati lo Eeya luli lopo bilohei batanga odelei Yusu todelomo tohiilopo . Malai̒kati boito malo tahuda , " Tei Herodes omakasudu mololohe Walao̒ boito wau pateelio mate-mateelo mao̒ . Sababu uito pobongulo , delowalo Walao̒ boito woliilo-Lio momonggata mola ode Masiri . Potibiluo̒po mola teto tunggula Wau̒ mamuli motahuda mai olemu . "
40002014	Tei Yusu malobongu , wau tou̒ huilo boito tio lodelo Walao̒ boito woliilo-Lio lomonggata mola ode Masiri .
40002015	Timongolio malo tibiluloa̒ mola teto tunggula tei Herodes yilate . Odi-odieelo mola malo toduo wolo u tilahuda lo Eeya lotimbulude tomongo nabii-Lio , odie , " Tio motianga Walau̒u-U̒ monto Masiri . "
40002016	Tou̒ ilotaawa lei Herodes tahi ahalia lopoliama lonto tiimulu boito longaakali olio , maloingo daa̒ tio . Tulusi tio malei̒ pate yila-yilateelo mao̒ ngoa̒amila mongo lolai̒ kekeei̒ taa umululio totibawa dulo taunu to Betelehemu wau topalitio . Uito lotuuu̒de wolo katalangani u lotapulio lonto tahi ahalia lo poliyama boito tomimbihu saaa̒tilio poliyama boito iloontonga .
40002017	Odi-odieelo mola lotoduo mai lou̒ wolo u mapee̒enta yiloi̒ya li Nabi Yeremia , odie ,
40002018	" To Rama dungo-dungohei suala hilimuta yinggile wau hiyongo , Hiliyonga li Rahel mongo walai̒o ; tio diila mohuto liyangolo sababu timongolio madiduu̒ . "
40002019	Lapatao̒ tei Herodes yilate mao̒ , wau tou̒ tei Yusu donggo to Masiri malai̒kati ngota lo Eeya luli lotibilohei to tohiilopio .
40002020	Malai̒kati boito malo tahuda , " Tau-tauwalo tao̒hilaa momate mateelo mao̒ to Walao̒ boito mailate . Sababu uito pobongulo , delowalo Walao̒ boito woliilo-Lio wau pohualingolo mola ode Isirai̒lu . "
40002021	Tei Yusu malobongu , wau lodelo Walao̒ boito woli Maria luli lohualinga mola ode Isirai̒lu .
40002022	Bo lapatao̒ tei Yusu loo̒dungohe deu̒ tei Arkelau , walae̒e Herodes talolai̒ malo buulota woliyamolio lowali olongia tolipu lo Yudea . Oditolio tei Yusu mailoohe lonao̒ mola . Lapatao̒ tio loo̒toduo mai potuhata lo Eeya u wumbutio mola todelomo tohiilopo , tio lonao̒ ode madala lo Galilea . Mota teto tio lotibiluloa̒ tokota u ilunte Najaret .
40002023	Lou̒ odito malo toduo mai wolo uiloi̒ya lomongo nabi pasali lo Walao̒ boito : " Tio mau̒nteelio Taulo Najaret . "
40003001	Tou̒ boito malonao̒ mai tei Yahya Tamopolihua ode huta hungayo u luasi daa̒ to Yudea wau malo lumulo lohutuba .
40003002	" Polilihulo monto duduu-sawaalo limongoli , " ualio mao̒ " sababu Allahu Taa̒ala mahua̒a momalenta odelo Olongia ! "
40003003	Tei Yahya botieelo tamila-kusudu li Nabi Yesaya todelomo uiloi̒yaalio botie , " Woluo tawuwa-wuwaatia̒ to huta hungayo u luasi daa̒ , ' Podapato mao̒ dalalo ode Eeya ; poo̒payade mao̒ dalalo o-Lio . ' "
40003004	Tei Yahya pakepake boo̒ lolambuto unta . Bintolo lo wohutalio walito , wau ua̒alolio bulita wau hula lotiia̒ lo oa̒ayua .
40003005	Dadaata tau lonto Yerusalemu , lonto ngoilanggubu lipu lo Yudea wau lonto mamaa-dalawaalo topalito Dutulaa Yordan lonao̒ mai odelei Yahya .
40003006	Timongolio mai longaku duduu-sawaalo limongolio wau tei Yahya helo polihu olimongolio to Dutulaa Yordan .
40003007	Dadaata olo taulo Parisi wau Saduki lonao̒ mai odelei Yahya mai lei̒lihu . Bo tou̒ tio loo̒onto olimongolio lonao̒ mai malo loi̒ya tio olimongolio , " Timongoli tau moleeto ! Tatoonu talo loi̒ya deu̒ timongoli moo̒lahi monto hukuumani lo Allahu Taa̒ala u mamei dungga mai ?
40003008	Pobilohe mao̒ wolo huhutuumu deu̒ timongoli malo lilihu lonto duduu-sawaalo limongoli .
40003009	Diila mao̒ polantobu u timongoli moo̒lahi monto hukuumani wolo moloi̒ya deu̒ tei Abraham yito tinenemoya limongoli . Poo̒toloma mao̒ , monto boboo-tuwaalo botie olo Allahu Taa̒ala mambo mohutu mai wali odelei Abraham !
40003010	Bulingo malei dapato u poluwodela ayu demola wuwa-wuwaaa̒tio lomao̒ . Timii̒du ayu udiila momungo u mopiohe maluwodulo wau pomahulio ode delomo tulu .
40003011	Watia mopolihu olimongoli wolo taluhu u mopo biloheo̒ deu̒ timongoli malo lilihu lonto duduu-sawaalo limongoli ; bo tamamei dunga mai lapatao̒ Watia , mamo polihu olimongoli wolo Rohullah wau tulu . Tio lebe udaa̒ mao̒ wolaatia . Penu bo modelo sapatu-Lio watia diila paatuti .
40003012	To uluu̒-Lio otiitihe polaapalo ngoa̒amila pale-Lio tunggula belesi . Pale maimoo̒-Lio ode delomo yibungo , bo ngoa̒amila taapo lopale mapobuo-Lio todelomo tulu udiila mowali mate . "
40003013	Tou̒ boito ti Isa lonao̒ lonto Galilea ode Dutulaa Yordan . Mola teto Tio lonao̒ mai odelei Yahya wau lei̒lihu .
40003014	Bo tei Yahya lohimontala diila lololimo hihiile-Lio boito , wau loloi̒ya mao̒ , " wawaatiyalo tapatutilio lihua li Paaa̒ . Botia tumbao̒ ti Paaa̒ tamalonao̒ mai ode laatia . "
40003015	Boti Isa lolametao̒ , " Huliaalo mao̒ bo tosaaa̒ti botie . Sababu lou̒ odito ito mamohutu mao̒ ngoa̒amila u kahandakio lo Allahu Taa̒ala . " Oditolio mailihua lei Yahya ti Isa .
40003016	Lapatao̒ yilihualio , ti Isa hua̒a yilumualai lonto taluhu todutulaa boito . Debolo hulungo lohuo̒olo mola wau ti Isa loo̒onto Rohullah lotuhutai debo odelo bulungi poombo ode yitaa-Tio .
40003017	Lapatao̒ dungo-dungohei suala lo Allahu Taa̒ala lotahuda mai , " Tabotieelo walau̒u-U̒ tapilonu-U̒ . Tio moo̒sanangi hilaa-U̒ . "
40004001	Lapatao̒ ti Isa dilelo lo Rohullah ode huta datahu u luasi daa̒ wau delita alihu mola yimontala lo Ibilisi .
40004002	Wopato pulu hui ti Isa diila lolamela . Lapatao̒ Tio mapilolango .
40004003	Ibilisi lonao̒ mai ode o-Lio wau loloi̒ya mao̒ , " Yio̒ botie Walao̒ Allahu Taa̒ala , diila odito ? Nte ahuli mao̒ boboo-tuwaalo botie mowali roti . "
40004004	Ti Isa lolametao̒ , " Todelomo Kitabi tulatulade : Manusia diila moo̒tumulo bo wolo roti wambao̒ , bo olo monto motii̒du pilimani u pilotahuda mai lo Allahu Taa̒ala . "
40004005	Lapatao̒ uito ti Isa dilelo lo Ibilisi ode Yerusalemu , tokota mantali , wau pilopo tihulio Tio tobilinga Bele lo Eeya .
40004006	Lapatao̒ Ibilisi loloi̒ya mao̒ o-Lio , " Yio̒ botie Walao̒ Allahu Taa̒ala , diila odito ? Wonu odito potidehulo mola ode walungo ; sababu todelomo kitabi woluo tulatulade odie , ' Allahu Taa̒ala mamopoa̒hu mai mamaa-lai̒kati-Lio moduo̒la ole-Mu , timongolio mamo langgomo ole-Mu wolo uluu̒ limongolio , alihu oa̒atu-Mu diila meiteduo̒ tobotu . ' "
40004007	Ti Isa lolametao̒ , " Bo todelomo Kitabi tulatulade olo , ' Diila mowali yio̒ mohimontala Allahu Taa̒ala Eeyaamu . ' "
40004008	Lapatao̒ Ibilisi luli lodelo mola li Isa ode hui̒dee molanggato daa̒ wau lopobilohe o-Lio ngoa̒amila bele biluloa̒ saaha li olongia todunia wolo okokayalio .
40004009	Lapatao̒ loloi̒ya mao̒ Ibilisi odeli Isa , " Ngoa̒amila botie mawohiu̒ mai ole-Mu , wonu Yio̒ mosujudu molubo olau̒ . "
40004010	Ti Isa lolametao̒ , " Pohinggi mao̒ yio̒ , wuu Tamoo-heingawa ode dusa ! Todelomo Kitabi tulatulade : Tubowa mola Allahu Taa̒ala Eeyaamu , wau pomayaalo to Eeya wambao̒ ! "
40004011	Mapulitio Ibilisi lololaa mao̒ li Isa , wau mamaa-lai̒katiyalo lonao̒ mai lohinta li Isa .
40004012	Tou̒ loo̒dungohe deu̒ tei Yahya mapilo tuwotio ode delomo tutupa , ti Isa malolahi ode Galilea .
40004013	Tilolaa-Lio mao̒ Najaret , tulusi mola lotibiluloa̒ to Kapernaum tobiihu lo Bulalo Galilea tomadala Jebulon wau Naputali .
40004014	Sababu ti Isa lohutu mao̒ suali boito , malo toduo wolo uiloi̒ya li Nabi Yesaya :
40004015	" Huta lei Jebulon wau huta lei Naputali , todalalo ode bulalo , to ngotuwali lo Dutulaa Yordan , Galilea huta lotaa diila Yahudi !
40004016	Bangusa tatumu-tumula todelomo u modio̒lomo maloo̒onto tinelo ulaba-labaalo motinelo ! Duo̒lo tapoo̒-poo̒oyo todelomo lipu lomautu malobutu mai tinelo u mobaango ! "
40004017	Tumulalo mai tou̒ boito ti Isa lolumula lopo habari , " Polilihulo monto duduu-sawaalo limongoli , sababu Allahu Taa̒ala mahua̒a momalenta odelo Olongia ! "
40004018	Tou̒ ti Isa donggo nao̒nao̒ topentadu lo Bulalo Galilea , Tio loo̒onto duulota tamoohalawa , deu̒ito-yito tei Simon ( tai̒lunte olo Petrus ) wolo wutatio , tei Andreas . Timongolio donggo hipoheu̒pa tola tobulalo boito wolo pajala .
40004019	Ti Isa lotahuda mao̒ olimongolio , " Dulo dudui̒ mai Wau̒ . Wau̒ mamo ngaajali mai olimongoli momajala tau . "
40004020	Tulusi timongolio malo lolaa mao̒ pajala limongolio wau loduduo̒ li Isa .
40004021	Ti Isa lonao̒ tulusi , lapatao̒ loo̒onto poli taduulota mohutato wewo , deu̒ito-yito tei Yakobus wolei Yahya , mongo walae̒e Jebedeus . Timongolio pee̒-pee̒nta woliyamo limongolio donggo hemo poo̒piohe pajala todelomo bulotu . Ti Isa olo lotianga olimongolio ,
40004022	wau timongolio hua̒a lololaa mao̒ bulotu woliyamo limongolio , lapatao̒ loduduo̒ li Isa .
40004023	To Galilea , ti Isa lomalito ngoilanggubu lipu wau helo ngaajali to bebee-leyaalo u potabiaalo . Tio helo pohabari Habari Mopiohe deu̒ Allahu Taa̒ala mamomalenta . Wau Tio olo helo poo̒luli tahi ngongota wau tahi o aibua .
40004024	Habari pasali li Isa boito malo loladu to ngoilanggubu lipu lo Siria , tilinggula dadaata taa lonao̒ mai ode o-Lio . Timongolio lodelo mai tau-tauwalo tahi duutola totoonulalo ngongoto u hidala-dalaala wau tahi suusawa . Tau-tauwalo tai̒lo tuanga lorohu u moleeto , tahe dudeetolo , didu mowali monao̒ , ngoa̒amilalo piloo̒luli li Isa .
40004025	Ngohuntua daa̒ tau talo duduo̒ li Isa tou̒ boito . Woluo talonto Galilea , woluo talonto Mopuulo Kota , lonto Yudea , wau woluo olo talonto lipu to ngotuwali lo Yordan .
40005001	Tou̒ ti Isa loo̒onto taa dadaata boito , Tio lotao̒dee mola ode huludu . Lapatao̒ Tio malo tihuloa̒a , tahidudua̒ o-Lio lonao̒ mai ode o-Lio ,
40005002	tulusi Tio lolumulao̒ longaajali olimongolio :
40005003	" Potisanangilo tutu tamolaasa diilalo okawasa wau bolo wambao̒ hemo tiwunela mola to Allahu Taa̒ala ; timongolio yito pongawaa̒ umati lo Allahu Taa̒ala !
40005004	Potisanangilo tutu taa hisuukalia lohilao ; Allahu Taa̒ala mamoliyango olimongolio !
40005005	Potisanangilo tutu taa hidupapawa lohilao ; Allahu Taa̒ala mamo poo̒polu mai danti-Lio ode limongolio !
40005006	Potisanangilo tutu taa mooloolo mohutu kahandaki lo Allahu Taa̒ala ; Allahu Taa̒ala mamohutu molaasa sanangi hilaa limongolio !
40005007	Potisanangilo tutu taa u motolia̒ngo taawewo ; Allahu Taa̒ala mamomonu mai olimongolio olo !
40005008	Potisanangilo tutu taa mantali hilaalio ; Timongolio mamoo̒onuhe Allahu Taa̒ala .
40005009	Potisanangilo tutu tamopo toduo dame towolota lomanusia ; Allahu Taa̒ala mamomasisi mai olimongolio odelo mongo wala-I̒o !
40005010	Potisanangilo tutu taa modutolo poloa̒linaya sababu hemohutu kahandaki lo Allahu Taa̒ala ; timongolio yito pongawaa̒ umati lo Allahu Taa̒ala !
40005011	Potisanangilo tutu timongoli wonu henteo̒lio , alinayalio wau pitanaalio domi Wau̒ .
40005012	Mongo nabi tahitumula tou̒ dipo-dipolulio mai limongoli maa ilalinayalio olo debo odelo uito . Potiwengahulo wau potisanangilo , sababu udaa̒ pahala tosologa upilopo dapato lo Allahu Taa̒ala olimongoli . "
40005013	" Timongoli watingo lodunia . Wonu watingo diilalo olamita , wolo donggo mowali poo̒ panggelolo ? Diduluo mao̒ hunalio , bo mapomahulio wau podudutaa̒ lotau .
40005014	Timongoli yito baango dunia . Kota toitaato huludu diila mowali tuuo̒lo .
40005015	Diaaluo tamopo lei̒ita tohe , lapatao̒ molau̒be tohe boito wolo tombe . Tio tumbaa̒ mamopodutu mao̒ tohe boito totambati lotohe , alihu moo̒baango motii̒du tau todelomo bele .
40005016	Odito olo baangumu wajibu tinetinela totalu lotau , alihu timongolio moo̒onto totoonulalo huhutuumu u mopiohe , tulusi mamomuji mola Allahu Taa̒ala limongoli tosologa . "
40005017	" Diila mao̒ ponganggapu deu̒ Wau̒ dungga-dungga mai moluluta butoe̒e Musa wau pongaajali lomongo nabi . Wau̒ dungga-dungga mai diila molulutao̒ uito , bo mai mopoi̒laalo mao̒ bolilio u otutuulio mao̒ .
40005018	Poo̒toloma mao̒ ! Ngotilonggadu hulungo wau dunia donggo woluo , boli hulupu ngotahe meaalo bontoo̒ u pulito kikiio̒ todelomo butoo̒ boito , diila talulutolo , wonu ngoa̒amilalo diipo motoduo mai !
40005019	Masababu uito , titaalo tita tamo lambanga tala tuwau lo papaa-lentaalo boito , penu boli pulito ukikiio̒ wau mongaajali mao̒ taawewo mohutu olo u odito , mamowali tapulito ukikiio̒ towolota umati lo Allahu Taa̒ala . Bolii̒o mao̒ , titaalo tita tamoponao̒ papaa-lentaalo boito wau mongaajali taawewo mohutu u odito olo , mamowali udaa̒ towolota umati lo Allahu Taa̒ala .
40005020	Oditolio eelai mao̒ : Timongoli diila pongalo aakali mowali umati lo Allahu Taa̒ala , wonu diila mongilabotao̒ guguu-ruwaalo agama wau tau-tauwalo Parisi todelomo sua̒li moponao̒ kahandaki lo Allahu Taa̒ala ! "
40005021	" Otaawa limongoli deu̒ toli nenemoyanto , woluo pongaajali debo odelo utie : Diila mao̒ pomate mate-mateelo mao̒ ; titaalo tita tamomate mate-mateelo mao̒ , musi adiliyolo .
40005022	Bo botia potahuda-U̒ mai olimongoli , titaalo tita tamoingo taawewo , maa adiliyolo ; wau titaalo tita tamomuayo taawewo , maa adiliyolo totalu lo Mahakama Agama . Wau titaalo tita moloi̒ya taawewo , ' Mohulodu ' , paatuti tapilola ode delomo tulu lonalaka .
40005023	Masababu uito , wonu tala ngota towolota limongoli donggo hemo podewo wowohilio ode Allahu Taa̒ala , tulusi loo̒e̒ela mola deu̒ woluo taa mongongoto hilaa to olio ,
40005024	mamusi tolaaliopo dewolio boito totalu lotambati podewowalo , tulusi monao̒opo mota modameya wolo tau boito . De lapatio mao̒ uito , bolo tio mowali mohualingai mopodewo wowohilio ode Allahu Taa̒ala .
40005025	Humayaalio woluo taa mopodulohe olimongoli ode mahakama , podameyapo wolio ngotilonggadu timongoli donggo owakutu tou̒ diipo meidungga mota ode mahakama . Wonu diila , tau boito mamohudu olimongoli ode hakimu , tamamohudu mao̒ olimongoli ode pulisi . Lapatao̒ pulisi mamopo tuwoto olimongoli ode delomo tutupa .
40005026	Wau poo̒toloma mao̒ : Tantu timongoli diila tamoo̒ lualai monto tutupa boito , tou̒ diipo moo̒bayali sama-samaata ngoa̒amila dintamu boito . "
40005027	" Otaawa limongoli deu̒ woluo pongaajali debo odelo utie : Diila mao̒ pojina .
40005028	Bo botia Wau̒ motahuda mai olemu : titaalo tita molontongo taabua ngota wau lohuo̒ hilaalio , yi tau boito malojina wolo taabua boito todelomo hilaalio .
40005029	Wonu matomu olowala moo̒sababu olemu mohutu dusa , luo̒heelo wau tapilalo botu lomato boito ! Lebe mopioheo̒ oolia tala tuwau lo pongawaa̒mu lou̒ ngangaawaa̒lo mao̒ matapilo-Lio ode delomo nalaka .
40005030	Wonu uluu̒mu olowala moo̒sababu olemu mohutu dusa , putua mao̒ tapilalo uluu̒ boito ! Lebe mopioheo̒ oolia lo uluu̒mu ngotuwali lou̒ ngangaawaa̒lo mao̒ tumuwoto ode nalaka . "
40005031	" Woluo olo pongaajali debo odelo utie : motii̒du taa u motalaki dilelio tabua , patuti mongohi mao̒ tuladu talaki olio .
40005032	Bo botia potahuda-U̒ mai olemu : titaalo tita tamo talaki dilelio lebe-lebe pomao̒ taabua boito diila lohama pipia , moo̒sababu dilelio boito mojina , wonu dilelio boito muli monika . Wau titaalo tita tamonika wolo taabua tatilalaki boito , yi tio olo malojina . "
40005033	" Otaawa limongoli deu̒ toli nenemoyanto woluo pongaajali debo odelo utie : diila mao̒ pomalonga danti . Wolo u mapilo dantimu wolo tadia totalu lo Allahu Taa̒ala , musi pohutuwomu mao̒ .
40005034	Bo botia potahuda-U̒ mai olemu : diila mao̒ potadia sama-samaata , mopio domi hulungo , sababu hulungo yito tambati huhuloa̒ lo Allahu Taa̒ala ,
40005035	meaalo domi dunia , sababu dunia yito wapidu oa̒a-Tio ; meaalo domi Yerusalemu , sababu ui-uitolo kota li Olongia daa̒ .
40005036	Diila mao̒ potadia olo domi lunggongumu , sababu yio̒ lohihilao diila mowali mohutu huwou̒mu mowali hula meaalo mowali moitomo , penu boli ngopata mao̒ .
40005037	Loi̒yaalo mao̒ wambao̒ , ' Ooo̒ ' meaalo ' Diila ' -- lebe mao̒ leeto dudunggalio mai monto ibilisi . "
40005038	" Otaawa limongoli deu̒ woluo olo pongaajali debo odelo utie : mato tuloa̒ala lomato , dungito tuloa̒ala lodungito .
40005039	Bo botia potahuda-U̒ mai olimongoli : diila mao̒ poniyati totaau hipohutua u moleeto to olemu . Bolii̒o mao̒ wonu woluo tau molambali putongimu olowala polulia mao̒ tio molambali olo putongimu oloihi .
40005040	Wau wonu woluo tau mopodulohe olimongoli ode butoo̒ wau mohile wolo moo̒ohuu̒ boo̒mu , wohia mao̒ jumbamu olo to olio .
40005041	Wonu ngotaalio takawa-kawasa momakusa olimongoli momota balangilio ngokilo lamingio , potaala mao̒ tunggula dulo kilo lamingio .
40005042	Wonu tau mohile u hitua-tuawua to olemu , wohia mao̒ tio . Wau diila mao̒ potoulia olo taa motohilaa mobulota u hitua-tuawua monto olemu . "
40005043	" Otaawa limongoli deu̒ woluo olo pongaajali debo odelo utie ; tolia̒nga mao̒ mongo sahabatimu wau oingoi mao̒ mongo satulumu .
40005044	Bo botia potahuda-U̒ mai olimongoli : tolia̒nga mao̒ mongo satulumu , wau dua̒i mola tau-tauwalo tahipo ngalinayawa olimongoli ,
40005045	Alihu timongoli mowali mongo walao̒ Allahu Taa̒ala limongoli tato sologa . Sababu Allahu Taa̒ala mopobutu mai mato lodula-Hio ode taa u mopiohe wau ode taa u moleeto olo . Allahu Taa̒ala mopo tuhutai didi ode taa hipohutua u otutu wau ode taa hipohutua umoleeta olo .
40005046	Sababu wonu timongoli motolia̒ngo bo taa motolia̒ngi mongoli wambao̒ , pongola Allahu Taa̒ala musi molontuli mai huhutuumu boito ? Diila odito olo u hepilohutu lo tahipo tagia beya ?
40005047	Wau wonu timongoli mongohi mao̒ salamu bo tomongo sahabatimu wambai̒o , wolo hebatilio ? Tau-tauwalo tadiila hitotaawa to Allahu Taa̒ala olo hipohutua odito !
40005048	Allahu Taa̒ala limongoli tosologa momonu mai ngoa̒amila tau wolo wimu-wimumuto ngoa̒milalo . Timongoli olo musi odito . "
40006001	" Eelai mao̒ , diila pohutua limongoli u pilopo wajibu lo agama totalu lotaa dadaata alihu oontonga lotau . Wonu timongoli mohutu u odito , yi timongoli diila tawohia lo Allahu Taa̒ala limongoli wuupa monto sologa .
40006002	Oditolio , wonu timongoli mongohi sadaka ode taa mosikini diila mao̒ pololade sua̒li boito debo odelo u hepohutuo lotau-tauwalo tahi munapikia . Timongolio yinao mohutu u odito todelomo bele potabiaalo wau to dalala daa̒ alihu pujio lotau . Eelai mao̒ , timongolio malo lolimo wuupalio .
40006003	Bo timongoli , wonu timongoli mongohi sadaka , wohia mao̒ wolo poo̒-poo̒oyo , tilinggula diaaluo tamotota .
40006004	Huliaalo mao̒ huhutuumu boito diila otaawa boli lotatoonu , ngopohia Allahu Taa̒ala limongoli tosologa . Allahu Taa̒ala moo̒onto mai huhutuumu u tuutuo̒ boito wau mamongohi mai wuupa olemu . "
40006005	" Wonu timongoli modua̒ , diila mao̒ potihutu debo odelo tahi munapikia . Timongolio motohilaa modua̒ hitihula tobele potabiaalo wau topotanga lodalalo alihu oontonga lotau . Eelai mao̒ , ui-uitolo wuupa u matilolimo limongolio .
40006006	Bo wonu timongoli modua̒ , tuwotao̒ ode huwali wau heu̒ti mai huhebu , wau podua̒alo mola ode Allahu Taa̒ala limongoli tadiila oontonga boito . Yi Allahu Taa̒ala limongoli tamoo̒onto huhutuumu u tuutuo̒ boito mamongohi mai wuupa olemu .
40006007	Wonu timongoli modua̒ , diila mao̒ wulita wuwuulia tilinggula diaaluo bungolio wau huudio debo odelo tau-tauwalo tadiila hitooawa to Eeya . Timongolio hipo lantobua deu̒ hihiie limongolio madungohe-Lio sababu dua̒ limongolio u hayahayaa̒ boito .
40006008	Diila mao̒ potihutu debo odelo timongolio . Mai̒lotaawa lo Allahu Taa̒ala limongoli wolo upalaluo limongoli , tou̒ diipo pohile mola limongoli .
40006009	Oditolio podua̒alo mola odie , ' Allahu Taa̒ala lo mongowatotia to Sologa : Eeyaalo Allahu Taa̒ala tabo Tuwa-tuwaulo . Pohileaala dua̒ Eeya tuboolo wau hulumatiolo .
40006010	Eeyaalo Olongia lo mongowatotia . Pohileaala dua̒ Eeya momalenta todunia wau kahandaki lo Eeya dungohelio debo odelo tosologa .
40006011	Wuduwalo mai todulahee botie ua̒alo u palaluo lo mongowatotia .
40006012	Ambungua mai mongowatotia monto totala lo mongowatotia , debo odelo mongowatotia malo ngambungu taa u ototala to mongowatotia .
40006013	Diila mao̒ polulia mai mongowatotia oolia lo palacaya tou̒ mongowatotia yimontalalio bo lopatalo mai mongowatotia monto kawasa lo Ibilisi . [ Eeyaalo Olongia tao̒kawasa wau molamahu u ohiheo-hiheolo mao̒ . Amien . ] '
40006014	Wonu timongoli mongambungu tao̒totala tolimongoli , Allahu Taa̒ala limongoli tosologa olo mamo ngambungu mai totalamu .
40006015	Bo wonu timongoli diila mongambungu totala lotaa wewo , Allahu Taa̒ala limongoli tosologa olo diila mongambungu mai totalamu . "
40006016	" Wonu timongoli mopuasa , diila mao̒ potihutoo̒ debo odelo tahi munapikia . Timongolio molomelo baya limongolio alihu ngoa̒amila tau motota deu̒ timongolio hipuasawa . Eelai mao̒ , ui-uitolo wuupa u matilolimo limongolio .
40006017	Bo wonu timongoli mopuasa , polimamutao̒ wau heidi mola huwou̒mu ,
40006018	alihu diaaluo tamotota deu̒ timongoli hipuasawa , ngopohia Allahu Taa̒ala limongoli tadiila oontonga boito wambao̒ . Allahu Taa̒ala moo̒onto huhutuumu u tuutuo̒ boito wau mamongohi mai wuupa olemu . "
40006019	" Diila mao̒ pohimoa̒a halata ode batangamu todunia , tou̒toonu wale wau taato mowali mopolusa wau tamootao̒wa monao̒ mai motao̒ mao̒ .
40006020	Bolii̒o mao̒ , pohimoo̒lo halata tosologa , tou̒toonu diaaluo wale wau taato u mopolusa wau tamootao̒wa diila monao̒ mai u motao̒ mao̒ .
40006021	Sababu tou̒toonu halatamu teto olo hilaamu ! "
40006022	" Mato yito tohe lobatanga . Wonu matomu mobaango , ngoa̒amila batangamu mobaango daa̒ .
40006023	Bo wonu matomu pulauwolo ngoa̒amila batangamu modio̒loma daa̒ . Oditolio wonu tohe todelomo batangamu boito modio̒lomo , donggo boli tontoyoo̒mo odio̒loma boito ! "
40006024	" Diaaluo penu boli ngota mao̒ tamowali mokalaja ode tuani duulota . Sababu tio maalebe motolia̒ngo ngotaalio wolo tawewo . Meaalo tio maalebe tatapu wau molotolo hilao toli tuani ngota wolo tawewo . Odito olo wolimongoli . Timongoli diila mowali mokalaja duo̒lo Allahu Taa̒ala wau duo̒lo halata upango olo .
40006025	Sababu uito poo̒toloma mao̒ : diila mao̒ polawalo pasali lou̒ potumulumu , deu̒ito-yito wolo umaa polameli mongoli wau uilumolo , meaalo wolo u mapomake limongoli . Diila matutumulo boito mongilabotao̒ wolo ua̒alo wau batanga boito wolo boo̒ ?
40006026	Pomilohe mola bulungi to dulente . Bubuu-lungiyalo boito diila hipomuloa , diila hipolipua , wau diila olo hipohimoa̒ tilapula lou̒ pilomulolio todelomo yibungo . Penu boli odito Allahu Taa̒ala limongoli tosologa helo laalao̒ bubuu-lungiyalo boito ! Wolo timongoli diila lebe ohalaga wolo bulungi ?
40006027	Tatoonu monto olimongoli tawolo ololawalio mowali mopohayaa̒ tutumulio penu boli ngoi̒di mao̒ ?
40006028	Yilongola timongoli molawalo pasali lou̒ pomakemu ? Poo̒tuoti mota bubuu-ngawaalo baakungi u hibutua tohuta datahu wau luasi . Bubuu-ngawaalo boito diila hipo kalajawa wau diila hipo hewola ;
40006029	Boti Olongia Salomo penu boli odito kayalio , diila helomake boo̒ debo odelo piohio lo bubuu-ngawaalo boito !
40006030	Huo̒yoto tohuta datahu wau luasi mobutu mai todulahee botie wau loombulio mola pobuolio tunggula maahu . Bo Allahu Taa̒ala helo podadai huo̒yoto boito odito piohio . Tidiyolo mao̒ timongoli ! Bo timongoli diila boti palacaya .
40006031	Diila mao̒ polawalo wau moloi̒ya , ' Wolo umaa lamelonto ' , meaalo ' wolo u mailumonto ' , meaalo ' wolo umaa pomakento ' ?
40006032	Susuu-aliyaalo boito laito heilapita lotaa diila hitooawa lo Allahu Taa̒ala . Lebe-lebe pomao̒ Allahu Taa̒ala limongoli tato sologa motota deu̒ timongoli momalalu ngoa̒amilalo boito .
40006033	Oditolio , potolo anipo meimulo alihu Allahu Taa̒ala momalenta mai tutumulumu wau pohutua mao̒ kahandaki-Lio . Yi , ngoa̒amila u wewolio mawohi mai lo Allahu Taa̒ala olo olemu .
40006034	Masababu uito , diila mao̒ polawalo pasali lou̒ loombu . Sababu uloombu olo woluo ololawalio lohihilao . Dulahee otie malo tuuu̒de osuusalio , diilalo mao̒ duhengi . "
40007001	" Diila mao̒ pomutoo̒ taa wewo , alihu timongoli lohihilao olo diila butoo̒ lo Allahu Taa̒ala .
40007002	Sababu woloololio mola timongoli momutoo̒ taawewo , odito olo Allahu Taa̒ala momutoa̒i olimongoli . Wau tuuu̒du u pomake limongoli ode taawewo , mapomake lo Allahu Taa̒ala olo ode limongoli .
40007003	Yilongola timongoli moo̒onto pulingo ayu todelomo mato lo wutatumu , hiambola balaki todelomo matomu lohihilao diila poo̒tuoti mongoli ?
40007004	Woloolo mola timongoli mowali moloi̒ya mao̒ to wutatumu , ' Dulo mainggilou̒ mai pulingo ayu todelomo matomu ' , hiambola todelomo matomu lohihilao obaalaki ?
40007005	Wuu munapiki ! Yinggilapo baalaki monto matomu lohihilao , deu̒ito yio̒ mamoo̒onto wolo mopatato , wau moo̒ poinggi mao̒ pulingo ayu monto mato lo wutatumu .
40007006	Diila mao̒ wohia balangi u mantali ode apula , alihu apula boito diila tamobale mai wau moluhu olemu . Wau diila mao̒ wohia mutiala ode boi , alihu boi boito diila mao̒ molumbe-lumbetaa̒ mutiala boito . "
40007007	" Pohile , yi timongoli mamo olimo . Pololohu , yi timongoli mamoo̒tapu . Pongokoo̒ , yi huhebu mahuo̒walio olemu .
40007008	Sababu taa u mohile mamololimo ; taa u mololohu mamoo̒tapu ; wau taa u mongokoo̒ , mahuo̒walio to huhebu .
40007009	Towolota limongoli botie tingga woluo tiyamo ngota mongohi botu to walai̒o , wonu tio mohile roti ?
40007010	Meaalo mongohi tulidu , wonu tio mohile uponula ?
40007011	Penu boli timongoli moleeto , timongoli debo motota olo mongohi mao̒ u mopiohe ode mongo walai̒ mongoli . Tidiyolo mao̒ Allahu Taa̒ala limongoli tosologa ! Eeya lebe mao̒ leeto mamongohi mai u opiohe totaa u mohile mola to Eeya .
40007012	Pohutua mao̒ taawewo debo odelo u otohilaa limongoli u pohutuo mai limongolio . Ui-uitolo bungo lo butoe̒e Musa wau pongaajali lomongo nabi . "
40007013	" Tuwotolo moli huhebu u meepito , sababu huhebu wau dalalo udulu-ulunga ode nalaka udaa̒ wau motanggalo , wau dadaata tau molibaya mao̒ .
40007014	Bo meepito wau mototolo huhebu wau dalalo u modelo tau ode tutumulo . Wau bo ngoi̒di taa u moo̒tapu mao̒ . "
40007015	" Poo̒daha-dahaalo mao̒ tomongo nabi paluti . Timongolio monao̒ mai ode limongoli motihutu debo odelo himba , bo tutuulio tutu timongolio debo odelo saligala mongantau .
40007016	Timongoli mamoo̒onuhe olimongolio monto huhutu limongolio . Diu̒to u oduhi diila mongohi mai hungo lo angguru wau diu̒to u oduhi diila mongohi mai hungo lo ar .
40007017	Monto bungo lo ayu u molomiodu poo̒tapulalo hungo u mopiohe , wau monto bungo lo ayu udiila molomiodu hungo u moleeto .
40007018	Bungo lo ayu u molomiodu diila moo̒wohi hungo u moleeto , wau bungo lo ayu udiila molomiodu diila moo̒wohi hungo u mopiohe .
40007019	Timii̒du bungo lo ayu udiila moo̒wohi hungo u mopiohe , luwodulo wau pobuwolo .
40007020	Odito olo mongo nabi paluti . Timongoli mamoo̒onuhe olimongolio monto huhutu limongolio . "
40007021	" Diila ngoa̒amila taa u mongibode ola-U̒ , ' Eeya , Eeya , ' mamowali pongawaa̒ umati lo Allahu Taa̒ala , bo wambao̒ taa u hipohutua kahandaki li Paapa-U̒ tosologa .
40007022	Todulahu Kiama ngohuntua tau mamo loi̒ya to ola-U̒ , ' Eeya , Eeya , diila maawolo tanggulo Eeya mongowatotia helo potunggulao̒ tahuli lo Allahu Taa̒ala ? Wau diila maawolo tanggulo Eeya olo mongowatotia helo hinggi roroo-huwaalo moleeto wau helohutu dadaata moo̒linggolabu ? '
40007023	Bo Wau̒ mamolametai , ' Wau̒ diila moo̒taawa woli mongoli ! Pohinggi mao̒ monteea , timongoli tahi pohutua u moleeto ! ' "
40007024	" Naa , taa u modungohe tahuda-U̒ botie , wau modudua̒ao̒ , tutuuwauwa debo odelo taa molinepo momongu belelio toitaato botu .
40007025	Tou̒ modehu didi , wau taluhu modaa̒ mai wau dupoto moo̒huu̒ molemba bele boito , bele boito diila molohubu sababu mabilongu toitaato botu .
40007026	Wau taa u modungohe tahuda-U̒ botie , bo diila modudua̒ao̒ , tio tutuuwauwa debo odelo taa mohulodu momongu belelio to hungayo .
40007027	Tou̒ modehu didi , wau taluhu modaa̒ mai dupoto moo̒huu̒ molemba bele boito , bele boito molohubu . Wau antululio polu-polutuo̒ ! "
40007028	Pulitio ti Isa yilapato longaajali , wau tau-tauwalo tawoluo teto lolinggolabe daa̒ loo̒dungohe pongaajali-Lio .
40007029	Sababu Tio helo ngaajali wolo tilihula , diila debo odelo guguu-ruwaalo agama limongolio .
40008001	Ti Isa lotuhutai lonto huludu , wau dadaata tahelo dudua̒ o-Lio .
40008002	Tou̒ boito lonao̒ mai ngotaalio tao̒ngongoto lo alipo u moo̒tihela hapato . Tio malo tibonggohuu̒ totalu li Isa , tulusi loloi̒ya " Paaa̒ , wonu ti Paaa̒ mohuto , ti Paaa̒ mowali mopoo̒luli mai olaatia . "
40008003	Ti Isa lodedeta tau boito wau lotahuda mao̒ , " Wau̒ mohuto . Poluliilo ! " Tou̒ boitolo ngongotio maloluli .
40008004	Lapatao̒ ti Isa lotahuda olio , " Eelai mao̒ ! Diila mao̒ wunggulia penu boli olo tatoonu . Bo ponao̒lo mota odeli iimamu , wau pohilea mao̒ olio u molantu mai deu̒ yio̒ maloluli . Lapatao̒ uito podewowalo bake upilo malentai lei Musa , odelo bukuti ode tau-tauwalo deu̒ yio̒ otu-otutuulo mao̒ maloluli ! "
40008005	Tou̒ ti Isa tilumuwoto ode Kapernaum , ngotaalio polowila lo Roma lonao̒ mai lodunggaya wo-Lio , wau lei̒ tulungi o-Lio .
40008006	" Paaa̒ , " ualo polowila boito , " wato lowatia mongongoto tobele . Tio balabalata didu mowali mobongu monto potulehelio wau sikisaa daa̒ . "
40008007	Tahuda mao̒ li Isa , " Wau̒ mamonao̒ mota mopoo̒luli olio . "
40008008	" Sambelolo Paaa̒ , " tametao̒ lo polowila boito , " watia diila paatuti mololimo li Paaa̒ tobele lowatia . Palentailo li Paaa̒ . De wato lowatia boito mamoluli .
40008009	Sababu watia olo mamusi taa̒aluku topalenta lo tatoitaato lowatia . Wau totibawa lowatia woluo olo mongo pajule tamusi taa̒aluku topalenta lowatia . Wonu watia mopoa̒hu pajule ngota , ' Poonao̒ ! ' tio olo monao̒ . Watia moloi̒ya mao̒ ode tawewo , ' Odia mai ! ' tio olo monao̒ mai ; wau wonu watia momalenta wato lowatia , ' Pohutua mao̒ utie ! ' tio poli mamohutu uito . "
40008010	Tou̒ ti Isa loo̒dungohe wolo uiloi̒ya lo polowila boito , Tio lolinggolabe daa̒ . Lapatao̒ Tio malo tahuda ode tau-tauwalo tadonggo hidudua̒ o-Lio , " Hebati daa̒ tau botie . Boli towolota taulo Isirai̒lu diipo pee̒enta mao̒ Wau̒ loo̒dungga iimani debo odelo utie udaa̒lio !
40008011	Otutu ! Dadaata tau mamonao̒ mai monto tiimulu wau otolopa u motiwengahe pee̒-pee̒enta wolei Abraham , Isihaka , wau wolei Yako todelomo Dunia Bohu lo Allahu Taa̒ala .
40008012	Lebe-lebe pomao̒ tau-tauwalo tawajibulio mowali umati lo Allahu Taa̒ala mapomahulo ode u modio̒lomo to bulemengio . Mota teto timongolio mahumoyongo wau modutolo . "
40008013	Lapatao̒ ti Isa lotahuda mao̒ ode polowila boito , " Pohualingolo , wolo u pilalacayamu boito mamotoduo . " Wau tou̒ boitolo watolio maloluli .
40008014	Ti Isa lonao̒ mota ode bele lei Petrus . Mota teto Tio loo̒onto tiilo moluhengo lei Petrus donggo he polipitolo to potuluhelio .
40008015	Ti Isa lolontalao̒ uluu̒lio , tulusi polipitio yiloole . Tio malo bongu wau lohinta mao̒ li Isa .
40008016	Tou̒ malo laangai , hedilelo mai lotau odeli Isa dadaata tamaa ilotuanga lorohu u moleeto . Wau bo wambao̒ lou̒ ngotahe pilopo hinggi mao̒ li Isa roroo-huwaalo u moleeta boito wau helo poo̒luli olo ngoa̒amila tahi ngongota .
40008017	Ti Isa lohutu mao̒ ngoa̒amilalo boito , wau woleeto lotoduwolo mola wolo uiloi̒ya li Nabi Yesaya , deu̒ito-yito " Tio momanta dudutolonto wau mopoo̒luli ngongotonto . "
40008018	Dadaata daa̒ tau hipalita toli Isa . Tou̒ ti Isa loo̒onto olimongolio ngoa̒amila , Tio malo poa̒hu tahidudua̒ o-Lio lobalango bulalo .
40008019	Lapatao̒ ngotaalio guru lo agama lonao̒ mai ode o-Lio wau loloi̒ya , " Paaa̒ Guru , watia ohilaa modudua̒ li Paaa̒ boli ode utoonu ! "
40008020	Ti Isa lolametao̒ , " Saligala oliyango , wau bulungi obeelealio , bo Walao̒ Manusia diila otambati u poti balatalo . "
40008021	Lapatao̒ ngotaalio lomuri-Lio uwewo loloi̒ya , " Paaa̒ , polulia mai watia mohualingopo mota molobunga oliyamo lowatia . "
40008022	Boti Isa lolametao̒ , " Dudui̒ mai Wau̒ , wau hulia mao̒ taamate molobungao̒ taa matelio lohihilao . "
40008023	Ti Isa malo titae̒ tobulotu wau tahidudua̒ o-Lio lodudua̒ pee̒-pee̒enta wo-Lio .
40008024	Debolo dutala daa̒ tutu lolemba mai bulalo tilinggula bulotu hepilo-pilomai̒lio lobuo̒olo . Tou̒ boito ti Isa donggo tuutuluhu .
40008025	Yi tahidudua̒ o-Lio malo himbideo̒ o-Lio wau lopobungu mao̒ o-Lio . " Paaa̒ ! Tulungi mai ! Ito mamoa̒humo ! " wuwaatii̒ mongolio .
40008026	" Yilongola timongoli moohe ? " tahuda mao̒ li Isa . " Timongoli diila boti palacaya ola-U̒ ! " Lapatao̒ ti Isa matilimihula mola wau longantinga dupoto wau bulalo boito . Tulusi bulalo mailoole daa̒ .
40008027	Tahidudua̒ li Isa hilinggolabe . Uali mongolio , " Tatoonu Tio botie , tunggula dupoto wau buo̒olo moduduo̒ palentaa-Lio ! "
40008028	Ti Isa malei dungga mola ode ngotuwali lobulalo tomadala lo Gadara . Mola teto taduulota tamaa ilotuanga lorohu u moleeto lonao̒ mai ode o-Lio . Taduulota boito hileeta daa̒ , tilinggula diaaluo penu boli ngotaa mao̒ tabuheli lumaodeo̒ teto .
40008029	Timongolio yilumualai lonto gowa lokuubulu wau hiwuwaatia̒ , " Walao̒ Allahu Taa̒ala , mapongola-Mu ami ? Wolo Yio̒ ohilaa mai mopo sikisa olami penu boli diipo wakutuulio ? "
40008030	Diila molamingo monteeto , woluo boi dadaata daa̒ donggo hipopeehuma ua̒alolio .
40008031	Roroo-huwaalo umoleeta boito lomolohone mao̒ li Isa , " Wonu Yio̒ mamopoa̒hu olami lumualao̒ , ahulilo mai ami tumuwoto mota ode delomo bobooiyaalo boito " .
40008032	" Pohinggilo mao̒ ! " tahuda li Isa . Roroo-huwaalo umoleeta boito mailumualo lonto taduulota boito , tulusi tilumuwota mota ode delomo bobooiyaalo boito . Wau bobooiyaalo boito olo tilumeteo̒ wau lotidehulo mola lonto biihu pangato ode delomo bulalo , tulusi yilumoduo̒ .
40008033	Tahipo dahawa boi boito tilumeteo̒ ode kota , wau mota lohungguli ngoa̒amila u lotoduo boito , wau olo tomimbihu wolo u lotoduo to taduulota tai̒lo tuanga lorohu u moleeto boito .
40008034	Yi ngoa̒amila taa tokota boito olo malonao̒ mola lodunggaya woli Isa . Tou̒ timongolio loo̒onto li Isa , timongolio lomolohone tio̒otutua alihu Tio mololaa mao̒ lipu limongolio .
40009001	Ti Isa malo titae̒ tobulotu , tulusi lobalango bulalo , wau lohualingo ode tambati pilohuluta loduhu-Lio .
40009002	Mota teto tau lodelo mao̒ ode o-Lio ngotaalio tadidu mowali monao̒ balabalata to amongo . Tou̒ ti Isa loo̒onto malo odito udaa̒ iimani lotau-tauwalo boito , Tio malo tahuda ode tadidu mowali monao̒ boito , " Posabalilo , walau̒u-U̒ ! Duduu-saamu mai̒lambungu . "
40009003	Dengolo lota guru lo agama tawoluo teto mahipo loi̒yawa todelomo hilaa limongolio , " Tau botie hemohina Allahu Taa̒ala ! "
40009004	Otaawa li Isa pikiilangi limongolio , oditolio Tio malo tahuda , " Yilongola pikiilangi limongoli malo odito leetio ?
40009005	Toonu ulebe gambangi : motahuda mao̒ , ' Dusamu mai̒lambungu ' , meaalo motahuda mao̒ , ' Pobongulo wau ponao̒lo ' ?
40009006	Bo botia Wau̒ mamopo bukuti mai olemu deu̒ todunia botie Walao̒ Manusia okawasa mongambungu dusa . " Lapatao̒ ti Isa lotahuda mao̒ ode taa didu mowali monao̒ boito , " Pobongulo , bintaa̒lo amongumu wau pohualingolo ! "
40009007	Taa didu wowali monao̒ boito malobongu wau lohualinga ode belelio .
40009008	Tou̒ tau-tauwalo loo̒onto mao̒ ulotoduo boito , timongolio mailoohe wau helomuji Allahu Taa̒ala , sababu Allahu Taa̒ala malongohi mai kawasa u odito udaa̒lio ode manusia .
40009009	Lapatao̒ ti Isa lololaa mao̒ tambati boito . Tou̒ donggo nao̒nao̒ , Tio loo̒onto ngotaalio tamootagia beya , tai̒lunte Matiusi , donggo hulohuloa̒a tokantoli lobeyalio . Ti Isa lotahuda mao̒ olio , " Dulo dudui̒ mai Wau̒ ! " Yi tei Matiusi matilimihulo wau loduduo̒ li Isa .
40009010	Tou̒ ti Isa donggo hemo lamela tobele lei Matiusi , malonao̒ mai ngohuntua tamootagia beya wau tau-tauwalo tahe anggapuo diila mopiohu lo ulipu , lodudua̒ lolamela pee̒-pee̒enta woli Isa wau tahidudua̒ o-Lio .
40009011	Woluo tau-tauwalo Parisi taloo̒onto mao̒ sua̒li boito . Wau timongolio malohintu to tahidudua̒ li Isa , " Wolo sababuulio gurumu hemo lamela pee̒-pee̒nta wolo tamootagia beya wau tau-tauwalo tadiila hipiohe ? "
40009012	Ti Isa loo̒dungohe yiyintu limongolio boito tulusi lolametao̒ , " Taa seehati diila momalalu dokuteli , bo taa u mongongoto wambao̒ .
40009013	Tuletea mao̒ wolo boliilo ayati lokitabi botie : ' Wau̒ mokahandaki odehu hilao , wau diila bake lo binatangi ' . Sababu Wau̒ dungga-dungga mai diila mai motianga taa u monganggapu batangalio malopiohe , bo totaaa anggapuolio hina . "
40009014	Lapatao̒ uito tahidudua̒ olei Yahya Tamopolihua lonao̒ mai odeli Isa . Tulusi timongolio malohintu , " Yilongola amiaatia wau tau-tauwalo Parisi hemo puasa hiambola tahidudua̒ li Paaa̒ diila ? "
40009015	Ti Isa lolametao̒ , " Woloolo mola huhama limongoli ? Tingga mowali tahe tiloduo to potihunggu lonika boito motisuukali lohilao wonu tibulentiti lai̒ donggo woluo pee̒-pee̒enta woli mongolio ? Tantu diila ! Bo mamei dungga wakutuulio tibulentiti lai̒ boito mahamaalio monto olimongolio . Tou̒ boito deu̒ito timongolio mamo puasa .
40009016	Diaaluo tau u momambola boo̒ u madeedelo wolo kaingi ngopita udonggo bohu . Sababu kaingi pomambola boito mamowali umonggolongo wau mongedenga boo̒ boito tilinggula mamoo̒ sababu kaidingio lebe mao̒ motanggalo .
40009017	Odito olo diaaluo taa u moluango angguru bohu todelomo bututu lowalito u deedelo . Sababu bututu boito mamobutao̒ wau molusa , tulusi anggurulio mamohua̒yadu . Angguru bohu musi tuangola tobututu bohu olo , alihu duduluolo debo mopiohu . "
40009018	Tou̒ ti Isa donggo hemo tahuda ode tahidudua̒ olei Yahya Tamopolihua , malonao̒ mai tau̒wa ngota lobele potabiaalo . Tio malo tibonggohuu̒ totalu li Isa wau loloi̒ya mao̒ , " Walao̒ watia taabua boheli yilate mola . Bo , ambunguolo potala ti Paaa̒ monao̒ mota modedeta olio alihu tio muli tumumulai . "
40009019	Ti Isa lato tilimihulao̒ wau pee̒-pee̒enta wolo tahidudua̒ o-Lio malonao̒ mota wolo tau boito .
40009020	Tohuungo dalaalo taabua ngota tamaa mopulaa dulo taunu hiheolio mongongoto hepobaa̒ta loduhu u aa̒aita wolo dulahio , lohimbideo̒ loli wulea li Isa . To pikiilangilio , " Asali wau̒ bo moo̒ dedeta jumba-Lio , wau̒ mamoluli . " Tulusi tio malo dedeta biihu jumba li Isa .
40009021	
40009022	Tou̒ boito ti Isa loili mao̒ wau loo̒onto taabua boito tulusi lotahuda olio , " Posabalilo , walau̒u-U̒ ! Kalana yio̒ walau̒u-U̒ palacaya ola-U̒ , yio̒ mamoluli ! " Tou̒ boitolo mola taabua boito loluli .
40009023	Lapatao̒ ti Isa leidungga mota ode tau̒wa lobele potabiaalo boito . Tou̒ ti Isa loo̒onto tahi poitoheya muusiki polo tilimi wau dadaata tau hibuluhuta ,
40009024	yi ti Isa lotahuda mao̒ olimongolio , " Lualao̒ timongoli ngoa̒amila ! Walao̒ botie diila yilate ; tio bo tuutuluhu . " Ti Isa bo heilii̒ya limongolio ngoa̒amila .
40009025	Tou̒ tau-tauwalo boito mailumualo , ti Isa tilumuwoto ode delomo huwali lo walao̒ boito wau lodihu mao̒ uluu̒lio . Tulusi walao̒ taabua boito malobongu .
40009026	Habari boito lololadu lomola ode ngoilanggubu madala boito .
40009027	Ti Isa malonao̒ lonteeto wau tohuungo dalalo tapitoo̒ duulota lodudua̒ o-Lio . Timongolio hiwaatia̒ , " Walae̒e Dauda , ponua mai amiaatia ! "
40009028	Tou̒ ti Isa tilumuwoto ode delomo bele , tapitoo̒ duulota boito lonao̒ mai ode o-Lio . Ti Isa lohintu mao̒ olimongolio , " Wolo timongoli palacaya deu̒ Wau̒ mowali mopoo̒luli mao̒ olimongoli ? " " Palacaya , Paaa̒ ! " tametao̒ limongolio .
40009029	Lapatao̒ ti Isa malo dedeta mato limongolio wau lotahuda mao̒ , " Kalana timongoli palacaya , motoduwolo mai wolo u hehalapuo limongoli . "
40009030	Yi timongolio malowali loo̒onto . Ti Isa malo poe̒elao̒ olimongolio wolo pintalo , alihu timongolio diila mopoo̒taa sua̒li boito penu boli olo tatoonu .
40009031	Bo timongolio malonao̒ wau helo pololadu lomola habari pasali li Isa ode ngoilanggubu madala .
40009032	Tou̒ taduulota boito malonao̒ , taabubu ngota takiluwasa lorohu u moleeto dilelolio mai odeli Isa .
40009033	Ti Isa lopolahi mao̒ rohu u moleeto boito wau tosaaa̒tilo boito tau boito malowali lobisala . Taa dadaata boito malo linggolabe wau hipo loi̒yawa , " Diipo pee̒enta mao̒ ami heloo̒onto ulotoduo mai debo odelo utie to Isirai̒lu ! "
40009034	Bo tau-tauwalo Parisi hipo loi̒yawa , " Tau̒wa lo roroo-huwaalo u moleeto boitolo tahe longohi kawasa o-Lio u mopolahi roroo-huwaalo u moleeto boito . "
40009035	Odi-odieelo mola ti Isa helo lontale lonto madala tuwau ode madala uwewo wau lonto kambungu tuwau ode kambungu uwewo . Tio helo ngaajali to bebee-leyaalo potabiaalo , wau helo pololadu Habari Mopiohe pasali lou̒ woloolo mola Allahu Taa̒ala momalenta odelo Olongia . Tio helo poo̒luli tau-tauwalo tahi duutola longongoto u hidala-dalaala wau tao̒ aibu batanga .
40009036	Tou̒ ti Isa loo̒onto taa dadaata boito , malodehu hilaa-Lio olimongolio , sababu didu tantu hilaa limongolio wau didu olootolo , debo odelo himba u diilalo odiiti .
40009037	Lapatao̒ ti Isa lotahuda mao̒ to tahidudua̒ o-Lio . " Tilapulio dadaata , bo taa u mongotolo mao̒ bo ngoi̒di .
40009038	Sababu uito pohilea mao̒ totaa ohuu̒wo lo ilengi boito alihu molao mai tamongotolo duo̒lo tilapulio . "
40010001	Todulahee tuwau ti Isa malo tiangai mopulaa duulota tahidudua̒ o-Lio lotia̒mbu . Lapatao̒ Tio longohi ma̒o kawasa olimongolio mopolahi roroo-huwaalo u moleeto wau mopoo̒luli ngongoto u hidala-dalaala wau aibu lobatanga u hidala-dalaala .
40010002	Tanggulo lo tamopulaa duulota rasulu boito yito : Bohulio , Simon ( tai̒lunte olo Petrus ) wolo wutatio tei Andreas , tulusi tei Yakobus wolo wutatio tei Yahya , uitolo mongo walae̒e Jebedeus .
40010003	Lapatao̒ tei Pilipus wau Bartolomeus , wolei Tomas , wau Matiusi , tamootagia beya wolei Yakobus walae̒e Alpeus , wau Tadeus ;
40010004	tulusi pulitio tei Simon Tamoo-duluwa huta pilohuluta loduhu wau tei Yudas Iskariot talo hiyanati li Isa .
40010005	Tamopulaa duulota rasulu boito lapatao̒ yilao li Isa wolo loo̒tapu popoo-tuhatawalo utie , " Diila mao̒ ponao̒ ode madala lotau-tauwalo tadiila Yahudi . Diila mao̒ olo ode kokoo-tawaalo taulo Samaria .
40010006	Bo ponao̒lo ode tau-tauwalo Isirai̒lu , tolomodu toli mongolio tamailapalo .
40010007	Pohabaria mao̒ olimongolio deu̒ Allahu Taa̒ala mahua̒a momalenta odelo Olongia .
40010008	Poo̒lulia mao̒ tau-tauwalo tahi ngongota ; potumula mao̒ tau-tauwalo tahelo poowate ; poo̒lulia mao̒ tau-tauwalo tao̒ngongoto lo alipo u moo̒tihela hapato , wau yinggila mao̒ roroo-huwaalo u moleeto . Timongoli malo lolimo ngoa̒amilalo boito lou̒ beebasi . Oditolio , pongohi mao̒ olo wolo beebasi .
40010009	Diila podelo doi hulawa , doi talaa̒ , meaanto doi tambaha .
40010010	Diila podelo olo bututu losadaka , meaanto dulo pata boo̒ todelomo nonao̒mu , meaanto sapatu , meaanto tunggudu . Sababu taa u mokalaja mawajibulio powoluwolo u palaluolio .
40010011	Wonu timongoli meidungga tokota meaanto kambungu , lolohe mao̒ ngotaalio tamohuto mololimo olimongoli . Poti biluloo̒po wolio tunggula timongoli muli momonggato .
40010012	Tou̒ timongoli tumuwoto ode bele , loi̒yawa mao̒ , " Pohileaala dua̒ Eeya mobalakati mai olimongoli . "
40010013	Wonu tau-tauwalo tobele boito mololimo olimongoli , huliaalo mao̒ salamu boito debo toli mongolio . Bo wonu timongolio diila mololimo olimongoli , muli pongulia mai salamu boito .
40010014	Wonu woluo bele meaanto kota udiila mohuto mololimo olimongoli , meaanto diila mohuto modungohe olimongoli , tolailo tambati boito wau pongee̒ya mao̒ peaahuo̒ monto paladu oa̒atumu .
40010015	Eelai mao̒ ! To Dulahu Kiama , tau-tauwala lokota Sodom wau Gomora malebe gambangi ambunguo lo Allahu Taa̒ala , wonu pobandingiolo wolo tau-tauwala tokota boito ! "
40010016	" Poo̒tuoti mao̒ utie : Wau̒ molao olimongoli debo odelo himba udiila olootolo ode huungo saligala u mongantau . Timongoli musi mopoo̒daha mao̒ debo odelo tulidu wau tulusi lohilao debo odelo bulungi poombo .
40010017	Poo̒daha-dahaalo mao̒ , sababu timongoli mawau̒polio wau mapo taaluolio wolo mahakama . Timongoli masikisaalio to bebee-leyaalo potabiaalo .
40010018	Timongoli madeloolio mota motaalua wolo tahi kawasawa wau ode mongo olongia sababu timongoli muri-U̒ . Wau ui-uitolo hiyangio olimongoli u mongohi sakusi pasali ola-U̒ olimongolio wau totau-tauwalo tadiila hitootawa lo Allahu Taa̒ala .
40010019	Bo wonu timongoli deloolio u adiliyolio , diila mao̒ polawalo pasali wolo u musi loi̒ya limongoli , meaalo woloolo mola timongoli musi mobisala . Sababu wolo umusi loi̒ya limongoli boito mapoo̒taa mai olemu to wakutuulio .
40010020	Sababu tamamo bisala towakutu boito diila timongoli , bo Rohullah tato sologa , motimbuludei olimongoli .
40010021	Mamotoduo mai deu̒ tau mamohudu wutatio lohihilao pateelio mate-mateelo mao̒ . Wau uitolo u mamotoduo towolota lotiyamo wolo walai̒o . Tau̒kekeei̒ mamoluwali tiilo tiyamolio wau mohudu mao̒ olimongolio u pateelio mate-mateelo mao̒ .
40010022	Timongoli malonuo̒ lotaa ngoa̒amila sababu timongoli muri-U̒ . Bo taa u moo̒taahangi tunggula pulitio mapo aahuwolo .
40010023	Wonu timongoli alinayaalio tokota tuwau , teteo̒lo ode kota uwewo . Poo̒taa-U̒ mai olemu : Tou̒ diipo ilonao̒wa limongoli ngoa̒amila kota to Isirai̒lu , Walao̒ Manusia malei dungga mai .
40010024	Muri diila lebe udaa̒ wolo gurulio , wau wato diila lebe udaa̒ woli tuanilio .
40010025	Malo tuuu̒de wonu muri ngota mowali debo odelo tigurulio , wau wato ngota debo odelo tituanilio . Wonu tau̒wa lou̒ ngaalaa̒ mailohialio tanggulo Beeljebul , tidiyolo mao̒ ngotuango belelio . Timongolio mawohialio tanggulo ulebe moleetao̒ ! "
40010026	" Diila mao̒ oohe tomanusia . Diaaluo utuutuo̒ , udiila oontonga , wau diaaluo u hitua-tuawua u milakusudu hetuuo̒lo diila tamo bonggali .
40010027	Wolo upilo tahuda-U̒ mai olemu todelomo modio̒lomo musi wulia mao̒ limongoli tou̒ mobaango lodulahu . Wau wolo u pilolohuma tobulonga , pomala-lumualo mota uito boli tou̒toonu .
40010028	Diila mao̒ oohe to limongolio tamomate batanga mate-mateelo mao̒ , bo diila okawasa momate nyawa . Ooheelo Allahu Taa̒ala tao̒kawasa mopobinasa mai batanga wau nyawa todelomo nalaka .
40010029	Dinggota mohelu duluo wowali taliyolo wolo mato lodoi ngopita upulito kikiio̒ . Penu boli odito diaaluo mao̒ penu tuwau modehu ode huta wonu diila kahandakio lo Allahu Taa̒ala limongoli .
40010030	Daata lohuwoo̒ to lunggongumu olo mailia̒apa ngoa̒amilalo .
40010031	Sababu uito , diila mao̒ oohe ! Timongoli lebe ohalaga wolo bulungi dinggota ! "
40010032	" Titaalo tita tamo masisi totalu lo taa dadaata deu̒ tio muri-U̒ , Wau̒ olo mamo masisi olio totalu li Paapa-U̒ tosologa .
40010033	Bo titaalo tita tamomaahe totalu lotaa dadaata deu̒ tio muri-U̒ , Wau̒ olo mamomaahe olio totalu li Paapa-U̒ tosologa ! "
40010034	" Diila mao̒ polantobu deu̒ Wau̒ modelo mai polodame ode dunia botie . Wau̒ diila modelo mai polodame , bo pololawani .
40010035	Wau̒ dungga-dungga mai mamoo̒ sababu walao̒ talolai̒ moluwali oliyamolio , walao̒ taabua moluwali oliilolio , wau walao̒ moluhengo bua moluwali oliilo moluhengio .
40010036	Ooo̒ , tamamo luwali musu upulito udaa̒ , deu̒ito-yito pongawaa̒ ngalaa̒lio lohihilao .
40010037	Taa u motolia̒ngo oliyamolio meaanto oliilolio lebe mao̒ wola-U̒ diila patuti mowali muri-U̒ . Odito olo taa u motolia̒ngo walai̒o talolai meaalo taabua lebe mao̒ wola-U̒ .
40010038	Wau taa u diila mohuto momota salipulio wau modudua̒ ola-U̒ diila patuti mowali muri-U̒ .
40010039	Taa u momintengi tutumulio , mao̒olia lo tutumulio , bo tao̒olia lo tutumulio sababu tatapu wau molotolo hilao to ola-U̒ , mamoo̒tapu tutumulio . "
40010040	" Taa u mololimo olimongoli , mamo lolimo ola-U̒ . Wau taa u mololimo ola-U̒ , mamo lolimo o-Lio talolao mai ola-U̒ .
40010041	Taa u mololimo nabi sababu tio nabi , mamo lolimo wuupa odelo ngotaalio lonabi . Wau tatoonu tamo lolimo ngotaalio tamopiohu sababu tio mopiohu , mamo lolimo wuupa odelo ngotaalio lo tamopiohu .
40010042	Titaalo tita tamongohi uilumolo , penu bo taluhu mohuhulo ode tala ngota lotaa hehiinawa daa̒ botie , sababu tio muri-U̒ , pomalacayalo , deu̒ tio maatantu mololimo wuupalio ! "
40011001	Lapatao̒ ti Isa longohi mao̒ totoonulalo potuhata ode tamopulaa duulota muri-Lio , Tio lololaa mao̒ tambati boito . Tio mota longaajali wau lopo loladu tahuli lo Allahu Taa̒ala to kokoo-tawaalo u totili mao̒ leeto .
40011002	Tei Yahya Tamopolihua tadonggo to tutupa maloo̒ dungohe pasali lokalaja li Almasi . Tulusi tio lopoa̒hu dengolo lota tahidudua̒ olio odeli Isa mola lohintu ,
40011003	" Ti Paaa̒alo tamamei dungga mai modudua̒ danti lo Allahu Taa̒ala , meaanto amiaatia musi mohima mai taawewo ? "
40011004	Ti Isa lolametao̒ , " Pohualingolo mola odelei Yahya wau polelea mao̒ wolo u mai̒lo dungohe wau iloontonga limongoli :
40011005	Taa pitoo̒ maloo̒onto , taa didu mowali monao̒ malowali lonao̒ , tao̒ngongoto lo alipo u moo̒tihela hapato maloluli ; taa bungolo maloo̒ dungohu , taa yilate maa tilumumulai , wau Habari Mopiohe monto Allahu Taa̒ala pilo habariilio ode tau-tauwalo tahi mosikinia .
40011006	Potisanangilo tutu taa diila o alaasani diila mololimo ola-U̒ ! "
40011007	Lapatao̒ mongo utolia lei Yahya boito malonao̒ , ti Isa lolumulo lotahuda totaa dadaata pasali lei Yahya , tahuda-Lio , " Timongoli ode huta datahu u luasi daa̒ wau delita mola loo̒onto wolo ? Huo̒yoto ngopata upilo tomboto dupoto ?
40011008	Timongoli lonao̒ mola loo̒onto wolo ? Ngotaalio tapake pake lou̒ mopiohu ? Tau-tauwalo tahipakea odito hibiluloa̒wa tobele biluloa̒ saaha li olongia !
40011009	Oditolio yilongola timongoli monao̒ mola ode huta datahu u luasi daa̒ wau delita ? Mola momilohe nabi ngota ? Otutu , tumbao̒ lebe udaa̒ mao̒ lonabi ngota .
40011010	Sababu tei Yahya boitolo tamila kusudu todelomo ayati lo Kitabi botie , ' Tabotieelo utoliya-U̒ , tahuda lo Allahu Taa̒ala , Wau̒ lolao mai olio leimulo wole-Mu alihu tio momuo̒ dalalo ole-Mu . '
40011011	Poo̒toloma mao̒ ! Todunia botie diipo pee̒enta woluo taa lebe udaa̒ mao̒ wolei Yahya Tamopolihua . Penu boli odito , tapulito u kikiio̒ towolota umati lo Allahu Taa̒ala lebe udaa̒ mao̒ wolei Yahya .
40011012	Tumulalo mai tei Yahya helo pohabari habariilio tunggula tosaaa̒ti botie , umati lo Allahu Taa̒ala hetilehengi lotau-tauwalo tahipo tolopania motolo kawasa olio wolo palangi .
40011013	Tunggula pilodungga mai lei Yahya , ngoa̒amila butoe̒e Musa wau pongaajali lomongo nabi hipo nubuwatia susuu-aliyaalo umusi motoduo mai .
40011014	Wau wonu timongoli mohuto palacaya , matei Yahya boitolo tei Elia , u podunggaalio mai manilu-buwati .
40011015	Wonu obulonga , podungohulo !
40011016	Wolo tatoonu Wau̒ musi mopo ngilaboto tau-tauwala tojamani botie ? Timongolio debo odelo tau̒kekeei̒ tahi huloa̒a topaatali . Tangopo ambua hipo ngiibode ode taa wewo ,
40011017	' Ami hemo polahu mola lahu wengahe ode limongoli , bo timongoli diila mohuto mongelungo ! Ami hemo polahu mola lahu ilopatea wau timongoli diila mohuto humoyongo ! '
40011018	Tei Yahya leidungga mai -- tio helo puasa wau diila longilu angguru ; wau tau-tauwalo hipo loi̒yawa , ' Tio mai̒lo tuanga lolati ! '
40011019	Botia Walao̒ Manusia , dungga-dungga mai -- Tio helo lamela wau longilu ; tulusi tau-tauwala hipo loi̒yawa , ' Bilohe tau boito ! Olaloa , tahe huwoa̒alo , waito lo tamootagia beya wau waito lotaa odusa . ' Penu boli odito , tinepo lo Allahu Taa̒ala obukuti monto hahaa-siliilio . "
40011020	Lapatao̒ ti Isa malo hentea̒ kokoo-tawaalo , tambati tou̒toonu hepilo hutua-Lio dadaata daa̒ u moo̒linggolabu . Sababu tau-tauwala to kokoo-tawaalo boito diila lohuto lolilihu lonto duduu-sawaalo limongolio .
40011021	" Matopotala timongoli , Korajim ! Wau matopotala olo timongoli , Betsaida ! Humayaalio totoonulalo moo̒linggolabu u pilohutu tohuungi mongoli mapilohutu to Tirus wau Sidon , yi tantu tau-tauwalo mola teto malohiheo lolilihu lonto duduu-sawaalo limongolio wau helomake boo̒ lomilate wau helo podutu peaahuo̒ to lunggongi mongolio .
40011022	Poo̒toloma mao̒ , to Dulahu Kiama , tau-tauwalo Tirus wau Sidon malebe gambangi ambunguo lo Allahu Taa̒ala wolimongoli .
40011023	Wau timongoli , Kapernaum ! Wolo timongoli mapolaio̒-Lio demola sologa ? Diila ! Tumbao̒ timongoli matapiloolo ode nalaka ! Sababu humayaalio totoonulalo moo̒linggolabe u pilohutu tohuungi mongoli boito mapilohutu to Sodom , Sodom boito donggo woluo tunggula botia !
40011024	Poo̒toloma mao̒ , to Dulahu Kiama , taulo Sodom lebe gambangi ambunguo lo Allahu Taa̒ala wolimongoli ! "
40011025	Tou̒ boito ti Isa lodua̒ , " Paapa , Eeya tamotolo kawasa hulungo wau dunia ! Watia mosukuru mola odeli Paapa sababu u ngoa̒amilalo boito hehuliyo li Paapa lonto tahi tootawa wau tao̒ ilimi bo pilopo bilohei li Paapa to tau-tauwalo ode tadiila hio̒o sikolawa .
40011026	Ui-uitolo umoo̒ sanangi hilaa li Paapa . "
40011027	Lapatao̒ ti Isa lobisala , " Totoonulalo u hitua-tuawua mailudu mai li Paapa ode laatia . Diaaluo penu boli ngotaa mao̒ tamotota to Walao̒ ngopohia li Paapa . Diaaluo olo tamotota li Paapa ngopohia Walao̒ , wau tau-tauwala ode tatoonu Walao̒ boito mopoo̒taa mao̒ pasali li Paapa .
40011028	Ponao̒lo mai timongoli ngoa̒amila ode ola-U̒ tahi woongola , wau tamolaasa mobuheto bantalio ; wau̒ mamopo nyamani mai hilaa limongoli .
40011029	Dudui̒ mao̒ palentaa-U̒ wau pobalaajali mai to ola-U̒ . Sababu Wau̒ botie ohilaa mopiohu wau dupadupapa lohilao , yi timongoli mamolaasa nyamani wau moheelo wawao̒ .
40011030	Sababu totoonulalo palentaa-U̒ moo̒sanangi , wau banta u pilopo banta-U̒ mai olimongoli moheelo . "
40012001	Todulahu Saabati tuwau , tou̒ ti Isa yilumaodeo̒ to halabolu lopale ngopita , tahidudua̒ o-Lio malolipu pale , tulusi pilolamelio sababu hipolaanga .
40012002	Tou̒ tau-tauwalo Parisi loo̒onto mao̒ uito , malo loi̒ya timongolio odeli Isa , " Bilohi ! tahidudua̒ ole-Mu malo lambanga butoo̒ lo agamanto lou̒ hipohutua u dinidini todulahu Saabati . "
40012003	Ti Isa lolametao̒ , " Diipo pee̒enta pilobaca limongoli tomimbihu wolo u pilohutu lei Dauda tou̒ tio wau taulio hipolaanga ?
40012004	Tio tilumuwoto ode delomo Bele lo Allahu Taa̒ala ; tulusi lolamela roti u mapilo dewolio ode Allahu Taa̒ala . Lebe-lebe pomao̒ modudua̒ butoo̒ lo agamanto , tio boli taulio diila mowali molamela roti boito -- bo mongo iimamu wambao̒ tamowali .
40012005	Meaalo diipo pee̒enta timongoli lopobaca mao̒ todelomo butoe̒e Musa u timii̒du dulahu Saabati mongo iimamu tahe otuugasia to Bele lo Eeya , hipo lambangawa wuu̒du lodulahu Saabati , bo diila pilopo talalio ?
40012006	Poo̒tuota mao̒ wolo u tilahuda-U̒ botie : teea woluo talebe udaa̒ mao̒ wolo Bele lo Eeya .
40012007	Todelomo Kitabi tulatulade : Odehu hilaolo u kahandakiyo-U̒ , diila bake lo binatangi . Wonu humayaalio timongoli otu-otutuulo mao̒ mongalati tahuda-U̒ boito , tantu timongoli diila tamo potala totau-tauwalo tadiila ototala .
40012008	Sababu Walao̒ Manusia okawasa todulahu Saabati . "
40012009	Ti Isa lololaa mao̒ tambati boito tulusi lonao̒ ode bele ngowale potabiaala .
40012010	Mota teto woluo tamailate uluu̒lio ngotuwali . Dengolo lota tao̒hilaa mololohe totala li Isa , lohintu mao̒ o-Lio , " Wolo mowali mopoo̒luli tau todulahu Saabati ? "
40012011	Ti Isa lolametao̒ , " Humayaalio woluo ngotaalio towolota limongoli ohimba tuwau , wau todulahu Saabati himba boito lodehu ode huango u modelomo ; wolo taa ohuu̒wo lohimba boito diila motolopani momatulai himba boito monto huango boito ?
40012012	Naa , manusia lebe ohalaga wolo himba ! Oditolio , wonu odito , mowali motulungi tau todulahu Saabati . "
40012013	Lapatao̒ ti Isa lotahuda mao̒ ode tailate uluu̒lio ngotuwali boito , " Popotulude mai uluu̒mu . " Tau boito malo potulide uluu̒lio , wau uluu̒lio boito maloluli debo odelo uluu̒lio ngotuwali .
40012014	Bo tau-tauwalo Parisi lololaa mao̒ bele potabiaala boito , lapatao̒ loheeluma u momate li Isa mate-mateelo mao̒ .
40012015	Otaawa li Isa deu̒ tau-tauwalo Parisi boito opatuju u moleeto to batanga-Lio . Oditolio Tio malo lolaa mao̒ tambati boito wau dadaata tau lodudua̒ o-Lio . Lapatao̒ Tio malo poo̒luli ngoa̒amila tahi ngongota .
40012016	Bo Tio lodini olimongolio mopoo̒taa pasalii-Lio ode taawewo .
40012017	Lou̒ odito malo toduo wolo upilo tahuda mai lo Allahu Taa̒ala lotimbulude toli Nabi Yesaya ,
40012018	" Tabotieelo utoliya-U̒ Tatilulaotu-U̒ , tapilonu-U̒ wau tamotuuu̒de tohilaa-U̒ . Rohu-U̒ mawohi-U̒ mao̒ o-Lio , oa̒adili-U̒ mapo habario-Lio ode babaa-ngusawalo .
40012019	Tio diila tamo buutola meaanto monguatio̒ , meaanto mopidato todala-dalaalo daa̒ .
40012020	Talilo u putuputuo̒ diila tabolio-Lio , tohe u iyo-iyoopo diila tapatee-Lio . Tio mamohipate tunggula oa̒adili odungga ;
40012021	ngoa̒amila bangusa mamo tiwunela to o-Lio . "
40012022	Lapatao̒ dilelolio mai odeli Isa ngotaalio tapitoo̒ wau bubu sababu makiluwasa lorohu u moleeto . Ti Isa lopoo̒luli mao̒ tau boito tilinggula tio malowali loo̒onto wau lobisala .
40012023	Ngoa̒amila tau lolinggolabe wau hipo loi̒yawa , " Wolo maa Tio botie walae̒e Dauda tadilanti boito ? "
40012024	Tou̒ tau-tauwalo Parisi loo̒dungohe uito , timongolio lolametao̒ , " Tau botie bo mowali mohinggi rohu moleeto , sababu Beeljebul , tau̒wa lo roroo-huwaalo moleeto boito malongohi kawasa boito o-Lio . "
40012025	Ilotaawa li Isa pikiilangi lotau-tauwalo Parisi boito . Oditolio Tio malo tahuda ode limongolio , " Wonu lipu tuwau mopoo̒ mowali hipole-polemboa̒ wau mumuusua , lipu boito diila tamoo̒ taahangi . Wau kota tuwau meaanto ngaalaa̒ u mopoo-pooo̒ wau mumuusua ngota timongota mamoa̒ntulu .
40012026	Odito olo todelomo bele biluloa̒ saaha li olongia lolati ; wonu ungopo lemboa̒ mopohinggi ungopo lemboa̒ wewo , yi bele biluloa̒ saaha li olongia lolati boito malo poo-pooo̒ wau mamoa̒ntulu .
40012027	Timongoli hemoloi̒ya deu̒ Wau̒ helo pohinggi rohu u moleeto sababu kawasa lo Beeljebul . Wonu odito wolo kawasa lotatoonu tahidudua̒ olemu mopohinggi rohu u moleeto . Tahidudua̒ olemu lohihilao boitolo talopo bukuti deu̒ timongoli tilala !
40012028	Bo Wau̒ mopohinggi rohu u moleeto wolo kawasa lo Rohullah . Wau uito boliilio deu̒ Allahu Taa̒ala malo lumulo lomalenta tohuungi mongoli .
40012029	Woloolo mola tau moo̒ tuwotao̒ ode delomo bele ngotaalio tamolotolo molambata halataalio , wonu tio diila momungupo tamolotolo boito ? Lapatao̒ uito , deu̒ito tio moo̒ lambatao̒ halataalio .
40012030	Taa diila motiwambao̒ ode ola-U̒ tutuulio tutu motehengi ola-U̒ . Wau taadiila momantu ola-U̒ tutuulio tutu mongantulu kalajaa-U̒ !
40012031	Masababu uito , ototai mao̒ , wonu tau mohutu dusa wau moloi̒ya u mohina , tio mowali ambunguolo ! Bo wonu tio mohina Rohullah , tio diila mowali ambunguolo !
40012032	Wonu tau moloi̒ya u hitua-tuawua motehengi Walao̒ Manusia , tio mowali ambunguolo , bo wonu tio mohina Rohullah , tio diila mowali ambunguolo , mopio botia boli mola to ahiilari ! "
40012033	" U moo̒tapu mao̒ hungo u mopiohu , bungolio musi molomiodu . Wonu bungolio diila molomiodu hungolio olo diila mopiohu . Molomiodu meaalo diila bungo lo ayu ngobungo mao̒taawa monto hungolio .
40012034	Timongoli tau moleeto , diila pongalo aakali timongoli moo̒ loi̒ya susuu-aliyaalo u mopiohe , wonu timongoli moleeto ? Wolo uiloi̒ya lotunggilo ui-uitolo u molepatai monto hilao !
40012035	Taa mopiohu mobisala susuu-aliyaalo u mopiohu , sababu tio polupolu lou̒ mopiohu . Bo bolii̒o mao̒ taa moleeto mobisala susuu-aliyaalo lou̒ moleeto sababu tio polupolu lou̒ moleeto .
40012036	Oditolio , poo̒toloma mao̒ : to Dulahu Kiama , ngota-ngota musi momanta timii̒du uiloi̒yaalio udiila ohuna .
40012037	Sababu loi̒yamu lohihilao boitolo u pomake u molantu wolo yio̒ ototala meaanto diila . "
40012038	Lapatao̒ dengolo lota guru lo agama wau tau-tauwalo Parisi loloi̒ya mao̒ , " Paaa̒ Guru amiaatia ohilaa momilohe li Paaa̒ mohutu u moo̒linggolabu . "
40012039	" Donggo boli leetio wau juluhakalio tau-tauwala tojamani botie ! " tametao̒ li Isa , " Timongoli mei̒hutu ola-U̒ u moo̒lingolabu ? Timongoli diila tawohiya-U̒ penu boli tuwau mao̒ u moo̒lingolabu , ngopohia u moo̒linggolabu li Nabi Yunu .
40012040	Tei Yunu lotibiluloa̒ dulahio totolu wau huilio totolu todelomo ombongo tola leidaa̒ . Odito olo Walao̒ Manusia mamo tibiluloa̒ huilio totolu wau dulahio totolu todelomo ombongo huta .
40012041	To Dulahu Kiama , tuango lipu lo Niniwe mamobongu mai pee̒-pee̒enta wolo tau-tauwalo tojamani botie wau mamopo tuludu olimongolio . Sababu tau-tauwalo Niniwe boito malo lilihu lonto dusa limongolio , tou̒ tei Yunu lohutuba to limongolio . Bo teea botia woluo talebe udaa̒ mao̒ wolei Yunu !
40012042	To Dulahu Kiama , ti olongia taabua monto lipu lo Hulialio mamobongu mai pee̒-pee̒enta wolo tau-tauwalo tojamani botie wau mamopo tuludu olimongolio . Sababu u modungoheo̒ pongaajali lei Salomo tamolinepo , ti olongia taabua boito malo huwato ode u molaminga daa̒ lonto huudu dunia . Bo teea botia woluo talebe udaa̒ mao̒ wolei Salomo ! "
40012043	" Wonu bolo rohu u moleeto mololaa mao̒ tahingota-ngotaawa , rohu boito momalita tataa-mbatiyalo u mohengu mololohe tambati pohuhelialio , bo diila odunggaalio .
40012044	Masababu uito tio moloi̒ya , ' Wau̒ mamuli mohualinga mola ode bele u matilolaau̒ mai . ' Tou̒ tio leidungga mola odito , bele boito madidu otua , belesi wau aa̒atulu .
40012045	Lapatao̒ tio lonao̒ wau malodelo pitu rohu wewo ulebe moleetao̒ wolio . Lapatao̒ timongolio tilumuwoto ode delomo tau boito , tulusi lotibiluloa̒ teto . Wau pulitio mao̒ owowoluwoa lotau boito lowali lebe loleetao̒ wolo u bohulio mai . Ui-uitolo olo u mamotoduo mai totau-tauwalo hileeta tojamani botie . "
40012046	Tou̒ ti Isa donggo hemo bisala wolo taa dadaata boito , malonao̒ mai tiilo wau mongo wuta-Tio . Timongolio tilimihulao̒ to bulemengio sambela hipo tolopania alihu moo̒bisala wo-Lio .
40012047	Ngotaalio lotaa dadaata boito malo loi̒ya mao̒ odeli Isa . " Paaa̒ , tiilo wau mongo wutati Paaa̒ woluo to bulemengio . Timongolio ohilaa mobisala woli Paaa̒ . "
40012048	Lapatao̒ ti Isa lolametao̒ , " Tatoonu tiilaU̒ ? Tatoonu mongo wutatu-U̒ ? "
40012049	Lapatao̒ Tio malolunu to tahidudua̒ o-Lio wau lotahuda mao̒ , " Tabotieelo tiila-U̒ wau mongo wutatu-U̒ .
40012050	Taa moponao̒ kahandaki li Paapa-U̒ tosologa , tio-tiolo wutatu-U̒ talolai̒ , wau wutatu-U̒ taabua , wau tiila-U̒ . "
40013001	To dulahulo boito ti Isa lololaa mao̒ bele boito tulusi lonao̒ mota ode biihu lobulalo wau lotihuloa̒a mota teto .
40013002	Ngohuntua daa̒ tau lotia̒mbu topalito li Isa , sababu uito Tio mota lotihuloa̒a tobulotu , hiambola taa dadaata boito hitihula topentadu .
40013003	Lapatao̒ ti Isa helo ngaajali mao̒ dadaata sua̒li to limongolio wolo lomake pohumaya . " Tamoo-mengia ngota lonao̒ mota lomua̒yade bili , " odi-odieelo mola ti Isa lolumulao̒ wungguli-Lio .
40013004	" Tou̒ donggo hemo mua̒yade , woluo bili u lobiihuto todalalo . Tulusi bulungi tilumombotai wau bili boito piloo̒ pulitio .
40013005	Woluo olo u lobiihuto totambati u hibotu-botua , u hutalio ngoi̒di . Bili boito lato lobutu mola sababu bo ngoi̒di hutalio .
40013006	Bo tou̒ mato lodulahu malo panggatai tutuu-mbui̒yo boito lato lololante , lapatao̒ lohengu wau yilate sababu waa̒atio diila tilumolodupo lodelomo .
40013007	Woluo olo bili u lobiihuto todelomo diu̒to oduhi . Diu̒to oduhi boito lobutu mola wau lohupetaa tutuu-mbui̒yo tunggula yilate .
40013008	Bo woluo olo bili lobiihuto tohuta u molomiodu , tulusi lomungo ; woluo u ngohetuto , woluo u wolomo pulu wau woluo olo u tolopulu piu̒wa . "
40013009	Lapatao̒ lohungguli mao̒ lo pohumaya boito ti Isa malo tahuda , " Wonu obulonga , podungohu ! "
40013010	Lapatao̒ tahidudua̒ li Isa lonao̒ mai wau lohintu o-Lio , " Yilongola ti Paaa̒ momake pohumaya wonu mobisala wolo taa dadaata boito ? "
40013011	Ti Isa lolametao̒ , " Sababu timongoli mailohia ponu u motota mao̒ hitua-tuawua u sangaja tiluuo̒ alihu diila otaawa pasali lou̒ woloolo mola Allahu Taa̒ala momalenta , hiambola timongolio diila .
40013012	Sababu taa u mailoluo , mawohiyalo poli , lebe dadaata mao̒ , wau tio mao̒lebealio . Bo taa diila owolo-wolo , yi ngoi̒di uwoluo to olio , tumbao̒ mahamaalo .
40013013	Uitolo sababuulio Wau̒ momake pohumaya wonu mobisala wolo taa dadaata , sababu timongolio momilohu , bo debo odelo taa udiila moo̒onto ; timongolio modungohu bo debo odelo taa udiila moo̒dungohu wau diila mongalati .
40013014	Woleeto lowalilo mola u nilubuwati mai li Nabi Yesaya , ' Allahu Taa̒ala lotahuda : Timongolio mamo dungohe tulusi bo diila mongalati ; timongolio mamo poo̒tuoto tulusi bo diila otaawa limongolio wolo u yilowali .
40013015	Sababu pikiilangi lotau-tauwalo botie malowali lopuntuhu , bulonga limongolio malowali bungolo wau mato limongolio maloheu̒to . Utie motoduo mai alihu mato limongolio diila mao̒ moo̒onto , bulonga limongolio diila mao̒ modungohe , pikiilangi limongolio diila mao̒ mongalati wau diila mao̒ mohualingai ode ola-U̒ , lapatao̒ Wau̒ mopoo̒luli mao̒ olimongolio . ' "
40013016	" Bo donggo boli untungilio timongoli , " tahuda mao̒ li Isa ode tahidudua̒ o-Lio , " Sababu timongoli otutu moo̒onto wau modungohu .
40013017	Poo̒toloma mao̒ , dadaata nabi wau taa u modungohe to Allahu Taa̒ala ohilaa momilohe u ilontonga limongoli masaatia botie , bo diila oontongalio . Timongolio ohilaa modungohe wolo u ilodungohe limongoli masaatia botie , bo timongolio diila moo̒ dungoheo̒ . "
40013018	" Dungohi mao̒ wolo boliilo pohumaya pasali lo tamoo-mua̒yadea boito .
40013019	Bili u lobiihuto todalalo debo odelo tau-tauwalo tahipo dungohe habari pasali woloolo mola Allahu Taa̒ala momalenta , bo diila mongalati . Ibilisi boito lonao̒ mai wau lolambata wolo umaa pilomua̒yadu todelomo hilaa limongolio .
40013020	Bili u lobiihuto totambati u hibotu-botua , debo odelo tau-tauwalo tahi podungohe habari boito wau hua̒a lololimo wolo hilaa sanangi .
40013021	Bo habari boito diila longuwaa̒to todelomo hilaa limongolio . Odito timongolio ilodungga lou̒ suusa meaanto ilalinayalio sababu habari boito , yi timongolio hua̒a lomaahe iimanilio .
40013022	Bili u lobiihuto tohuungo diu̒to oduhi debo odelo tau-tauwalao tahipo dungohe habari boito , bo lolawalo pasali lo tutumuli mongolio sababu ohilaa tumumulo dadaata ngoa̒amilalo . Sababu uito habari lonto Allahu Taa̒ala leihupeto todelomo hilaa limongolio tilinggula diila lomungo .
40013023	Wau bili u lobiihuto tohuta molomiodu debo odelo tau-tauwalo tahipo dungohe habari boito wau longalati daa̒ . Timongolio lomungo ngohuntua , woluo uwolomo pulu , wau woluo olo utolo pulu piu̒wa tilapulio . "
40013024	Ti Isa luli lohungguli mao̒ pohumaya tuwau totaa dadaata , tahuda-Lio , " Wonu bolo Allahu Taa̒ala momalenta owowoluwoalio debo odelo pohumaya botie : Ngotaalio lo tamoo-mengia lomua̒yade bili mopiohu to halabolulio .
40013025	Tou̒ huilio tuwau , tou̒ ngoa̒amila tau donggo hituluhe , musu lo tamoo-mengia boito lonao̒ mai lomua̒yadeo̒ bili lopadengo tohiyango pale boito , lapatao̒ tio malonao̒ .
40013026	Tou̒ pipii-lomulowalo boito lobutu mola wau duduualio lotumbingai , mao̒ontonga olo padengo boito .
40013027	Lapatao̒ tau-tauwalo tahe wuupa lo tamoo-mengia boito lonao̒ mai ode tamoo-mengia boito wau loloi̒ya mao̒ , ' Tuani , diila mati Tuani talo pomulo mao̒ bili u mopiohe to halabolu li Tuani ? Woloolo mola waliilio tunggula mapilo tumula lo papaa-dengowalo mola teto ? '
40013028	Tamoo-mengia boito lolametao̒ , ' Uito huhutu lomusu . ' Lapatao̒ tau-tauwalo tahe wuupa lo tamoo-mengia boito luli lohintu mao̒ , ' Mohuto ti Tuani mola bunggato lamiaatia papaa-dengowalo boito ? '
40013029	' Diila , ' tametio mao̒ , ' sababu wonu papaa-dengowalo boito bunggatolo , pale boito olo mao̒bunggata .
40013030	Huliaalo mao̒ papaa-dengowalo boito tumumulo pee̒-pee̒enta tunggula meidungga pongotolalo . De mapoleleu̒ mao̒ ode tau-tauwalo tamongotolo ; Yimoa̒po papaa-dengio boito , tihuta mao̒ , tulusi pobuwolo . Lapatao̒ yimoa̒alo palelio , tulusi tahua mao̒ todelomo yibungo . ' "
40013031	Ti Isa luli lohungguli mao̒ pohumaya tuwau totaa dadaata , tahuda-Lio , " Wonu bolo Allahu Taa̒ala momalenta owowoluwoalio debo odelo pohumaya botie : Sawi ngobotu hilama lo tahingota-ngotaawa , tulusi pilomulolio to halabolulio .
40013032	Bili losawi yito bili upulito kikiio̒ . Bo wonu malobutu mai , bili boito mowali upulito udaa̒ tohiyango lo pipii-lomuwaalo . Bili boito mowali bungo lo ayu , tilinggula bubuu-lungiyalo matumombotai motibeelea to tataa-ngolio . "
40013033	Woluo pohumaya tuwau uwewo yilungguli mao̒ li Isa totaa dadaata . " Wonu bolo Allahu Taa̒ala momalenta owowoluwoalio debo odelo ragi u hilama lotaabua ngota , tulusi ilulaulio wolo labu lotiligu wopato pulu loliiteli tunggula lolesi ngoa̒amilalo ! "
40013034	Ngoa̒amilalo hepilo ngaajali mao̒ li Isa ode taa dadaata wolo lomake pohumaya .
40013035	Lou̒ odito lotoduwolo mola uiloi̒ya lonabi , " Wau̒ momake pohumaya wonu mobisala woli mongolio ; Wau̒ mamopo habari susuu-aliyaalo u tuutuo̒ tumulalo mai dunia botie lowali ! "
40013036	Lapatao̒ uito ti Isa lololaa mao̒ taa dadaata boito , tulusi tilumuwoto ode bele . Tahidudua̒ o-Lio malonao̒ mai wau loloi̒ya , " Nte tombanga mai li Paaa̒ to olamiaatia boli lo pohumaya pasali lo papaa-dengowalo tohiyango pale boito . "
40013037	Ti Isa lolametao̒ , " Taa u momua̒yade bili umopiohe boito yito Walao̒ Manusia .
40013038	Halabolu boito yito dunia botie . Bili u mopiohu boito yito tau-tauwalo tamalowali umati lo Allahu Taa̒ala . Papaa-dengowalo boito yito tau-tauwalo tahelo tiwambao̒ to Ibilisi .
40013039	Musu talomulo papaa dengowalo boito yito Ibilisi . Sembo lo pongotolo yito Dulahu Kiama , wau tau-tauwalo tahi pongotola boito yito mamaa-lai̒katiyalo .
40013040	Debo odelo papaa-dengowalo yimoo̒lo wau tumbilalo todelomo tulu , de mao̒dito olo to Dulahu Kiama .
40013041	Walao̒ Manusia mamopoa̒hu mai mamaa-lai̒kati-Lio mongambu mao̒ monto wolota umati-Lio ngoa̒amila tamoo̒ sababu tau mohutu dusa , wau ngoa̒amila taa wewolio tahelohutu u moleeto .
40013042	Timongolio ngoa̒amila mapo mahulo-Lio ode delomo tihengo tulu uyinta-yintalabu ; mota teto timongolio mahumoyongo wau modutolo .
40013043	Wau tahi pohutua kahandaki lo Allahu Taa̒ala mamotinelo debo odelo mato lodulahu todelomo Dunia Bohu lo Allahu Taa̒ala , ti Paapa limongolio . Oditolio wonu obulonga , podungohu ! "
40013044	" Wonu bolo Allahu Taa̒ala momalenta , owowoluwoalio debo odelo pohumaya botie ; woluo halata u tuutuo̒ todelomo huta tulusi lotapulio lo tahingota-ngotaawa , wau luli pilopo tahulio mao̒ todelomo huta . Lapatao̒ kalana wengahio , tau boito mota lopotali ngoa̒amila milikiilio , tulusi luli lohualingai wau lotali huta boito . "
40013045	" Wonu bolo Allahu Taa̒ala momalenta , owowoluwoalio debo odelo pohumaya botie : Daahangi ngota hemo lolohe mumuu-tialaalo u ohalaga .
40013046	Tou̒ tio loo̒dungga mutiala ngobotu upolu-polutuo̒ gaagalio , tio hua̒a lonao̒ wau mota lopotali ngoa̒amilalo milikiilio , tulusi lotali mutiala u ngobutu boito . "
40013047	" Wonu bolo Allahu Taa̒ala momalenta , owowoluwoalio pilohumaya wolo pajala upilo loladu tobulalo , lapatao̒ loo̒tapu mai tola u hidala-dalaala .
40013048	Tou̒ pajala boito malopolu , pajala boito bilintaa̒i ode tudulio lo tahi pohalawa . Lapatao̒ timongolio malo tihuloa̒a wau lopowiwi mao̒ totoo-lawaalo boito : U mopiohe tilahu limongolio to bolinggo wau udiila mopiohe pilomahuli mongolio .
40013049	Odito olo sua̒liilio to Dulahu Kiama , mamaa-lai̒katiyalo mamonao̒ mai mopowiwi mao̒ tau-tauwalo tahileeta , monto tau-tauwalo tahi pohutua kahandaki lo Allahu Taa̒ala .
40013050	Lapatao̒ tau-tauwalo tahileeta boito mapo mahulolo ode delomo tihengo otulu . Mota teteetolo timongolio mahumoyongo wau modutolo . "
40013051	" Wolo timongoli mongalati lou̒ ngoa̒amilalo boito ? " tahuda mao̒ li Isa . " Mongalati Paaa̒ ! " uali mongolio .
40013052	Lapatao̒ ti Isa lotahuda mao̒ , " Uitolo sababuulio timii̒du guru lo agama tamalowali pongawaa̒ umati lo Allahu Taa̒ala , deu̒ito-yito debo odelo ngotaalio lituani lobele talo polualo monto tambati lo halataalio babaa-langiyalo bohu wau deedelo . "
40013053	Lapatao̒ ti isa yilapato lohungguli mao̒ popoo-humaayalo boito , Tio lololaa mao̒ tambati boito ,
40013054	tulusi luli lohualinga mola ode kambungu pilohuluta loduhu-Lio , mola teto Tio lonao̒ helo ngaajali tobele potabiaalo , wau tahelo dungohe o-Lio teto , hilinggolabe daa̒ . Timongolio hipoloi̒yawa , " Lonto utoonu tau botie loo̒toduo mai hikimati debo odelo uito ? Wau lonto utoonu Tio loo̒tapu kawasa u mohutu moo̒linggolabe ?
40013055	Diila maa Tio botie walao̒ pani lo ayu ? Diila mati Maria boito tiilo-Lio ; wau mongo wuta-Tio yito tei Yakobus , tei Yusu , tei Simon , walei Yudas ?
40013056	Wau diila mamongo wuta-Tio tahi biluloa̒wa tewe olo ? Lonto utoonu lotapu-Lio mai ngoa̒amilalo boito ? "
40013057	Yi timongolio diila lololimo li Isa . Lapatao̒ ti Isa malo tahuda olimongolio , " Nabi ngota hulumatiolio boli tou̒toonu , ngopohia to kambungu pilohuluta loduhulio wau tobelelio lohihilao . "
40013058	Masababu uito ti Isa diila helohutu dadaata u moo̒linggolabe mota teto sababu timongolio diila palacaya .
40014001	Tou̒ boito tei Herodes , tao̒kawasa tolipu lo Galilea , loo̒dungohe pasali li Isa .
40014002	Tei Herodes malo loi̒ya ode tahidihima pantungo lipulio , " Tantu utieelo tei Yahya Tamopolihua tamaa luli tilumumulai ! Uito sababuulio Tio okawasa helohutu u moo̒linggolabe . "
40014003	Sababu tou̒ dipo-dipolulio mai uito tei Herodes malei̒ wau̒pa olei Yahya wau lomungu olio wau lopotuwoto ode delomo tutupa . Tei Herodes lohutu mao̒ odito kalana sua̒li li Herodias , dile lowutatio lohihilao , deu̒ito-yito tei Pilipus .
40014004	Sababu pee̒enta tei Yahya loloi̒ya odie odelei Herodes , " Diila mowali yio̒ monika woli Herodias ! "
40014005	Otutuulio mao̒ tei Herodes ohilaa momate olei yahya mate-mateelo mao̒ , bo tio moohe totaa dadaata , sababu hea̒nggapuo limongolio tei Yahya boito nabi .
40014006	Tou̒ tei Herodes lopolame dulahe ilowaliilio mai , walao̒ taabua li Herodiasi longelungo totalu lotaa hetilo duwolio . Elungio boito loo̒sanangi daa̒ hilaa lei Herodes ,
40014007	tilinggula tei Herodes lodanti mao̒ olio wolo tadia deu̒ penu boli wolo u pohileelio , mawohilio olio .
40014008	Sababu pilopopatu mao̒ liilolio , tadulahu boito malo bisala , " Pohile lowatia lunggongee Yahya Tamopolihua to saaa̒tilo botia tanitani mai tobaki ! "
40014009	Loo̒dungohe hihiile boito , tei Herodes masiluukali daa̒ . Bo sababu tio malo tadia totalu lotaa hetilo duwolio , yi tio malo malentao̒ lei̒ poo̒polu mao̒ hihiile lo tadulahu boito .
40014010	Tio lopoa̒hu tau ode tutupa mota lolimadei lunggongee Yahya .
40014011	Lapatao̒ lunggongee Yahya boito dilelolio mai tobaki wau yilohilio mao̒ ode tadulahu boito . Tulusi tadulahu boito poli lodelo ode liilolio .
40014012	Lapatao̒ uito tahidudua̒ olei Yahya lonao̒ mai lohama milate lei Yahya wau yilobungio . Tulusi timongolio malonao̒ lopoo̒taa ulotoduo boito toli Isa .
40014013	Tou̒ ti Isa loo̒dungohe habari boito , Tio malo titae̒ tobulotu tutuuwau wau lololaa mao̒ tambati boito , u lonao̒ mota ode tambati diila otau . Bo tou̒ tau-tauwala loo̒dungohe sua̒li boito , timongolio malo lolaa mao̒ kota limongolio wau helo hunuhe li Isa loli tudulio .
40014014	Tou̒ ti Isa lolaaheo̒ lonto bulotu wau loo̒onto taa dadaata boito , lodehu hilaa-Lio olimongolio . Tulusi Tio malo poo̒luli tau-tauwalo tahi ngongota towolota limongolio .
40014015	Tou̒ lolaangio malo , tahidudua̒ li Isa lonao̒ mai wau loloi̒ya o-Lio , " Dulahu malo laango wau tambati botie tihitihi mai . Lebe mopiohu ti Paaa̒ mopoa̒hu mota tau-tauwalo botie monao̒ , alihu mota motali mai ua̒alo to kakaa-mbunguwalo . "
40014016	" Diila palalu timongolio monao̒ , " tahuda li Isa , " Timongolilo tamongohi mao̒ ua̒alo olimongolio . "
40014017	" Amiaatia bo wambao̒ oroti limo lobutu wau uponula dulo botu ! " tametao̒ lo tahidudua̒ li Isa boito .
40014018	" Deloa mai uito , " tahuda mao̒ li Isa .
40014019	Lapatao̒ Tio malo poa̒hu taa dadaata boito lotihuloo̒ toitaato huo̒yoto . Tulusi Tio lohama roti limo lobotu wau uponula dulo botu boito , lapatao̒ yilumanggela mola ode hulungo wau lolapali sukuru ode Allahu Taa̒ala . Lapatao̒ uito Tio lomita-mitangao̒ roti boito lo uluu̒-Lio wau lohudu mao̒ ode tahidudua̒ o-Lio u lolaya-layade mota ode taa dadaata boito .
40014020	Timongolio ngoa̒amila lolamelo lobubuu-tuhulo mao̒ . Lapatao̒ uito tahidudua̒ li Isa malo himoa̒a lebe lou̒ aalo boito ; woluo mopulaa dulo kalanji hipolua .
40014021	Talo lamelo tou̒ boito tanu limo lolihu lota , diipo yileekeni mongobua wau tau̒kekeei̒ .
40014022	Lapatao̒ uito ti Isa lopoa̒hu tahidudua̒ o-Lio lotitae̒ tobulotu wau pilei̒ muloa-Lio mola lobalango ode ngotuwali lobulalo , sambela Tio donggo hemei̒ walingopo totaa dadaata boito .
40014023	Lapatao̒ taa dadaata boito lonao̒ , ti Isa lotao̒de mola huludu tuwau mola lodua̒ tutuuwau . Tou̒ mahui mai , debo donggo mota teto ti Isa tutuuwau .
40014024	Tou̒ boito bulotu u tilae̒ya lo tahidudua̒ li Isa , malo laminga mota tohuungo bulalo . Bulotu boito hepilo-pilomai̒ lobuo̒olo , sababu dupoto tutuuwalia dulungio wolo bulotu .
40014025	Towolota lou̒ jamu 3 wau jamu 6 didimodupo , ti Isa malonao̒ mai ode limongolio lonao̒ totudu lotaluhu .
40014026	Tou̒ tahidudua̒ o-Lio loo̒onto o-Lio lonao̒ totudu lotaluhu , iloohea daa̒ timongolio . " Ponggo ! " wuwaatii̒ mongolio mailoohe .
40014027	Boti Isa lato lolametao̒ , " Poo̒oyo mola ! Wau̒ ti Isa . Diila oohe ! "
40014028	Lapatao̒ tei Petrus malo loi̒ya , " Wonu Ito memangi ti Isa , palentai mai watia monao̒ totudu lotaluhu . "
40014029	" Odia mai , " tahuda li Isa . Oditolio tei Petrus malolaahe mola lonto bulotu , lonao̒ totudu lotaluhu odeli Isa .
40014030	Bo tou̒ tei Petrus loo̒onto deu̒ malo odito udaa̒lio dupoto tobulalo boito , mailoohe tio wau mahe lumodua̒a mola , " Eeya bantui mai ! " wuwaatii̒o .
40014031	Ti Isa hua̒a lohudu uluu̒-Lio wau loheu̒pa olio , wau lotahuda mao̒ , " Petrus , Petrus , yio̒ botie diila boti palacaya . Yilongola yio̒ diila boti palacaya to ola-U̒ ? "
40014032	Tulusi duduulotalo malotitae̒ mola tobulotu boito , wau dupoto olo mailoole .
40014033	Yi tahidudua̒ li Isa malo sujudu lolubo o-Lio . Timongolio malo loi̒ya , " Otutu Eeya yito Walao̒ Allahu Taa̒ala ! "
40014034	Tou̒ timongolio leidungga mola ode ngotuwali lobulalo , timongolio lolaaheo̒ lonto bulotu to Genesaret .
40014035	Wau tou̒ tau-tauwalo mota teto loo̒onto deu̒ talei dungga mai botie ti Isa , timongolio malo pololade mola habari boito ode ngoa̒amila madala totili lokota boito . Tulusi ngoa̒amila tahi ngongota dilelolio mai odeli Isa .
40014036	Wau timongolio lomolohone o-Lio alihu moo̒ dedeto jumba-Lio , penu bo biihio . Lapatao̒ ngoa̒amila taloo̒ dedeto maloluli .
40015001	Taulo Parisi ngopolemboa̒ wau dengolo lota guru lo agama lonto Yerusalemu lonao̒ mai odeli Isa . Timongolio helo hintu o-Lio ,
40015002	" Yilongola tahidudua̒ ole-Mu diila moduduo̒ uu̒du linenemoyanto ? Tou̒ mamo lamelo , timongolio diila mohuwalo meimulo moduduo̒ wuu̒du ! "
40015003	Ti Isa lolametao̒ , " Wau yilongola olo timongoli molambanga palenta lo Allahu Taa̒ala , bo kalana ohilaa moduduo̒ uu̒du linenemoyamu ?
40015004	Sababu Allahu Taa̒ala malo tahuda , ' Hulumatia mao̒ tiyamamu woliilamu , ' wau ' Titaalo tita tamoloi̒-loi̒ya oliilolio wau oliyamolio , musi hukuu-maniyola mate-mateelo mao̒ . '
40015005	Bo timongoli helo ngaajali ; wonu tamoloi̒ya mao̒ ode mongo dulaa̒lio , ' Wolo uwajibulio wohi laatia odeli paapa woli maama , mapilopo dewo laatia ode Allahu Taa̒ala , '
40015006	yi tau boito diilalo powajibuwolo u mohulumati tomongo dulaa̒lio . Oditolio , kalana uu̒du linenemoyamu , timongoli diila momandungi tahuda lo Allahu Taa̒ala .
40015007	Timongoli tau munaapiki ! Tiluhata daa̒ wolo u nilubuwati mai lei Yesaya pasali limongoli , deu̒ito-yito ,
40015008	' Odie mola tahuda lo Allahu Taa̒ala : Tau-tauwala boito bo hipo lubowa ola-U̒ wolo loi̒ya , bo hilaa limongolio molaminga monto ola-U̒ .
40015009	Diila ohunalio timongolio molubo ola-U̒ , sababu wuu̒du lomanusia u pilo ngaajali limongolio debo odelo uito wuu̒du-U̒ . ' "
40015010	Lapatao̒ ti Isa lotiangai tau-tauwalo wau lotahuda mao̒ olimongolio , " Dungohi mao̒ alihu mongalati !
40015011	U tumuwoto ode ngangolio diila moo̒ najisi tau boito ; bo u lumualai monto ngango ui-uitolo umoo̒ najisi olio . "
40015012	Lapatao̒ tahidudua̒ li Isa lonao̒ mai wau loloi̒ya o-Lio , " Wolo otaawa li Paaa̒ deu̒ tau-tauwalo Parisi boito longongoto hilao tou̒ loo̒dungohe li Paaa̒ lotahuda odito ? "
40015013	Ti isa lolametao̒ , " Motii̒du pilomulo udiila pilomulo li Paapa-U̒ tosologa mabunggatolo .
40015014	Diila mao̒ pandungia tau-tauwalo Parisi boito . Timongolio boito mongo tau̒wa hipiitoa̒ ; wau wonu taa pitoo̒ modedea̒ taa pitoo̒ , duduulotalo mamodehu ode delomo huango . "
40015015	Ualei Petrus , " Tulungia mai mopoo̒ patato pohumaya boito olamiaatia Paaa̒ ! "
40015016	Ti Isa lolametao̒ olimongolio , " Wolo timongoli debo diipo mongalati ?
40015017	Diila otaawa limongoli deu̒ u tumuwoto ode delomo ngango molaahe mola ode delomo ombongo , wau lapatao̒ muli lumualai ?
40015018	Bo u lumualai monto ngango , asaliilio mai monto hilao ; wau mau̒itolo umoo̒ najisi totau .
40015019	Sababu monto hilao tumoodei totoonulalo pikiilangi moleeto , umoo̒ sababu tau momate mateelo mao̒ , mojina , mohutu u huloto , motao̒ , mosakusi paaluti wau mopitana .
40015020	Ui-uitolo umoo̒ sababu tau mowali najisi , wau diila molamela wolo uluu̒ udiila huwa-huwalo . "
40015021	Lapatao̒ ti Isa lololaa mao̒ tambati boito wau lonao̒ mola ode madala totili lokota Tirus wau Sidon .
40015022	Ngotaalio lotaabua Kanaa̒n tomadala boito , lonao̒ mai odeli Isa sambela wuwa-wuwaatia̒ , " Walae̒e Dauda , ponua mai watia ! Walao̒ watia taabua ilotuanga lorohu u moleeto . Matiluhua daa̒ tio ! "
40015023	Ti Isa diila lolameto sama-samaata ode taabua boito . Tulusi tahidudua̒ li Isa lonao̒ mai ode o-Lio wau lomolohone mao̒ , " Paaa̒ , pei̒ walingalo mota taabua boito . Tio bo wambao̒ bulu-buluhuto to wuleyanto ! "
40015024	Ti Isa lotahuda mao̒ , " Wau̒ botie yilao-Lio mai bo wambao̒ ode bangusa lo Isirai̒lu , tolomodulio ode limongolio tamaa yilapalo . "
40015025	Taabua boito lonao̒ mai lapatao̒ losujudu mola totalu li Isa wau loloi̒ya , " Tulungia mai watia , Tuani . "
40015026	Ti Isa lotahuda mao̒ , " Diila mopiohu mohama ua̒alo lo tau̒kekeei̒ wau mopo mahula ode apula . "
40015027	" Otutu , Tuani , " ualo taabua boito , " bo penu boli apula olo mongaa labito u mobiihuta mola monto meja lituanilio . "
40015028	Lapatao̒ ti Isa lotahuda mao̒ olio , " Ibu , otutu udaa̒ iimanimu ! Huliaalo mao̒ motoduo mai wolo u otohilaamu ! " To saaa̒tilo boito walao̒ taabua boito maloluli .
40015029	Ti Isa lololaa mao̒ tambati boito , tulusi lotiduluhe mota loli pentadu lo Bulalo Galilea . Lapatao̒ Tio lotao̒de mola huludu tulusi lotihuloa̒a mota teto .
40015030	Dadaata tau lonao̒ mai ode o-Lio hideloa tau-tauwalo tahi penggoa , tapitoo̒ , tadidu mowali monao̒ , taabubu , wau donggo dadaata tahi ngongota wewolio . Timongolio lodepito tau-tauwala boito totalu li Isa , wau Tio helo poo̒luli totau-tauwala boito .
40015031	Dadaata tau tawoluo mota teto lolinggolabe daa̒ , tou̒ timongolio loo̒onto mao̒ taa bubu malowali lobisala , taa penggo maloluli , tadidu mowali monao̒ malowali lonao̒ , wau taa pitoo̒ maloo̒onto , tulusi timongolio malomuji-muji Allahu Taa̒ala bangusa lo Isirai̒lu .
40015032	Lapatao̒ ti Isa lotiangai tahidudua̒ o-Lio tulusi lotahuda mao̒ , " Wau̒ momonu totaa dadaata botie . Matolo hui hiheolio timongolio mai wola-U̒ , wau botia timongolio didu o ua̒alo . Wau̒ diila mongohi olimongolio mohuwalingo lou̒ hipolaanga , tolongao̒ timongolio bolo meibanti todalalo . "
40015033	Lapatao̒ tahidudua̒ li Isa malohintu o-Lio , " Tou̒toonu mowali poo̒ tapulanto ua̒alo tomadala u tihitihi mai botie ode taa dadaata odie ? "
40015034	" Ngoolo botu mao̒ roti tolimongoli ? " yilintu li Isa olimongolio . " Pitu , " tametao̒ limongolio , " wau uponula kekeei̒ dengolo botu . "
40015035	Yi ti Isa malo poa̒hu taa dadaata boito lotihuloa̒a tohuta .
40015036	Lapatao̒ Tio lohama roti pitu lobotu boito wau uponulalio , tulusi lolapali mola sukuru ode Allahu Taa̒ala . Lapatao̒ uito Tio lomita-mitangao̒ roti wau uponula boito wolo uluu̒-Lio tulusi yilohi-Lio ode tahidudua̒ o-Lio . Wau timongolio malo laya-layade mota totaa dadaata boito .
40015037	Ngoa̒amila tau boito lolamelo tunggula lobutuhu . Lapatao̒ uito tahidudua̒ li Isa malo himoa̒a lebelio lou̒ aalo boito . Ngoa̒amilalo pitu lokalanji hipolua .
40015038	Tingga bo mongo lolai̒ wambao̒ tamalo lamelo tou̒ boito wopato lihu lota diipo yilia̒apo mongobua wau tau̒kekeei .
40015039	Lapatao̒ ti Isa malei̒ walinga mota taa dadaata boito . Tio lohihilao malo titae̒ tobulotu tuwau wau lobite ode madala lo Magadan .
40016001	Woluo dengolo lota taulo Parisi wau taulo Saduki lonao̒ mai odeli Isa ohilaa mopotala o-Lio . Timongolio mei̒hutu o-Lio moo̒linggolabe umopo bukuti mao̒ deu̒ Tio dungga-dungga mai monto Allahu Taa̒ala .
40016002	Ti Isa lolametao̒ , " Wonu mato lodulahu donggo titiipa mota , timongoli mamoloi̒ya , ' Dulahu mopiohu , sababu hulungio meela . '
40016003	Wau wonu dumodupo timongoli mamoloi̒ya , ' Dulahu botie madidiyalo , sababu hulungo meela wau duo̒duo̒mo . ' Naa , timongoli mowali molaamali dulahu lou̒ momilohe mola hulungo , lebe-lebe pomao̒ totoonulalo tuoto lojamani diila olaamalia limongoli ! "
40016004	" Mailaba leetio wau juluhakalio tau-tauwala tojamani botie . Timongoli mei̒hutu ola-U̒ u moo̒linggolabe . Timongoli diila tawohiyalo u moo̒linggolabe penu boli tuwau mao̒ ngopohia u moo̒linggolabe li Nabi Yunu . " Tou̒ yilapato lotahuda odito , ti Isa lololaa mao̒ olimongolio , tulusi malonao̒ .
40016005	Tou̒ tahidudua̒ li Isa leidungga mota ode ngotuwali lobulalo , bolo ilotaawa limongolio deu̒ timongolio loo̒lipata lodelo roti .
40016006	Ti Isa lotahuda olimongolio , " Poo̒daha-dahaalo mao̒ ragi tau-tauwalo Parisi wau Saduki . "
40016007	Loo̒dungohe tahuda li Isa odito , tahidudua̒ o-Lio malo loi̒ya ngota timongota , " Tio lotahuda odito sababu ito diila lodelo mai roti . "
40016008	Otaawa li Isa wolo u hebisalaa limongolio . Oditolio Tio malo tahuda mao̒ , " Yilongola timongoli hemo susuua̒lia lou̒ diila oroti ? Timongoli diila boti palacaya !
40016009	Debo diipo mongalati timongoli ? Diila oe̒ela mola limongoli u roti limo lobotu mapili-pilitanga-U̒ ode taalimo lolihu lota ? Ngoolo kalanji lebelio loroti u mailimoi̒ mongoli ?
40016010	Wau woloolo mola olo wolo roti pitu lobotu ode tawopato lihu lota boito ? Ngoolo kalanji lebelio lou̒ aalo u mailimoi̒ mongoli ?
40016011	Yilongola dilumutu timongoli diila mongalati deu̒ Wau̒ diila hemobisala woli mongoli pasali loroti ? Poo̒daha-dahaalo mao̒ ragi tau-tauwalo Parisi wau Saduki ! "
40016012	Pulitio mao̒ tahidudua̒ li Isa boito longalati deu̒ ti Isa mei̒ podaha-dahaalo mao̒ olimongolio boito diila toragi u hepomake pohutu roti , bo to popoo-ngajaliyalo tau-tauwalo Parisi wau Saduki .
40016013	Ti Isa lonao̒ ode madala totili lokota Kaisarea Pilipi . Mota teto Tio lohintu to tahidudua̒ o-Lio , " Modudua̒ loi̒ya lotau , Walao̒ Manusia boito tatoonu ? "
40016014	Tahidudua̒ o-Lio malo lametao̒ , " Woluo talo loi̒ya tei Yahya Tamopolihua . Woluo olo talo loi̒ya tei Elia . Taawewo poli loloi̒ya tei Yeremia meaanto tala ngota lonabi . "
40016015	" Bo modudua̒ olimongoli lohihilao , tatoonu Wau̒ botie ? "
40016016	Tei Simon Petrus lolametao̒ , " Ti Paaa̒ yito Olongia Tamoo-poa̒ahua Walao̒ Allahu Taa̒ala Tatumu-tumulo . "
40016017	" Mai̒luntungi daa̒ yio̒ , Simon walae̒e Yona ! " tahuda li Isa . " Sababu diila manusia tamalo poo̒taa mai sua̒li boito to olemu , boti Paapa-U̒ tosologa .
40016018	Sababu uito ototai mao̒ , yio̒ botie tei Petrus , botu u motoheeto . Wau toitaato wumbato botu botieelo Wau̒ mamomongu mao̒ galeja-U̒ , udiila mowali olaahe ; penu boli lomautu !
40016019	Wau̒ mamongohi mai olemu uu̒nti Dunia Bohu lo Allahu Taa̒ala . Wolo u diniyomu toitaato dunia , uito olo dididini tosologa . Wau wolo u banaliyamu toitaato dunia , uito olo banaliyalo tosologa . "
40016020	Lapatao̒ ti Isa malo poe̒elao̒ to tahidudua̒ o-Lio alihu timongolio diila mopoo̒taa boli olo tatoonu deu̒ Tio-tiolo Olongia Tamoo-poa̒ahua .
40016021	Tumulalo mai tosaaa̒ti boito , ti Isa lotahuda wolo juujulu ode tahidudua̒ o-Lio , deu̒ Tio musi monao̒ ode Yerusalemu wau mola modutolo dadaata monto mongo tau̒wa , mongo iimamu tau̒wa wau guguu-ruwaalo agama . Tio mapateelio mate-mateelo mao̒ , bo todulahu otolulio Tio mamuli mobongu mai .
40016022	Lapatao̒ tei Petrus lomantangao̒ li Isa ode yintili wau lodini o-Lio , ualio mao̒ , " Pohileaala dua̒ Allahu Taa̒ala mopo lamingao̒ sua̒li boito , oo Eeyau̒ ! Diila bolo sua̒li boito motoduo mai to Eeya ! "
40016023	Ti Isa maloili mao̒ tulusi lotahuda odelei Petrus , " Pohinggi mao̒ monteea Tamoo-heingawa ode dusa ! Yio̒ mongabu-ngabuuto ola-U̒ . Pikiilangimu boito pikiilangi lomanusia ; diila pikiilangi lo Allahu Taa̒ala ! "
40016024	Lapatao̒ ti Isa lotahuda ode tahidudua̒ o-Lio , " Taa u mohuto modudua̒ ola-U̒ , musi momalonga polohuna daa̒ batangalio lohihilao wau momota salipulio , wau tulusi modudua̒ ola-U̒ .
40016025	Sababu taa u motohilaa momintengi tutumulio , mao̒olia lo tutumulio . Bo taa u mopobake tutumulio ode ola-U̒ , mamoo̒tapu tutumulio .
40016026	Wolo untungilio ode tahingota-ngotaawa , wonu ngoilanggubu dunia botie mowali milikiilio , bo tio oolia lo tutumulio ? Wolo mowali tutumulo boito tuloa̒lo lou̒ hitua-tuawua ?
40016027	Diilalo mohiheo Walao̒ Manusia , pee̒-pee̒enta wolo mamaa-lai̒ikati-Lio , mamei dungga wolo kawasa li Paapa-Lio . Tou̒ boito Tio mamolontuli mai timii̒du tau motuuu̒de wolo huhutuulio .
40016028	Ototai mao̒ ! Towolota limongoli teewe woluo tadiila mate , tou̒ diipo moo̒onto Walao̒ Manusia meidungga mai odelo Olongia . "
40017001	Wolonggui mola lapatio mao̒ ti Isa malodelo olei Petrus wolei Yakobus wau wutatio tei Yahya , lotitihi mola tohui̒dee tuwau u molanggato .
40017002	Totalu limongolio , lolomelo lomola baya li Isa : Baya-Lio malo tilango debo odelo mato lodulahu wau boo̒-Lio moputio̒ hii̒nta-intawa .
40017003	Lapatao̒ tahidudua̒ o-Lio toulota boito maloo̒onto olei Musa wolei Elia hemobisala woli Isa .
40017004	Lapatao̒ tei Petrus loloi̒ya mao̒ odeli Isa , " Eeya sanangi daa̒ ito teea . Wonu otohilaa lo Eeya , Watotia mamopo tihulo kema tolo wale teea : tuwau ode Eeya , tuwau olei Musa , wau u tuwau poli olei Elia . "
40017005	Tou̒ tei Petrus donggo hemobisala , heengo u motilango daa̒ malo henggubei olimongolio wau lonto heengo boito dungo-dungohei suala lotahuda mai , " Tabotieelo Walau̒u-U̒ tapilonu-U̒ . Tio moo̒sanangi hilaa-U̒ . Podungoheo̒ o-Lio ! "
40017006	Tou̒ tahidudua̒ li Isa loo̒dungohe suala boito , timongolio mailoohe daa̒ tilinggula leidambao̒lo mola tohuta .
40017007	Boti Isa malonao̒ mai wau lodedeta olimongolio . " Tihulolo mola , " tahuda-Lio mao̒ . " Diila oohe ! "
40017008	Tou̒ timongolio lomiloheo̒ , diduluo mao̒ tai̒loontonga limongolio , ngopohia boti Isa wambao̒ .
40017009	Tou̒ timongolio lotuhuta mola lonto hui̒dee boito ti Isa lopoe̒elao̒ olimongolio , " Diila mao̒ polelea boli olo tatoonu wolo u iloontonga limongoli engonti , tou̒ Walao̒ Manusia diipo bongulo-Lio mai monto opopate . "
40017010	Tahidudua̒ li Isa lohintu mao̒ o-Lio , " Yilongola guguu-ruwaalo agama hipo loi̒yawa deu̒ tei Elia musi meimulopo mai ? "
40017011	Ti Isa lotahuda mao̒ , " Memangi tei Elia monao̒ mai wau tio mamo poo̒belesi mao̒ totoonulalo u hituwa-tuawua .
40017012	Bo Wau̒ motahuda mai olemu tei Elia malonao̒ mai , bo tau-tauwala diila loo̒onuhe olio ; hepilohutu limongolio tio bolo totoonulalo u otohilaa limongolio . Wau odito olo u mapohutuo limongolio to Walao̒ Manusia . "
40017013	Lapatao̒ tahidudua̒ o-Lio malo ngalati deu̒ ti Isa lotahuda pasali lei Yahya Tamopolihua .
40017014	Tou̒ ti Isa wau toulota tahidudua̒ o-Lio luli lohualingo ode taa dadaata boito , talolai̒ ngota malonao̒ mai , wau losujudu mola totalu li Isa ,
40017015	wau loloi̒ya , " Paaa̒ ponua mai walao̒ watotia . Ngongotio hedudeetolo . Ngongoto lodudeetio boito wonu meidungga malo laba-labaalo tilinggula tingga maito tio modehu ode delomo tulu wau tingga maito olo tio modehu ode delomo taluhu .
40017016	Watotia malodelo ode tahidudua̒ li Paaa̒ , bo timongolio diila lowali lopoo̒luli mao̒ olio . "
40017017	Ti Isa lotahuda mao̒ , " Mailaba timongoli botie ! Timongoli tutuulio tutu tau-tauwalo tahelo halahu lonto dalalo u otutu wau diila palacaya . Tunggula omolua Wau̒ musi motibiluloa̒ woli mongoli wau mosabali woli mongoli ? Deloa mai walao̒ boito !
40017018	Tulusi ti Isa lomalentao̒ rohu u moleeto todelomo walao̒ boito yilumualo . Wau rohu u moleeto boito mailumualo , tulusi walao̒ boito loluli to saaa̒tilo boito .
40017019	Lapatao̒ tahidudua̒ li Isa lonao̒ mai ode o-Lio lotiwiwi mao̒ wau lohintu o-Lio , " Paaa̒ , wolo sababuulio amiaatia diila mowali mopohinggi rohu umoleeta boito ? "
40017020	Ti Isa lolametao̒ , " Sababu timongoli diila boti palacaya . Eelai mao̒ ! Wonu timongoli o iimani penu bo odelo udaa̒ bili losawi , timongoli mowali moloi̒ya ode huludu botie , ' Limbatolo mola odito ! ' tantuulo mao̒ huludu botie mamo limbato . Diaaluo penu boli tuwau mao̒ udiila opohutuo limongoli ! [
40017021	Bo rohu u moleeto debo odelo utie , bo mowali yinggilola lodua̒ wau puasa . ] "
40017022	Tou̒ tahidudua̒ li Isa hia̒mbua to Galilea , ti Isa lotahuda mao̒ ode limongolio , " Diilalo mohiheo , Walao̒ Manusia mawuduolio ode kawasa lomanusia .
40017023	Tio mapateelio mate-mateelo mao̒ , bo todulahu otolulio Tio mamuli bongulo-Lio mai . " Yi tahidudua̒ o-Lio mahi suukalia daa̒ .
40017024	Tou̒ ti Isa wau tahidudua̒ o-Lio leidungga mola ode Kapernaum , tahipo tagia beya Bele lo Eeya lonao̒ mai odelei Petrus wau lohintu mao̒ , " Ti Gurumu hemomayali beya Bele lo Eeya meaanto diila ? "
40017025	Tei Petrus lolametao̒ , " Hemomayali ! " Tou̒ tei Petrus lohualingo , ti Isa lohimelu mao̒ olio leimula , " Simon woloolo mola huhamamu ? Tatoonu tamusi momayali mao̒ beya meaalo haasili ode mongo olongia todunia botie ? Ulipu meaalo taadeli ? "
40017026	" Taadeli , " tametao̒ lei Petrus . " Wonu odito , " tahuda mao̒ li Isa ulipu diila palalu momayali .
40017027	Bo diila mowali ito mopo ngongoto hilaa lotau-tauwalo boito . Oditolio , ponao̒lo ode bulalo mota pongailolo . Hamaawa mai bohulo tola u ohamaamu . Todelomo ngangolio boito yio̒ mamoo̒ dungga mato lodoi u motuuheta wolo beyaanto duulota . Hamaawa doi boito wau bayalia mao̒ olimongolio beyaanto ode Bele lo Eeya . "
40018001	Tou̒ boito tahidudua̒ li Isa lonao̒ mai ode o-Lio wau lohintu , " Tatoonu tahe anggapuolio pulito udaa̒ towolota umati lo Allahu Taa̒ala ? "
40018002	Ti Isa malo tiangai walao̒ talolai̒ kikiia̒ ngota , wau lopotihulo olio totalu limongolio .
40018003	Lapatao̒ ti Isa lotahuda mao̒ , " Pomalacayalo ! Bo wonu timongoli molomelo wau mowali debo odelo tau̒kekeei̒ , timongoli mamowali pongawaa̒ umati lo Allahu Taa̒ala .
40018004	Taa u motidupapa lo batangalio wau mowali debo odelo tau̒kikiia̒ botie , tio-tiolo tapulito udaa̒ towolota umati lo Allahu Taa̒ala .
40018005	Wau taa u mololimo tau̒kikiia̒ tadebo odelo utie sababu Wau̒ , boliilio mao̒ mololimo ola-U̒ . "
40018006	" Tatoonu tamoo̒ sababu tala ngota lotau-tauwalo biaasa botie diilalo palacaya ola-U̒ , lebe mopiohe wonu botu pohilingalo potihutolo to buloo̒lio wau tio loduo̒olo ode delomo deheto u modelomo .
40018007	Donggo boli topotalalio dunia botie sababu susuu-aliyaalo u moo̒sababu tau mohutu dusa . Memangi susuu-aliyaalo debo odelo uito malaito woluo , bo matopotala tamoo̒ sababu mao̒ !
40018008	Wonu uluu̒mu meaanto oa̒atumu moo̒sababu olemu mohutu dusa , olota wau pomahula mao̒ . Lebe mopiohe yio̒ tumumulo wolo Allahu Taa̒ala lou̒ didu o uluu̒ meaanto o oa̒ato ngotuwali , bo yio̒ mapomahu-Lio ode delomo tulu lonalaka wolo uluu̒ wau oa̒atumu dulo tuwali .
40018009	Wau wonu matomu moo̒sababu olemu mohutu dusa , luo̒heelo wau pomahula mao̒ . Lebe mopiohe yio̒ tumumula wolo Allahu Taa̒ala didu omato ngotuwali lou̒ mapomahu-Lio ode delomo tulu lonalaka wolo mato dulo tuwali . "
40018010	" Poo̒dahai ! Diila mao̒ pohina tala ngota monto tau-tauwalo ukikiio botie . Sababu poo̒toloma mao̒ , mamaa-lai̒katiyalo limongolio laito woluo totalu li Paapa-U̒ tosologa . [
40018011	Sababu Walao̒ Manusia dungga-dungga mai mopoaahu tailapalo ! ]
40018012	Woloolo mola huhamaamu ? Humayaalio woluo ngotaalio tao̒himba ngohetuto , tulusi tuwau towolota lo hihii-mbawaalo boito mooli , wolo u mapohutuo lotau boito ? Tantu tio mamololaa mao̒ himba u tio lopulaa tio boito tohuludu wau mota mololohei uilooli boito .
40018013	Wau wonu tio muli moo̒dungga himba boito -- pomalacayalo ola-U̒ -- tio malebe meengaheo̒ tohimba u tuwau boito wolo u tio lopulaa tio wewolio boito udiila yilooli .
40018014	Odito olo Allahu Taa̒ala limongoli tosologa diila mohuto tala ngota lotau-tauwalo taboheeli palacaya to ola-U̒ botie lapalolo . "
40018015	" Wonu wutatumu odusa olemu , ponao̒lo ode olio wau poo̒taa mao̒ totalaalio . Pohutua mao̒ uito wolo poo̒-poo̒oyo towolota limongoli duulota wambai̒o . Wonu tio modungohe loi̒yamu , yi maloa̒ahu yio̒ luli loo̒tapu mai wutatumu boito .
40018016	Bo wonu diila , podelo mota ngota meaanto duulota poli . Sababu todelomo Kitabi tulatuladu , ' Pulito ngoi̒dilio duulota meaalo toulota sakusi tapalaluwolo u mopoi̒laalo ngotaalio tapilo tulude boito ototala . '
40018017	Wonu tio diila mololimo nasehati lotau-tauwala boito , poo̒taa mao̒ sua̒li boito ode jamaa̒ . Wau pulitio mao̒ , wonu tio diila mohuto mololimo nasehati lojamaa̒ , anggapuwalo tio odelo tamootagia beya meaanto ngotaalio tadiila motota lo Allahu Taa̒ala . "
40018018	" Ototai mao̒ : Wolo udinio limongoli todunia , dinidini olo tosologa . Wau wolo u banalia limongoli todunia , banabanali olo tosologa .
40018019	Wau ototai mao̒ olo : Wonu towolota limongoli todunia botie taduulota aa̒akolowa pasali lolo wambai̒o wau modua̒ mola uito , yi dua̒ boito matolimo li Paapa-U̒ tosologa .
40018020	Sababu tou̒toonu duulota meaanto toulota motia̒mbu sababu Wau̒ , Wau̒ woluo tohuungi mongolio . "
40018021	Lapatao̒ tei Petrus malonao̒ mai odeli Isa wau lohintu , " Oo Eeya , wonu wutato lowatotia odusa towatotia , tunggula poo̒ongolo watotia musi mongambungu olio ? Tunggula poo̒opitu mao̒ ? "
40018022	Ti Isa lolametao̒ , " Diila , diila tunggula poo̒opitu , bo poo̒opitu lopulaa pitu piu̒wa !
40018023	Sababu wonu bolo Allahu Taa̒ala momalenta , owowoluwoalio debo odelo pohumaya botie : Ngotaalio li Olongia motohilaa mopoo̒ lapato bibii-loliyaalo lomongo watolio .
40018024	Tou̒ tio lolumulo lomalakisao̒ , mapilopo taluwolio mai ode olio wato ngota tao̒biloli heyuta-yutaawa ,
40018025	wau diila loo̒bayali biloliilio . Oditolio ti olongia boito malei̒ potali mao̒ wato boito pee̒-pee̒enta wolo walai̒o wau dilelio taabua , wau ngoa̒amila milikiilio u pomayali biloliilio .
40018026	Wato boito malo sujudu totalu li olongia boito , wau lomolohone mao̒ , ' Tuani , posabalipo ode watotia . Watotia mamo poo̒polu mai ngoa̒amila biloli boito . '
40018027	Ti Olongia boito malo tolia̒nga olio , tilinggula tio malo luluto ngoa̒amila biloliilio .
40018028	Tou̒ wato boito yilumualao̒ , ilodunggaalio tio wolo sahabatilio , wato ngota olo , tao̒biloli to olio dengolo lihu . Tio malo heu̒pa sahabatilio boito , tilingoloi̒o , wau loloi̒ya mao̒ , ' Bayalia mai ngoa̒amila bilolimu ! '
40018029	Tulusi sahabatilio boito malo sujudu totalulio wau lohile , ' Posabalipo sahabati , ngoa̒amila mabayaliyau̒ mai ! '
40018030	Bo wato boito diila lohuto . Bolii̒o mao̒ , tio bo malo potuwoto olio ode delomo tutupa tunggula tio loo̒ bayali biloliilio .
40018031	Tou̒ mongo wato wewo loo̒onto mao̒ wolo ulotoduo boito , timongolio masiluukali wau lopodulohe sua̒li boito odeli olongia .
40018032	Yi ti olongia boito malei̒ tianga wato tamoleeto boito wau loloi̒ya olio , ' Wato tamoleeto ! Ngoa̒amila bilolimu mailulutuu̒ bo sababu yio̒ malo molohone mai olau̒ .
40018033	Wolo yio̒ diila patutilio olo motolia̒nga sahabatimu debo odelo wau̒ malo tolia̒nga olemu ? '
40018034	Ti Olongia boito maloingo daa̒ . Wato tamoleeto boito mapilopo tuwotio ode tutupa tunggula ngoa̒amila biloliilio bilayalialio . "
40018035	Ti Isa lopoo̒ pulitao̒ silitaa-Lio wolo tataa-heyaalo botie , " Odito olo ti Paapa-U̒ tosologa mopohutu mai olimongoli ngota-ngota , wonu timongoli diila mongambungu wutatumu wolo ihilasi . "
40019001	Lapatao̒ ti Isa yilapato lotahuda mao̒ ngoa̒amilalo boito , Tio lololaa mao̒ Galilea tulusi lonao̒ ode madala lo Yudea to ngotuwali lo Dutulaa Yordan .
40019002	Dadaata talo dudua̒ o-Lio , wau Tio malo poo̒luli olimongolio mota teto .
40019003	Lapatao̒ tau-tauwalo Parisi lonao̒ mai lopotala o-Lio . Timongolio helohintu , " Modudua̒ butoo̒ lo agamanto , tingga mowali ngotaalio motalaki dilelio taabua penu boli alasani wolo wambai̒o ? "
40019004	Ti Isa lolametao̒ , " Wolo diipo pilobaca limongoli todelomo Kitabi deu̒ Allahu Taa̒ala talo powali manusia , tou̒ bohulio mai helo powali olimongolio talolai̒ wau taabua ?
40019005	Wau lapatao̒ uito Tio lotahuda , ' Uito sababuulio talolai̒ mololaa mao̒ oliilolio wau oliyamolio wau motituwau wolo dilelio , yi duduulotalo mowali tuwau . '
40019006	Oditolio timongolio diilalo duulota , bo ngota . Uito sababuulio wolo u mapilopo tuwau lo Allahu Taa̒ala diila mowali talakia lomanusia . "
40019007	Lapatao̒ tau-tauwalo Parisi lohintu o-Lio , " Wonu odito yilongola tei Musa lei̒wohi totau tuladu talaki ode dile taabua taa tilalakilio boito ? "
40019008	Ti Isa lolametao̒ , " Tei Musa mopoluasi olimongoli motalaki dilemu taabua sababu timongoli mototolo daa̒ ajaliyolo . Bo tutuulio tutu diila odito tou̒ bohulio mai .
40019009	Oditolio , dungohi mao̒ utie : Titaalo tita tamotalaki dilelio -- lebe-lebe pomao̒ taabua boito diila lohama pipia -- lapatao̒ monika poli wolo taabua wewo , yi tau boito malojina . "
40019010	Yi tahidudua̒ li Isa malo loi̒ya o-Lio , " Wonu sua̒li lou̒ wumbuta lo motolo dilea yito debo odelo uito , lebe mopiohu diila ponika . "
40019011	Ti Isa lolametao̒ , " Diila ngoa̒amila tau moo̒ tolimo tataa-heyaalo boito , bo wambao̒ tau-tauwalo tamaa tilantu mai lo Allahu Taa̒ala .
40019012	Sababu woluo taa diila mowali monika , sababu timongolio memangi mapilo tutulio mai odito . Woluo olo taa diila mowali monika sababu tio pilohutu odito lotaa wewo . Wau woluo olo taa molulaoto lohihilao udiila monika , alihu mowali momaya to Allahu Taa̒ala . Taa mambo mololimo pongaajali botie , huliilo mao̒ tio mololimo uito . "
40019013	Woluo tahe lodelo mai tau̒kekeei̒ odeli Isa alihu Tio mopodutu lo ulu-I̒o toitaato lunggongi mongolio wau modua̒ mola olimongolio . Bo tahidudua̒ li Isa maloingo totau-tauwala boito .
40019014	Yi ti Isa lotahuda mao̒ ode tahidudua̒ o-Lio , " Hulii mao̒ tau̒kekeei̒ boito monao̒ mai ode ola-U̒ ! Diila mao̒ dinia timongolio , sababu tau-tauwalo debo odelo utieelo tamowali pongawaa̒ umati lo Allahu Taa̒ala . "
40019015	Tulusi ti Isa helo podutu ulu-I̒o toitaato lunggongo lo tau̒kekeei̒ boito wau lobalakati mao̒ olimongolio . Lapatao̒ Tio lonao̒ lonteeto .
40019016	Todulahu tuwau talolai̒ ngota lonao̒ mai odeli Isa , " Paaa̒ Guru , " ualio mao̒ , " huhutu mopiohe wolo umusi pohutuo lowatia alihu mowali mololimo tutumula ututuulio tutu wau ohiheo-hiheolo mao̒ ? "
40019017	Ti Isa lolametao̒ , " Yilongola yio̒ mohintu ola-U̒ tomimbihu wolo u mopiohe ? Bo woluo Tuwau u mopiohe . Wonu yio̒ mohuto tumumulo , yio̒ musi modungohe totoonulalo palenta lo Allahu Taa̒ala . "
40019018	" Palenta utoonu uito ? " yilintu mao̒ lotau boito . Ti Isa lolametao̒ , " Diila mao̒ pomate-mateelo mao̒ , diila mao̒ pojina , diila mao̒ potao̒ , diila mao̒ pongohi sakusi udiila otutu ,
40019019	hulumatia mao̒ tiilamu wau tiyamamu ; wau tolia̒nga mao̒ ngota timongotamu debo odelo yio̒ motolia̒ngo batangamu lohihilao . "
40019020	" Ngoa̒amila palenta boito madiludua̒ lowatia , " tametao̒ lo taa bohulotau boito . " Donggo wolo poli upalalu ? "
40019021	Ti Isa luli lotahuda olio , " Wonu yio̒ motohilaa mowali wimu-wimumuto ngoa̒amilalo , ponao̒lo mota wau potalia mao̒ ngoa̒amila milikimu . Wohia mao̒ doilio ode taa mosikini , wau yio̒ mamoo̒tapu halata tosologa . Lapatao̒ uito , ponao̒lo mai modudua̒ ola-U̒ ! "
40019022	Loo̒dungohe tahuda boito , taa bohulotau boito malonao̒ wau hilaalio siluukali daa̒ sababu tio kaya daa̒ .
40019023	Lapatao̒ ti Isa lotahuda mao̒ ode tahidudua̒ o-Lio , " Wau̒ motahuda mai olemu , suukali daa̒ taakaya mowali pongawaa̒ umati lo Allahu Taa̒ala .
40019024	Wau utie olo utohilaa potahuda-U̒ mai olemu ; lebe gambangi unta tuwau tomuwoto ode huango dudetu wolo taakaya ngota tumuwoto ode Dunia Bohu lo Allahu Taa̒ala . "
40019025	Tou̒ tahidudua̒ li Isa loo̒dungohe tahuda li Isa boito , timongolio lolinggolabe . " Wonu odito , " uali mongolio , " tatoonu tamowali moa̒ahu ? "
40019026	Ti Isa lomiloheo̒ olimongolio tulusi lotahuda mao̒ , " Duo̒lo manusia , uito diila pongalo aakali ! Bo duo̒lo Allahu Taa̒ala , ngoa̒amila pongalo aakali . "
40019027	Tulusi tei Petrus loloi̒ya mao̒ , " Bilohilo , amiaatia malo lolaa mai totoonulalo u hitua-tuawua wau lodudua̒ li Paaa̒ . Wau wolo u matolimo lamiaatia ? "
40019028	Ti Isa lotahuda mao̒ olimongolio , " Pomalacayalo : To Dunia u Bohu , Walao̒ Manusia mamo tihuloa̒a toitaato tambati huhuloa̒-Lio u lailaio̒ . Tou̒ boito timongoli tahidudua̒ ola-U̒ mamo tihuloa̒ toitaato lo mopulaa duluo tambati huhuloa̒ li olongia wau mamomutoo̒ tamopulaa duluo kaumu bangusa lo Isirai̒lu .
40019029	Wau motii̒du taa u malo lolaa mao̒ bele , meaanto wutatio talolai̒ meaanto taabua , meaanto oliilolio oliyamolio , meaanto mongo walai̒o , meaanto halabolu kalana Wau̒ , tau boito mamuli mololimo poo̒hetuto piu̒wa . Wau tio mamo lolimo olo tutumulo ututuulio tutu wau ohiheo-hiheolo mao̒ .
40019030	Bo dadaata taa u masaatia botie tabohulio mamowali tapulitio wau tamasaatia botie tapulitio mamowali tabohulio . "
40020001	" Wonu bolo Allahu Taa̒ala momalenta , owowoluwoalio debo odelo pohumaya botie : Ngotaalio taa ohuu̒wo ilengi lo angguru yilumualo tou̒ dimodupo mololohe taa u mokalaja to ilengi lo anggurulio .
40020002	Lapatao̒ tio akolo momayali olimongolio ngopita doi talaa̒ dulahio tuwau , tio malo poa̒hu mota olimongolio helo kalaja to ilengi lo anggurulio .
40020003	Jamu sambila dimodupo , taa ohuu̒wo lo ilengi boito luli lonao̒ , wau loo̒onto dengolo lota tadiila okalaja topaatali .
40020004	Yi tio loloi̒ya mao̒ ode limongolio , ' Ponao̒lo mola timongoli mokalaja to ilengi lo angguruu̒ . Wau̒ mamo mayali olimongoli wolo wuupa u patuti . '
40020005	Timongolio olo malonao̒ . Tou̒ dulahu matotau̒ wau dulahu majamu tiga lolaango , taa ohuu̒wo lo ilengi boito luli yilumualo wau lohutu mao̒ sua̒li u tutuuwauwa .
40020006	Wau tanu jamu lima lolaango , tio luli yilumualo wau loo̒onto debo donggo woluo tadiila okalaja . Tulusi tio malohintu olimongolio , ' Yilongola timongoli hitihula tulusi tewe lou̒ diila hipohutua wolo-wolo ? '
40020007	Tau-tauwala boito malo lametao̒ , ' Diaaluo tamongohi mai kalaja to olamiaatia . ' ' Wonu odito , ' ualo taa ohuu̒wo lo ilengi boito , ' ponao̒lo timongoli mola mokalaja to ilengi lo angguruu̒ . '
40020008	Malo laangao̒ , taa ohuu̒wo lo ilengi boito loloi̒ya ode mandululio , ' Tianga mai tahi pokalajawa boito wau bayalia mao̒ wuupa limongolio ngota-ngota , tumulalo mao̒ taa u tilumuwoto pulitio tunggula ode taa u tilumuwotai bohulio . '
40020009	Tulusi malonao̒ mai tahi pokalajawa tumulalo mao̒ tahelo kalaja lonto jamu lima lolaango . Timongolio ngota-ngota helo lolimo doi talaa̒ ngopita .
40020010	Lapatao̒ poli malonao̒ mai tahi pokalajawa tahe sileuwa tumulalo mai dimodupo . To pikiilangi limongolio timongolio mamo lolimo lebe-lebe . Lebe-lebe pomao̒ timongolio bo yilohialio doi talaa̒ ngopita olo .
40020011	Tou̒ lololimo doi boito , timongolio maloingo totaa ohuu̒wo lo ilengi boito :
40020012	' Tahi pokalajawa talonao̒ mai pulitio boito bo helo kalaja ngojamu . Hiambola amiaatia helo kalaja dulahio tuwau topatu daa̒ lodulahu , boti Tuani malo mayali olimongolio tutuuwauwa wolamiaatia ! '
40020013	Taa ohuu̒wo lo ilengi boito malo lametao̒ ode tala ngota limongolio , ' Sahabati , wau̒ diila ototala olemu . Diila mai̒lo akolowamu deu̒ yio̒ musi mololimo wuupa doi talaa̒ ngopita duo̒lo kalajamu dulahio tuwau ?
40020014	Boito , hamaalo wuupamu , wau ponao̒lo . Wau̒ memangi motohilaa mongohi ode taa u tilumuwotai pulitio boito wuupa u tutuuwauwa lou̒ yilohiu̒ mai olemu .
40020015	Wolo wau̒ diila mowali mohutu mao̒ totoonulalo u otohilaau̒ wolo milikiu̒ ? Meaalo yio̒ mohiihia , sababu wau̒ omuura lohilao ? ' "
40020016	Lapatao̒ ti Isa luli lotahuda mao̒ , " Odito olo tau-tauwalo tapulitio mamowali tabohulio , wau tau-tauwalo tabohulio mamowali tapulitio . "
40020017	Tou̒ ti Isa dulu-dulunga ode Yerusalemu , tohuungo dalalo Tio lotiango tamopulaa duulota muri-Lio lotia̒mbu lotiwiwi . Tulusi Tio lotahuda mao̒ olimongolio ,
40020018	" Dungohi ! Ito botia dulu-dulunga ode Yerusalemu . Mola teto Walao̒ Manusia mawuduolio ode mongo iimamu tau̒wa wau guguu-ruwaalo agama . Lapatao̒ Tio mahukuu-maniyolio mate ,
40020019	tulusi wuduolio ode tau-tauwala tadiila Yahudi . Timongolio mamo hente-hentea̒ o-Lio , moposikisa o-Lio , wau moposalipu o-Lio . Bo todulahu otolulio , Tio mamuli bongulo-Lio mai . "
40020020	Lapatao̒ dile lei Jebedeus lonao̒ mai wolo mongo walai̒o odeli Isa . Totalu li Isa tio malo sujudu u lohile hitua-tuawua .
40020021	" Wolo otohilaa li ibu ? " Tahuda li Isa . Ti ibu boito lolametao̒ , " Otohilaa lowatia walao̒ watia duulota botie motihuloa̒ to oloihi wau to olowala li Paaa̒ wonu ti Paaa̒ de mamowali Olongia . "
40020022	" Timongoli diila motota wolo upohile limongoli , " tahuda li Isa ode limongolio . " Wolo timongoli mambo mongilu monto hakati polodutolo umusi yilumo-U̒ ? " " Mambo " tametao̒ limongolio .
40020023	Ti Isa lotahuda mao̒ , " Memangi timongoli mamongilu olo monto hakati-U̒ . Bo pasali lo tatoonu tamaa motihuloa̒ to oloihi meaanto to olowala-U̒ diila Wau̒ tao̒haku molantu . Tambati boito yito duo̒lo tamaa tilantu mao̒ li Paapa-U̒ . "
40020024	Tou̒ opulu lota tahidudua̒ wewolio loo̒dungohe sua̒li boito , maloingo timongolio to tamohutato duulota boito .
40020025	Sababu uito ti Isa malo tiangai olimongolio ngoa̒amila lapatao̒ lotahuda mao̒ , " Otaawa limongoli deu̒ mongo tau̒wa lo bangusa tadiila motota lo Allahu Taa̒ala helodeehe ulipulio . Wau taduduulaa̒ lo ulipu limongolio boito hemo dutonga olimongolio .
40020026	Bo timongoli diila mowali odito . Bolii̒o mao̒ , taa u motohilaa mowali udaa̒ towolota limongoli , musi mowali tamomayawa olemu .
40020027	Wau taa u motohilaa mowali tabohulio towolota limongoli , musi mowali watomu .
40020028	Tutuuwauwa debo odelo Walao̒ Manusia boito olo ; Tio dungga-dungga mai diila mei̒baaya , bo mai momaya , wau mohudu nyawa-Lio u mopo lopato totaa dadaata . "
40020029	Tou̒ timongolio lololaa mao̒ Yerikho , ngohuntua tahelo dudua̒ li Isa .
40020030	Tapitoo̒ duulota donggo hihuloa̒ tobiihu dalalo . Tou̒ timongolio loo̒dungohe deu̒ ti Isa yilumaodeo̒ , timongolio malo nguatio̒ , " Walae̒e Dauda , ponua mai mongowatotia ! "
40020031	Taa dadaata tawaluo teto maloingo olimongolio wau lei̒ poo̒oyo olimongolio . Bo timongolio lebe loo̒ohuu̒ mola longuatio̒ . " Tuani , Walae̒e Dauda , ponua mai mongowatotia ! "
40020032	Tulusi ti Isa malo huheli wau lotiangai olimongolio , " Wolo u otohilaa limongoli u mowali pohutuwo-U̒ mai olimongoli ? " Tahuda mao̒ li Isa .
40020033	Timongolio lolametao̒ , " Tuani , mongowatotia motohilaa moo̒onto ! "
40020034	Ti Isa lodehu hilaa-Lio olimongolio , tulusi malo leaapu mao̒ mato limongolio . To saaa̒tilo boito timongolio malowali loo̒onto . Lapatao̒ timongolio loduduo̒ li Isa .
40021001	Tou̒ malembide lo Yerusalemu , leidungga mota timongolio to Betpage to Huludu Zaitun . Mota teto ti Isa lei̒ titimulo duulota tahidudua̒ o-Lio .
40021002	" Ponao̒lo ode kambungu totalu mota limongoli boito , " tahuli li Isa olimongolio . " Lolamemeto timongolio maloo̒onto kolodai tuwau tihutihuto pee̒-pee̒enta wolo walai̒o . Wua̒di mao̒ duduuluolo wau deloa mai odia .
40021003	Wonu woluo tau mohintu u hitua-tuawua , polelea mao̒ ode taulio , ' Eeya palalu leeto , ' yi tau boito mahua̒a mopoluli mai kolodai boito deloolo . "
40021004	Sua̒li boito oditolo alihu mamotoduo mai wolo uiloi̒ya lonabi odelo odie mola ,
40021005	" Polelea mao̒ ode Sion , Olongiyamu donggo dungga-dungga mai ode olemu . Tio dupadupapa lohilao wau tae̒tae̒ mai to kolodai tuwau , walao̒ kolodai tuwau udonggo buboto . "
40021006	Lapatao̒ taduulota hidudua̒ o-Lio boito malonao̒ wau lopohutu mao̒ debo odelo u pilo lahuli mao̒ li Isa olimongolio .
40021007	Timongolio lodelo mai kolodai boito wolo walai̒o . Tulusi timongolio malo hepide wulea lo kokoo-lodaiyaala boito wolo jumba limongolio . Lapatao̒ ti Isa malo titae̒ mao̒ .
40021008	Ngohuntua tau mola teto helomua̒de jumba limongolio todalalo , hiambola tau-tauwalo wewo helomutu tango lo ayu kekeei̒ wau pilomulepe limongolio tohuungo dalalo .
40021009	Taa dadaata u hinao̒wa totalu wau towulea li Isa hiwatia̒ , " Pomali-tutuo̒olo mola Walae̒e Dauda ! Mabala-balakatilo Tio tadungga-dungga mai to tanggulo Eeya ! Pomujilo mola Allahu Taa̒ala Taa Laba-labaalo molanggato ! "
40021010	Lapatao̒ , tou̒ ti Isa tilumuwoto ode Yerusalemu , ngoilanggubu kota boito lowali lame daa̒ . " Tatoonu tau botie ? " yilintu lotau-tauwalo tokota boito .
40021011	" Tio Nabi Isa , lonto Najaret to Galilea , " tametao̒ lotaa dadaata tahidudua̒ li Isa .
40021012	Lapatao̒ ti Isa tilimuwoto ode Bele lo Eeya , wau helo pohinggi ngoa̒amila tahipo tataalia mota teto . He bilantulele-Ngio memee-jawaalo lo tahipo tutuuloa̒ lodoi , wau babaa-nggawalo lotahi podahangia poombo .
40021013	Lapatao̒ Tio lotahuda mao̒ ode tau-tauwalo boito , " Todelomo Kitabi tulatulade deu̒ Allahu Taa̒ala lopilimani mai , ' Bele-U̒ mau̒nteelo bele tambati podua̒alo . ' Bo he pilohutu limongoli lowali beelea lopohehu ! "
40021014	Tahi piitoa̒ wau tadidu mowali monao̒ lonao̒ mai odeli Isa to Bele lo Eeya , wau Tio helo poo̒luli mao̒ olimongolio .
40021015	Bo mongo iimamu tau̒wa wau guguu-ruwaalo agama loingo loo̒onto mao̒ totoonulalo moo̒linggolabe u pilohutu li Isa . Wau timongolio loingo olo loo̒dungohe tau̒kekeei̒ hiwuwa-wuwaatia̒ meengahu to Bele lo Eeya , " Pomali-tutuo̒olo mola Walae̒e Dauda ! "
40021016	Timongolio loloi̒ya mao̒ odeli Isa , " Tingga mai̒lo dungohe-Mu wolo u heloi̒ya limongolio ? " " Ooo̒ , ilodungohe-U̒ , " tametao̒ li Isa . " Diipo pee̒enta mao̒ timongoli lopobaca ayati lo Kitabi botie : ' Tau̒kekeei̒ wau tau̒nge mai̒laajali-U̒ u molapali poi̒laalo momuji uwimu-wimumuto ngoa̒amilalo ? "
40021017	Lapatao̒ ti Isa lololaa mao̒ olimongolio , tulusi yilumualo lonto kota boito ode Betania wau lotitihui mola teto .
40021018	Didimodupo loloombulio mola , tou̒ mahe walinga ode kota , ti Isa pilolaango .
40021019	Lapatao̒ Tio maloo̒onto mota ayu ara ngobungo tobiihu dalalo . Tio lonao̒ mota ode bungo lo ara boito , bo diila loo̒dungga penu boli ngobotu hungolio bo duungio wambao̒ . Lapatao̒ ti Isa lotahuda mao̒ ode bungo lo ayu boito , " Yio̒ madiilalo momungo mai ! " Tulusi bungo lo ayu ara boito hua̒a lololantelo mola .
40021020	Tou̒ tahidudua̒ li Isa loo̒onto u lotoduo mai boito , lolinggolabe daa̒ timongolio . " Woloolo mola bungo lo ara boito maalato yilate ngoa̒amilalo ? " yilintu limongolio .
40021021	" Otutu , " tametao̒ li Isa , " Wonu timongoli palacaya wau diila molingu timongoli mowali mohutu mao̒ wolo umaa pilohutu-U̒ tobungo lo ara botie . Wau diila bo wambao̒ uito , tumbao̒ timongoli mamowali moloi̒ya ode huludu botie , ' Pohuwatolo wau polemai̒lo mola ode delomo deheto ' ; yi sua̒li boito mamotoduo .
40021022	Boli wolo u pohile limongoli todelomo dua̒mu , timongoli mamo lolimo mao̒ , asali timongoli palacaya . "
40021023	Lapatao̒ ti Isa luli lohualinga mota ode Bele lo Eeya , tulusi tilumuwotao̒ wau helo ngaajali mota teto . Tou̒ Tio donggo hemo ngaajali , mongo iimamu tau̒wa wau mongo tau̒wa lo Yahudi malonao̒ mai ode o-Lio wau helohintu , " Pato-patoa̒a tolo Yio̒ helohutu ngoa̒amilalo boito ? Tatoonu tahe longohi haku boito ole-Mu ? "
40021024	Ti Isa lolametao̒ , " Wau̒ olo motohilaa mohintu olimongoli . Wau wonu timongoli moo̒ tametai , mapolele-U̒ mai olimongoli wolo haku lotatoonu Wau̒ helohutu sua̒li boito .
40021025	Tei Yahya helo polihu wolo haku lotatoonu ? Lo Allahu Taa̒ala meaanto lomanusia ? " Tulusi mongo iimamu tau̒wa wau mongo tau̒wa lo Yahudi boito malo dulohupa towolota limongolio , " Wonu polelento mao̒ , ' Wolo haku lo Allahu Taa̒ala , ' Tio mamoloi̒ya , ' Wonu odito yilongola timongoli diila palacaya o-Lio ? '
40021026	Bo wonu polelento mao̒ , ' Wolo haku lomanusia , ' ito moohe lotaa dadaata , sababu timongolio ngoa̒amila hemo nganggapu tei Yahya boito ngotaalio lonabi . "
40021027	Oditolio timongolio malo lametao̒ , " Diila otaawa lami . " Lapatao̒ ti Isa lotahuda mao̒ ode limongolio , " Wonu odito Wau̒ olo diila molele mai olimongoli wolo haku lotatoonu Wau̒ helohutu ngoa̒amilalo botie . "
40021028	" Botia woloolo mola huhamaamu pasali losua̒li botie ? " tahuda mao̒ li Isa wumbutio mola . " Woluo tiyamo ngota tao̒walao̒ duulota mongo lolai̒ . Tau boito lonao̒ mota ode walai̒o tamohuhula wau loloi̒ya mao̒ , ' Uuti , ponao̒lo yio̒ mota pokalaja to ilengi lo angguru todulahee botie . '
40021029	' Watia diila mohuto , ' tametao̒ lowalai̒o boito . Bo lapatio mao̒ malo bolio̒lo mola pikiilangilio wau malonao̒ ode ilengi lo angguru boito .
40021030	Lapatao̒ tau boito lonao̒ mota ode walai̒o tao̒luolio , wau loloi̒ya mao̒ sua̒li u tutuuwauwa , ' Joo , Paapa , ' tametao̒ lowalao̒ tao̒luolio boito . Bo tio diila lonao̒ .
40021031	Naa , towolota lowalao̒ duulota boito , tatoonu tamaa lohutu kahandaki liyamolio ? " " Tamohuhula , " tametao̒ lomongo iimamu tau̒wa wau mongo tau̒wa lo Yahudi boito . Yi ti Isa lotahuda mao̒ olimongolio , " Pomalacayalo ; Tahi potagia beya wau mongobua suuntali mameimulo mowali pongawaa̒ umati lo Allahu Taa̒ala wolimongoli .
40021032	Sababu tei Yahya Tamopolihua lonao̒ mai , wau mai lopotunu mao̒ olimongoli dudelo lo tutumulo u kilahandaki lo Eeya , bo timongoli diila lohuto lomalacaya to pongaa-jaliilio ; bo tahi potagia beya wau mongobua suuntali tamalo malacaya olio . Bo eleponu timongoli maloo̒onto ngoa̒amilalo boito , timongoli debo diila lolomela pikiilangimu wau diila lomalacaya to Eeya . "
40021033	" Dungohi mao̒ pohumaya u tuwau botie poli , " tahuda li Isa . " Ngotaalio taa ohuu̒wo lohuta lomulo ilengi lo angguru ngopita . Tio lohutu bala topalitio , wau longau̒de huango ode pakaakasi pomitodelo angguru , lapatao̒ malomongu monala podahaalo . Lapatao̒ uito pilopo seuwalio ilengi boito to tahi pokalajawa ilengi , tulusi tio lonao̒ odelipu wewo .
40021034	Tou̒ malei dungga sembo polipuwalo hungo lo angguru , taa ohuu̒wo lohuta boito malolao tahi pomayalio to tahi pokalajawa ilengi boito mota mololimo tayadio .
40021035	Bo tahi pokalajawa ilengi boito malo heu̒pai tahi pomayalio lotaa ohuu̒wo lohuta boito ; Tangotalio pilatelio , tawewo pilatelio yila-yilateelo mao̒ , wau tawewo poli hepilai̒lio wolo botu .
40021036	Taa ohuu̒wo lohuta boito luli lolao mota tahi pomayalio wewo lebe ngohuntua wolo tabohulio . Bo timongolio debo hepilo hutulio tutuuwauwa debo odelo tabohulio .
40021037	Mapulitio taa ohuu̒wo lohuta boito lolao mota walai̒o lohihilao ode limongolio . ' Matantu walau̒uu̒ boito mahulumatio mai limongolio , ' to pikiilangilio .
40021038	Bo tou̒ tahi pokalajawa boito loo̒onto walao̒ lotaa ohuu̒wo lohuta boito , timongolio malo loi̒ya ngota timongota , ' Naa , botie tio , ahali lowalisilio . Dulo mapateento tio mate-mateelo mao̒ , alihu mamo tapunto walisanilio ! '
40021039	Yi walao̒ boito mailau̒pio , wau pilomahulio ode bulemengio , tulusi pilatelio yila-yilateelo mao̒ . "
40021040	Ti Isa malohintu mao̒ , " Naa , wonu taa ohuu̒wo ilengi lo angguru boito muli mohualingai wolo umaa pohutuolio to tahi pokalajawa ilengi boito ? "
40021041	Timongolio lolametao̒ , " Tantu tio mamomate-mateelo mao̒ tau-tauwalo hileeta boito , tulusi moposeuwa mao̒ ilengi lo angguru boito ode taawewo tamohuto mongohi tayadu tilapulo huta boito ode olio to wakutuulio . "
40021042	Yi ti Isa lotahuda mao̒ olimongolio , " Diipo pee̒nta mao̒ timongoli lopobaca u tulatulade todelomo Kitabi ? ' Botu udiila ilopomakea lotaa u opongotota mokalaja hudungu malowali botu ulaba-labaalo mopiohu . Uti-utieelo huhutu lo Eeya ; donggo boli piohio ! ' "
40021043	" Oditolio poo̒toloma mao̒ , " tahuda li Isa , " ngoa̒mila haku odelo umati lo Allahu Taa̒ala mapahuto-Lio monto olemu wau wohi-Lio ode bangusa tuwau tamaa moponao̒ ngoa̒amila palenta lo Allahu Taa̒ala . [
40021044	Taa u modehu tobotu boito , mamoa̒ntulu ; wau taa odeehe lobotu boito , mao̒lihita mowali peaahuo̒ . ] "
40021045	Tou̒ mongo iimamu tau̒wa wau tau-tauwalo Parisi loo̒dungohe pohumaya li Isa boito , otaawa limongolio deu̒ ti Isa helo tahuda pasali olimongolio .
40021046	Oditolio timongolio lotolopani moheu̒pa o-Lio . Bo timongolio moohe totaa dadaata , sababu taa dadaata boito hemo nganggapu li Isa ngotaalio lonabi .
40022001	Ti Isa luli lotahuda ode taa dadaata wolo lomake pohumaya , tahudaa-Lio ,
40022002	" Wonu Allahu Taa̒ala momalenta , owowoluwoalio debo odelo pohumaya botie : Olongia ngota helohutu potihunggu lonika ode walai̒o talolai̒ .
40022003	Olongia boito lopoa̒hu tahi pomayalio mota lolutulai tau-tauwalo tahe tiloduo ode potihunggu boito . Bo tahe tiloduo boito diila lohuto lonao̒ mai .
40022004	Lapatao̒ ti olongia boito luli lopoa̒hu mota tahi pomayalio wewo . Loi̒yalio mao̒ olimongolio : ' Potunggula mao̒ ode tau-tauwalo tatiloduo boito : Upohinta to potihunggu malei dapato . Sapi , wau walao̒ sapiu̒ u pulito mopiohe mai̒loloto . Ngoa̒amila malei dapato . Matoduwolo ode potihunggu lonika ! '
40022005	Bo tataa-muwaalo tahe tiloduo boito diila lomaduli mai . Timongolio bo lonao̒ ode kalaja limongolio ngota-ngota -- tangotaalio lonao̒ ode halabolulio , tawewolio ode kalaja umopeehu untungi daa̒ ;
40022006	wau tawewolio poli helo heu̒pa tahi pomaya li olongia boito , tulusi lomate olimongolio yila-yilateelo mao̒ .
40022007	Tou̒ ti olongia boito loo̒dungohe sua̒li boito , tio maloingo daa̒ . Tio malolao suludadulio mota lomate yila-yilateelo mao̒ to tamoomatea mate-mateelo mao̒ boito , wau malomobu kota limongolio .
40022008	Lapatao̒ uito tio malo tiangai tahi pomayalio , tulusi loloi̒ya mao̒ , ' Potihunggu lonika malei dapato , bo tahe tiloduo diila paatuti .
40022009	Ponao̒lo mota ode dadaa-lalaala daa̒ , wau toduwalo mai tau odaata-daatalo mao̒ ode potihunggu lonika botie . '
40022010	Yi tahi pomayawa boito olo malonao̒ . Timongolio lonao̒ mota ode dadaa-lalaala daa̒ tulusi longambu mai ngoa̒amila tahe lodunggaya woli mongolio mola teto , tamopiohe boli tamoleeto . Yi malopolu lomola bantayo lo potihunggu boito lo tahe tiloduo .
40022011	Lapatao̒ ti olongia boito tilumotao̒ lodunggaya wolo tahe tiloduwolio . Tio maloo̒onto ngotaalio tadiila pakepake pakeyangi lo potihunggu .
40022012	Lapatao̒ tio lohintu mao̒ totau boito , ' Sahabati , woloolo mola yio̒ loo̒ tuwotai lou̒ diila pakepake boo̒ lo potihunggu ? ' Tau boito diilalo lowali loloi̒ya wolo-wolo .
40022013	Lapatao̒ ti olongia boito loloi̒ya ode tahi pomayalio , ' Pungua mao̒ oa̒atio wau uluu̒lio wau pomahula mota ode bulemengio totambati u modio̒lomo . Mola teto mawoluo hiyongo wau dutolo . ' "
40022014	Lapatao̒ ti Isa lopoo̒ pulitao̒ pohumaya boito odie mola , " Ngohuntua tatiliyango , bo wambao̒ ngoi̒di tai̒lo tulaota . "
40022015	Lapatao̒ tau-tauwalo Parisi lonao̒ lodulohupa pee̒-pee̒enta tomimbihu woloolo mola timongolio mowali mopotala li Isa wolo totoonulalo yiyintu .
40022016	Yi timongolio malolao to tahidudua̒ olimongolio odeli Isa pee̒-pee̒enta wolo dengolo lota pongawaa̒ lopalatei lei Herodes . Tau-tauwalo boito loloi̒ya mao̒ odeli Isa , " Paaa̒ Guru , otaawa lami ti Paaa̒ ohilaa motulidu . Ti Paaa̒ malo ngaajali lou̒ juujuru tomimbihu kahandaki lo Allahu Taa̒ala ode manusia , lou̒ diila momandungi boli huhaama lo tatoonu . Sababu ti Paaa̒ diila momilohe tau .
40022017	Sababu uito , nte polelea mai li Paaa̒ olami : Modudua̒ wuu̒du lo agamanto , tingga mowali momayali beya odeli Kaisali meaanto diila ? "
40022018	Otaawa li Isa makusudu limongolio u moleeto boito , tou̒ odito Tio malo tahuda mao̒ , " Wuu tahi munapikia ! Yilongola timongoli ohilaa mopotala ola-U̒ ?
40022019	Nte pobilohe mai ola-U̒ mato lodoi u pomayali limongoli beya ! " Lapatao̒ timongolio longohi mao̒ o-Lio doi talaa̒ ngopita .
40022020	Ti Isa malohintu olimongolio , " Gambali wau tanggulo tatoonu utie ? "
40022021	" Li Kaisali , " uali mongolio . Yi ti Isa lotahuda mao̒ olimongolio , " Wonu odito , wohiyalo odeli Kaisali wolo u miliki li Kaisali , wau ode Allahu Taa̒ala wolo u miliki lo Allahu Taa̒ala . "
40022022	Tou̒ timongolio loo̒dungohe tomba-Ngio boito , timongolio lolinggolabe . Yi timongolio malonao̒ lololaa mao̒ li Isa .
40022023	To dulahulo boito , dengolo lota taulo Saduki lonao̒ mai odeli Isa . Timongolio yito kaumu tao̒huhama deu̒ taa mate diilalo mobongu mai .
40022024	" Paaa̒ Guru , " uali mongolio , " Tei Musa helo ngaajali odie : Wonu talolai̒ ngota mate , wau tio diila loo̒tapu walao̒ , wutatio boito mamusi monika wolo jandalio alihu mongohi mai wali ode taa mailate boito .
40022025	Pee̒enta woluo tamohutato pitu lota tahi biluloa̒wa teewe . Tamohuhula lonika , tulusi yilate diila ilowalao̒ . Yi jandalio tilolaalio mao̒ duo̒lo wutatio .
40022026	Wutatio boito lapatao̒ yilate olo diila loo̒tapu mai walao̒ . Sua̒li u tutuuwauwa boito lowali olo tomongo wutatio tao̒tolulio wau demola tao̒pitulio .
40022027	Pulitio mao̒ taabua boito olo yilate .
40022028	Naa , to wakutu taa mate muli bongulo-Lio mai , dile lo tatoonu taabua boito ? Sababu pitu-pitu lotaalo malonika wolio . "
40022029	Ti Isa lolametao̒ , " Timongoli matilala daa̒ , sababu timongoli diila mongalati lo Kitabi , meaanto kawasa lo Allahu Taa̒ala .
40022030	Sababu wonu bolo taa mate de muli bongulo-Lio mai , diilalo monika timongolio , bo matumumulo odelo malai̒kati tosologa .
40022031	Diipo pee̒enta mao̒ timongoli lopobaca upilo tahuda lo Allahu Taa̒ala pasali lotaa mate muli bongulo-Lio mai ? Allahu Taa̒ala lotahuda ,
40022032	' Wau̒lo Allahu Taa̒ala lei Abraham , Allahu Taa̒ala lei Isihaka wau Allahu Taa̒ala lei Yako . ' Allahu Taa̒ala boito diila Allahu Taa̒ala lotaa mate . Tio Allahu Taa̒ala lotaa tumutumulo ! "
40022033	Tou̒ taa dadaata boito loo̒dungohe tombango li Isa , timongolio lolinggolabe daa̒ to pongaajali-Lio .
40022034	Tou̒ tau-tauwalo Parisi loo̒dungohe deu̒ ti Isa malohutu tau-tauwalo Saduki diilalo loo̒ bisala lolo-loolo , yi malo ambua timongolio .
40022035	Ngotaalio limongolio , deu̒ito-yito ngotaalio guru lo agama , lohimontala mopotala li Isa lo yiyintu tuwau .
40022036	" Paaa̒ Guru , " loi̒yaalio , " palenta toonu ulaba-labaalo mopiohu todelomo butoo̒ lo agama ? "
40022037	Ti Isa lolametao̒ , " Tolia̒nga mola Eeya Allahu Taa̒alamu wolo lealeaatu lohilaamu , wolo lealeaatu lojiwamu , wau wolo ngoilanggubu lo aakalimu .
40022038	Ui-uitolo palenta ulaba-labaalo mopiohu wau polohuna daa̒ !
40022039	Palenta oluolio tutuuwauwa wolo u bohulio boito : Tolia̒nga mao̒ timongotamu debo odelo yio̒ motolia̒nga batangamu lohihilao .
40022040	Ngoa̒amila wuu̒du lo agama uilohi mai lei Musa wau pongaajali lomongo nabi dadaasali to oluo lopalenta boito . "
40022041	Tou̒ tau-tauwalo Parisi donggo hia̒mbua mota teto , ti Isa malohintu olimongolio .
40022042	" Woloolo mola huhama limongoli pasali li Olongia Tamoo-poa̒ahua ? Wali mai lo tatoonu Tio ? " " Wali mai lei Dauda , " tametao̒ limongolio .
40022043	" Wonu odito , " yilintu mao̒ li Isa , " wolo sababuulio Rohullah longohi potuhata todelomo hilaa lei Dauda molanggula Olongia Tamoo-poa̒ahua boito ' Eeya ' ? Sababu tei Dauda loloi̒ya ,
40022044	' Eeya lotahuda ode Eeyau̒ : potihuloo̒lo to ambahu olowala-U̒ , tunggula Wau̒ mohutu mao̒ ngoa̒amila lawani-Mu taa̒aluku to ole-Mu . '
40022045	Oditolio wonu tei Dauda mongunte Olongia Tamoo-poa̒ahua boito ' Eeya ' , yi diila pongalo aakali Tio wali mai lei Dauda . "
40022046	Diaaluo penu boli ngotaa mao̒ taloo̒ tameto li Isa . Wau tumulalo mai todulahu boito , diduu̒ mao̒ tabuheli mohintu wolo-wolo to o-Lio .
40023001	Lapatao̒ ti Isa lotahuda mao̒ ode taa dadaata wau tahidudua̒ o-Lio ,
40023002	" Guguu-ruwaalo agama , wau tau-tauwalo Parisi loo̒tapu kawasa u motombango makusudu butoe̒e Musa .
40023003	Sababu uito dungohi wau dudui̒ mao̒ ngoa̒amila u pilomalentai limongolio . Bo diila mao̒ pohutua wolo u hepohutuo limongolio , sababu timongolio diila hemo ponao̒ wolo u hepo ngaajali limongolio .
40023004	Timongolio hemohile wolo moo̒ohuu̒ susuu-aliyaalo u mototolo wau hemongohi wuwuu-uduwaalo u hibuuheta , bo penu boli ngoi̒di mao̒ timongolio diila hipo tulungia tahemo ponao̒ uito .
40023005	Ngoa̒amila u hepohutuo limongolio bo wambao̒ mopobibi totau . Timongolio sangaja momake tali lo potabiaalo u hitaanggala wau mopohayao̒ lumbai-lumbai lojumba limongolio .
40023006	Timongolio motohilaa tambati umopiohe daa̒ to popoo-tihungguwalo , wau kadela ulaba-labaalo mopiohe to bebee-leyaalo potabiaalo .
40023007	Timongolio sanangi hulumatio lotau to papaa-taliyaalo , wau unteelo ' Paaa̒ Guru ' .
40023008	Bo timongoli , diila mao̒ pohuto unteelo ' Paaa̒ Guru ' sababu Gurumu bo wambao̒ ngota wau timongoli ngoa̒amila mohutato .
40023009	Wau timongoli diila mao̒ pongiibode boli ngota mao̒ todunia botie ' Paapa ' , sababu ti Paapamu bo ngota , deu̒ito-yito Allahu Taa̒ala limongoli tato sologa .
40023010	Wau diila mao̒ pohuto timongoli unteelo ' Tau̒wa ' , sababu tau̒wamu bo ngota , deu̒ito-yito Olongia Tamoo-poaahua u pilodanti mai lo Allahu Taa̒ala .
40023011	Taa u pulito udaa̒ towolota limongoli wajibu mowali watomu .
40023012	Taa u mopolaio̒ batangalio mapo dupapalo , wau taa u motidupapa batangalio mapolaio̒lo . "
40023013	" Matopotala timongoli guguu-ruwaalo agama wau tau-tauwalo Parisi ! Timongoli wambao̒ motihutu diila otu-otutuulo mao̒ . Timongoli hemo ngabuto taa u mowali pongawaa̒ umati lo Allahu Taa̒ala . Timongoli lohihilao diila mohuto mowali pongawaa̒ umati lo Allahu Taa̒ala , wau taawewo tamohuto , hetanggua limongoli . [
40023014	Matopotala timongoli guguu-ruwaalo agama wau tau-tauwalo Parisi ; Timongoli wambao̒ tamoohutua udiila otu-otutuulo mao̒ . Timongoli hemo ngaakali tomongo janda wau hemohehu bele limongolio wau u modepuheo̒ u moleeto boito timongoli hemodua̒ hayahaya . Uito sababuulio hukuumani limongoli de mamo buheetai ! ]
40023015	Matopotala timongoli guguu-ruwaalo agama wau tau-tauwalo Parisi . Timongoli wambao̒ tamoohutua udiila otu-otutuulo mao̒ ! Timongoli helonao̒ lolami-lamingolo mao̒ lobalango deheto , wau lolontale datahu bo mopowali tau ngota tumuwoto agamamu . Wau lapatao̒ tau boito tumuwoto agamamu , hepilohutu limongoli tio lowali pongowaa̒ lonalaka u poo̒oluo lebe moleeto woli mongoli lohihilao !
40023016	Matopotala timongoli mongo tau̒wa pitoo̒ ! Timongoli hipo ngaajalia odie , ' Wonu tau motadia domi Bele lo Eeya , tau boito diila meitihuto to tadiaalio boito ; bo wonu tio motadia domi hulawa todelomo Bele lo Eeya , yi tio meitihuto to tadiaalio boito . '
40023017	Timongoli tau-tauwalo mohulodu wau pitoo̒ ! Toonu ulebe polohuna daa̒ ; hulawalio , meaanto Bele lo Eeya u mopowali mao̒ hulawa boito mantali ?
40023018	Timongoli helo ngaajali mao̒ utie olo , ' Wonu ngotaalio motadia domi mesba , tau boito diila meitihuto to tadiaalio ; bo wonu tio motadia domi dewo toitaato mesba boito , tio meitihuto wolo tadiaalio boito . '
40023019	Mailaba pitoi̒o limongoli ! Toonu ulebe polohuna daa̒ ? Dewolio meaanto mesba u mopowali mao̒ dewo boito mantali ?
40023020	Sababu uito , wonu ngotaalio motadia domi mesba , uito boliilio tio motadia domi mesba , wau domi ngoa̒amila dewo uwoluo toitaatio .
40023021	Wau wonu ngotaalio motadia domi Bele lo Eeya , uito boliilio deu̒ tio motadia domi Bele lo Eeya boito , wau domi Allahu Taa̒ala tabilu-biluloa̒a teto .
40023022	Wau wonu ngotaalio motadia domi sologa , uito boliilio tio motadia domi tambati biluloa̒ lo Eeya , wau domi Allahu Taa̒ala tahulo-huloa̒a tambati biluloa̒ boito .
40023023	Matopotala timongoli guguu-ruwaalo agama wau tau-tauwalo Parisi ! Timongoli wambao̒ tamoohutua udiila otu-otutulo mao̒ . Ramba-ramba debo odelo solasi , denggu-denggu , wau boli jinta , hewohi limongoli ngotayade mopululio ode Eeya . Lebe-lebe pomao̒ susuu-aliyaalo u polohuna daa̒ todelomo bubuu-too̒waalo agama , debo odelo humayaalio : Ua̒adili , laasa tolia̒ngo wau otatapu wau molotolo hilao , diila padulio limongoli . Lebe-lebe pomao̒ ui-uitolo u patutilio pohutuo mao̒ limongoli , lou̒ diila momalongo uwewolio olo .
40023024	Timongoli mongo tau̒wa pitoo̒ ! Lango todelomo minumani limongoli tapisio limongoli , lebe-lebe pomao̒ unta toloolo limongoli !
40023025	Matopotala timongoli guguu-ruwaalo agama wau tau-tauwalo Parisi ! Timongoli wambao̒ tamoohutua udiila otu-otutulo mao̒ . Mamaa-nggowalo wau pipii-nggeyalo limongoli heiluheta limongoli lobele-belesilo mao̒ towimbihu bulemengio , hiambola towimbihu delomio mokootolo daa̒ wolo susuu-aliyaalo uilotapu limongoli wolo pakusa wau langgamu .
40023026	Parisi pitoo̒ ! Wuloipo mobele-belesilo mao̒ towimbihu delomio lo mamaa-nggowaalo wau pipii-nggeyaalo limongoli , alihu towimbihu bulemengio mowali belesi olo !
40023027	Matopotala timongoli guguu-ruwaalo agama wau tau-tauwalo Parisi ! Timongoli wambao̒ tamoohutua udiila otu-otutuulo mao̒ ! Timongoli debo odelo kukuu-buluwaalo uilamahe lou̒ moputio̒ ; to bulemengio oontonga mopiohu , bo todelomio polupolu lotulalo wau ngoa̒amilalo u hihuutode .
40023028	Odito olo timongoli . Monto bulemengio timongoli oontonga lotau mopiohu ; bo todelomio , timongoli polupolu lou̒ paaluti wau hipo lambangawa wuu̒du . "
40023029	" Matopotala timongoli guguu-ruwaalo agama wau tau-tauwalo Parisi ! Timongoli wambao̒ tamoohutua udiila otu-otutuulo mao̒ ! Timongoli helomongu kukuu-buluwalo u mopiohe duo̒lo mongo nabi , wau helo podadai tutuu-guwaalo poe̒ela lotaa tutumulio mopiohe .
40023030	Wau timongoli hipo loi̒yawa , ' Humayaalio ami tumutumulo tomaasa linenemoya lami muloololio mai , ami diila tamodudua̒ olimongolio helomate mongo nabi yila-yilatelo mao̒ . '
40023031	Oditolio timongoli hipongakua lohihilao deu̒ timongolilo wali mai lotau-tauwalo tahe lomate yila-yilaatelo mao̒ tomongo nabi !
40023032	Wonu odito , potolongalo mola wau poo̒lapatalo duduu-sawaalo u matilumula linenemoya limongoli boito
40023033	Timongoli hileeta wau wali mai lotaa moleeto ! Woloolo mola timongoli mowali mopoa̒ahu batanga limongoli lohihilao monto hukuumani tonalaka ?
40023034	Dungohilo tio̒otutua : Wau̒ mamolao mai olemu mongo nabi , tau-tauwalo molinepo , wau guguu-ruwaalo ; ngatayadi mongolio mapatee limongoli mate-mateelo mao̒ , wau ngotayade wewolio mapakua limongoli to ayu saalipu . Woluo taposikisa limongoli to bebee-leyaala potabiaalo , wau poheheenela limongoli monto kota tuwau ode kota uwewo .
40023035	Sababu uito , timongoli mamoo̒tapu hukuumani sababu polomatea yila-yilateelo mao̒ u hepilohutu limongoli ode ngoa̒amila taadiila ototala tumulalo mai polomatea yila-yilateelo mao̒ olei Habel tadiila ototala tunggula polomatea yila-yilateelo mao̒ olei Jakaria walae̒e Berekhya , tapilate limongoli yila-yilateelo mao̒ towolota Bele lo Eeya wau mesba .
40023036	Pomalacayalo : ngoa̒amilalo boito mabantaa lotau-tauwalo tojamani botie ! "
40023037	" Yerusalemu , Yerusalemu ! Mongo nabi pilatemu yila-yilateelo mao̒ . Mongo utolia lo Allahu Taa̒ala hepilai̒mu lobotu tunggula yilate . Demaa poo̒ongolo Wau̒ ohilaa momuduo̒ ngoa̒amila tuango lipumu odelo tiilo maluo̒ modaha walai̒o to walungo polipii̒o , bo timongoli diila mohuto !
40023038	Sababu uito Allahu Taa̒ala diilalo pee̒-pee̒enta wolemu .
40023039	Ototai mao̒ ; tumulalo mai botia yio̒ diilalo moo̒onto ola-U̒ tunggula yio̒ mamoloi̒ya , ' Mabala-balakatilo Tio tadungga-dungga mai to tanggulo Eeya . ' "
40024001	Tou̒ ti Isa lololaa mao̒ Bele lo Eeya , tahidudua̒ o-Lio lonao̒ mai ode o-Lio wau helolunu mota huhuu-dunguwaalo Bele lo Eeya boito .
40024002	Ti Isa lotahuda mao̒ ode limongolio , " Wolo timongoli moo̒onto mota ngoa̒amilalo boito ? Ototai mao̒ , diaaluo penu boli botu ngobotu monto huhuu-dunguwaalo boito mameitolaa susuusungi to tambatilio . Ngoa̒amilalo mapo lohubuwolo . "
40024003	Lapatao̒ ti Isa lonao̒ mola ode Huludu Jaitun , wau tou̒ Tio donggo hulohuloa̒a , tahidudua̒ o-Lio lonao̒ mai lobiisalawa tutuuwau bo wambao̒ wolo batanga-Lio . " Polelea mai ode mongowatia omolua ngoa̒amilalo boito mamotoduo , " uali mongolio o-Lio . " Tutuuotio wolo umamo poi̒laalo podudungga mai li Paaa̒ wau pulito lojamani ? "
40024004	Ti Isa lolametao̒ , " Poo̒dahai mao̒ , diila bolo o aakalialio timongoli .
40024005	Sababu ngohuntua tau mamonao̒ mai lou̒ momake tanggulu-U̒ wau moloi̒ya , ' Wau̒lo Olongia Tamoo-poa̒ahua ! ' Timongolio mamongakali totaa dadaata .
40024006	Timongoli mamoo̒ dungohe titii-ngoheyalo polotuuhua wau hahaa-baliyaalo lopopaatea , bo diila mao̒ oohe . Sababu susuu-aliyaalo boito musi motoduo mai , bo uito diila oboliilio deu̒ mawakutuulio kiama .
40024007	Bangusa u tuwau mamopaatea moluwali bangusa uwewo , wau lipu u tuwau mamoluhu lipu uwewo . Boli tou̒toonu mao̒dungga lo polobiti wau liluhu .
40024008	Ngoa̒amilalo boito boheli bohulio , debo odelo ngongoto u olaasawa lo taabua ngota tou̒ tio mamotutu mai .
40024009	Lapatao̒ timongoli mawau̒polio wau wuduwolio u sikisaalo wau pateelio mate-mateelo mao̒ . Ngoilanggubu dunia mamo lonui̒ mongoli sababu timongoli muri-U̒ .
40024010	Tou̒ boito ngohuntua tau momaahe iimani , wau mohiyanati wau mololoonua̒ ngota-timongota .
40024011	Dadaata mongo nabi paaluti malumenetai , wau mamo ngaakali taa dadaata .
40024012	U moleeto mamoloo̒po boli tou̒toonu odito hebatilio tilinggula dadaata taa diilalo mototoolia̒nga .
40024013	Bo tamoo̒ tahangi demola pulitio , mapo aahuwolo .
40024014	Wau Habari Mopiohe pasali lou̒ woloolo mola Allahu Taa̒ala momalenta mapo habariyolo to ngoilanggubu dunia , alihu ngoa̒amila tau mamoo̒ dungoheo̒ . Lapatao̒ uito deu̒ito meidungga mai kiama . "
40024015	" Timongoli mamoo̒onto ' Ololeeto u mongantulu ' , debo odelo uiloi̒ya mai li Nabi Daniali , tihutihula totambati u mantali . ( Toloe̒ela ode tamopobaca : Poo̒tuoti mao̒ wolo boliilio ! )
40024016	Tou̒ boito , taa u Yudea mamusi tumeteo̒ mola ode hihui̒-hui̒dea .
40024017	Taa u towatopo bele diila mao̒ polaahe mola mohama u hitua-tuawua monto delomo bele .
40024018	Taa u mota to halabolu diila mao̒ pohualingai mohama jumbalio .
40024019	Otutu moo̒tihela hapato duduu-laheyaalo boito duo̒lo taabua ombodaa̒ , wau tiilo tadonggo hemo potutu lowalao̒ tau̒nge !
40024020	Podua̒alo mola alihu timongoli diila bolo tumeteo̒ to polodidi meaalo todulahu Saabati !
40024021	To duduu-laheyaalo u moo̒tihela hapato boito mawoluo mai sikisaa daa̒ debo odelo diipo pee̒enta mao̒ lowali tumulalo mai bohulo dunia tunggula tosaaa̒ti botie , wau madiilalo motoduo mai poli .
40024022	Humayaalio Allahu Taa̒ala diila mopolimbuo̒ wakutuulio ; yi diaaluo boli ngota mao̒ tamoa̒ahu . Bo sababu umati-Lio , Allahu Taa̒ala mopolimbuo̒ maasa boito .
40024023	Tou̒ boito wonu woluo tahingota-ngotaawa moloi̒ya olimongoli ' Bilohi , Olongia Tamoo-poa̒ahua boito woluo teea ! ' meaanto ' Tio woluo teto ! ' -- diila mao̒ palacayai tau boito .
40024024	Sababu malumenetai tahi poa̒ahua paaluti wau mongo nabi paluti . Timongolio mamokalaja mao̒ totoonulalo huhutu upolu-pulutuo̒ wau momoo̒o-linggolabewalo , wonu mowali , umati lo Allahu Taa̒ala olo .
40024025	Oditolio , poo̒toloma mao̒ ! Wau̒ malo poo̒taa mai olimongoli leimulo tou̒ sua̒li boito diipo motoduo mai .
40024026	Wonu tau moloi̒ya olimongoli , ' Bilohi , Tio maito mola teto tohuta datahu u luasi daa̒ wau delita ! ' -- timongoli diila mao̒ ponao̒ mola odito . Meaalo wonu timongolio moloi̒ya , ' Bilohi , Tio tuutuo̒ teea todelomo huwali ! ' -- diila mao̒ palacayai .
40024027	Sababu podudungga mai lo Walao̒ Manusia debo odelo tinelo ilato puka-pukaa̒i monto tiimulu , wau motinelo demola otolopa .
40024028	Tou̒toonu opate , teto olo obulungi mongongaala patelio . "
40024029	" Diila mohiheo lapatio mao̒ lou̒ suusa tomaasa boito , mato lodulahu mamowali modio̒lomo , wau hulalo diilalo motinelo . Popoo-liyamaalo mamodulahu monto hulungo , wau tahi kawasawa mola tobaangio daa̒ mamo aa̒a-mbulatia daa̒ .
40024030	Lapatao̒ uito tuoto lo Walao̒ Manusia mao̒ontonga mola tohulungo . Tou̒ boito ngoa̒amila bangusa todunia mahumoyongo . Timongolio mamoo̒onto Walao̒ Manusia dungga-dungga mai toitaato heengo wolo kawasa wau omumulia uleidaa̒ .
40024031	Tolompeti leidaa̒ mapo tingohulio , wau Walao̒ Manusia mamopoa̒hu mamaa-lai̒ikati-Lio mongambu umati-Lio monto opato dulungo dunia , monto huudu hulungo u tuwau demola huudu hulungo uwewo . "
40024032	" Hamaa mao̒ pongaajali monto bungo lo ayu ara . Wonu tangolio ukekeei̒ moidu wau moluo̒yo , wau mahi tumbinga mai , otaawa limongoli deu̒ sembo lopolo dulahee malembidei .
40024033	Odito olo wonu timongoli mamoo̒onto susuu-aliyaalo boito motoduo mai , otaawa limongoli deu̒ wakutuulio malembidei daa̒ .
40024034	Ototai mao̒ ! Susuu-aliyaalo boito mamotoduo mai tou̒ diipo tau-tauwalo tahitumula masaatia botie mateepo ngoa̒amilalo .
40024035	Hulungo wau dunia mamooli , bo tahuda-U̒ debo ohiheo-hiheolo mao̒ . "
40024036	" Diaaluo tamotota omolua dulahio wau jamulio , mamaa-lai̒katiyalo tosologa olo diila motota , Walao̒ Allahu Taa̒ala olo diila , bo wambao̒ Allahu Taa̒ala tamotota .
40024037	Wonu bolo Walao̒ Manusia demei dungga , owowoluwoalio debo odelo tomaasa lei Noho tou̒ muloololio mai .
40024038	To duduu-laheyaalo tou̒ diipo taluhee daa̒ boito tau-tauwalo hipolamela hipongiluma , wau hiponikawa . Odi-odieelo mola mololaalaaita tunggula todulahee tei Noho tilumuwoto ode delomo kapali .
40024039	Tou̒ taluhee daa̒ boito helo lemba olimongolio ngoa̒amila , deu̒ito timongolio longalati wolo udonggo todutoduo . Odi-odieelo mola olo owowoluwoalio de wonu Walao̒ Manusia meidungga mai .
40024040	Tou̒ boito , duulota tadonggo hemo kalaja to halabolu : Ngotaalio madeloolio , wau ngotaalio poli matolaalio mao̒ .
40024041	Taabua duulota donggo hemo hilinga pale : Ngotaalio madeloolio , wau ngotaalio poli matolaalio mao̒ .
40024042	Oditolio , poo̒dahailo mao̒ , sababu diila otaawa limongoli omolua Eeya limongoli mamei dungga .
40024043	Poo̒toloma mao̒ utie ! Humayaalio otaawa lotaa ohuu̒wo lo Bele jamu ngoolo tou̒ hui tamo tao̒wa mamei dungga mai , tio diila tamotuluhu , alihu tamotao̒wa boito diila tumuwoto ode delomo belelio .
40024044	Sababu uito , timongoli olo musi mopoo̒daha-dahaalo mao̒ . Sababu Walao̒ Manusia mamei dungga mai tosaaa̒ti udiila helantobu limongoli . "
40024045	Tahuda li Isa poli , " Wonu odito , tamoomayawa toonu utatapu wau molotolo hilao wau molinepo ? Tio-tioolo tamaa puduo̒ lituanilio mowali tau̒wa totahi pomayawa wewo , alihu tio mongohi mao̒ ua̒alo olimongolio to wakutuulio .
40024046	Donggo boli sanangi tutu tio tamoomayawa boito wonu bolo tituanilio muli mohualingai , wau moo̒dungga olio donggo hemo ponao̒ lo tuugasilio .
40024047	Pomalacayalo , tituani boito mamopo palacaya mao̒ ngoa̒amila halataalio to tamoomayawa boito .
40024048	Bo wonu tamoomayawa boito moleeto , tio mamoloi̒ya todelomo hilaalio ,
40024049	' Tuani watia donggo mohiheo bolo mohualingai , ' tulusi tio mamomate tahi pomayawa wewo , wau molamela mongilu wolo tahi huwoa̒alo .
40024050	Lapatao̒ tituanilio mamuli mohualingai todulahee wau jamu udiila helanto-lantobulo .
40024051	Yi tamoomayawa boito mawumbadelio mongo-mongongotolo mao̒ lituanilio , wau mapo mahulolio ode tambati lotahi munapikia . Timongolio mahumoyongo wau modutolo mola teto . "
40025001	" Wonu bolo Walao̒ Manusia meidungga mai odelo Eeya , owowoluwoalio debo odelo todelomo pohumaya botie : Mopulu lota mongo dulahu helo lunuhe libulentiti . Ngota-ngota helohama tohe , tulusi mota lolutulai bulentiti lai̒ .
40025002	Limo lota limongolio hihuulode , wau limo lota wewolio hitinepa .
40025003	Limo lota mongo dulahu tahi huulode boito malodelo mai tohe , bo diila lopo dapato yinulo .
40025004	Limo lota mongo dulahu tahi tiinepa lodelo mai tohe wau pee̒-pee̒enta lopo dapato yinulo .
40025005	Tibulentiti lai̒ boito yilanggali mai , tou̒ odito mongo dulahu boito malo diduto tulusi leituluhu .
40025006	Tomutao̒ lou̒hui , bolo dungo-dungohei suala wuwaatia̒ ' Tibulentiti lai̒ dungga-dungga mai ! Dulo botulaa mai tio ! '
40025007	Mongo dulahu mopolu lota boito malobongu , wau lopolei̒tao̒ tohe limongolio .
40025008	Mongo dulahu tahi huulode boito , malo loi̒ya ode tahi tinepa boito , ' Wohia mai olami yinulomu ngoi̒di , sababu tohe lami mawimbideo̒ mate . '
40025009	' Diila mowali ! ' tametao̒ lomongo dulahu tahi tinepa boito , sababu ito ngoa̒amila bolo didu otuheeta loinulo . Ponao̒lo mota motali to toko .
40025010	Yi mongo dulahu tahi huulode boito malonao̒ mota lotali mai yinulo . Tou̒ timongolio lopalutao̒ , malei dungga mai tibulentiti lai̒ . Mongo dulahu limo lota tamaa hidapata boito tilumuwoto pee̒-pee̒enta woli bulentiti lai̒ ode tambati lo potihunggu , wau huhebu mahileu̒tio mai !
40025011	Lapatao̒ mongo dulahu wewolio boito malei dungga mai , Timongolio hipo ngiibode , ' Tuani , Tuani , huo̒i mai huhebu olamiaatia ' .
40025012	Bo tibulentiti lai̒ boito malo lametai , ' Wau̒ diila moo̒taawa woli mongoli . ' "
40025013	Tulusi ti Isa lopoo̒ pulitao̒ pohumaya-Lio boito odie , " Masababu uito poo̒daha-dahaalo mao̒ , sababu diila otaawa limongoli dulahio meaalo jamulio . "
40025014	" Wonu bolo Walao̒ Manusia meidungga mai odelo Eeya , owowoluwoalio olo debo odelo pahumaya botie . Talolai̒ ngota ohilaa monao̒ ode tambati u molamingo . Tio malo tiangai tahi pomayalio , tulusi pilo malacayalio mao̒ halataalio to limongolio .
40025015	Ode timii̒du tamoomayawa boito yilohialio modudua̒ u omamboa limongolio ngota-ngota . Ode ngotaalio yilohialio limo lolihu doi hulawa . Ode tawewo yilohialio dulo lihu doi hulawa . Wau ode tadonggo ngotaalio poli yilohialio ngolihu doi hulawa . Tulusi tio malo monggato .
40025016	Tamoomayawa u lololimo limo lolihu doi hulawa boito lato lonao̒ mota lodaahangi , lapatao̒ luli ilopae̒eda mai limo lolihu doi hulawa .
40025017	Odito olo tamoomayawa u lololimo dulo lihu doi hulawa boito luli ilopae̒eda dulo lihu .
40025018	Bo tamomayawa u lololimo ngolihu doi hulawa boito mota longalia̒a huango tohuta , tulusi doi lituanilio tiluui̒o teto .
40025019	Lohiheo daa̒ lapatio mao̒ , tituani lotahi pomayawa boito luli lohualingai , wau malo leekenia woli mongolio .
40025020	Tamoomayawa u lololimo limo lolihu doi hulawa boito malonao̒ mai , wau lohudu mao̒ mopulu lolihu . ' Tuani , ' loi̒yaalio mao̒ , ' Ti Tuani malohudu mai limo lolihu doi hulawa odelaatia . Bilohilo mao̒ , watia mai̒lo paeeda poli limo lolihu . '
40025021	' Ooo̒ , ' uali tuani boito , ' Yio̒ tamoomayawa mopiohe wau tatapu molotolo hilao . Sababu yio̒ mowali palacayalo tou̒ ngoi̒di , yi u dadaata olo debo mapo malacayau̒ mai olemu . Tuwotai wau dulo motisanangi wolau̒ ! '
40025022	Lapatao̒ tamoomayawa u lololimo dulo lihu doi hulawa boito malonao̒ mai , wau loloi̒ya mao̒ , ' Tuani , ti Tuani malohudu mai dulo lihu doi hulawa olaatia , bilohilo mao̒ , watia mailo pae̒eda dulo lihu poli . '
40025023	' Ooo̒ , ' uali tuani boito ' Yio̒ tamoomayawa mopiohe wau tatapu molotolo hilao . Sababu yio̒ mowali palacayalo tou̒ ngoi̒di , u dadaata olo debo mapo malacayau̒ mai olemu . Tuwotai wau dulo motisanangi wolau̒ ! '
40025024	Lapatao̒ tamoomayawa u lololimo doi hulawa ngolihu boito malonao̒ mai , wau loloi̒ya mao̒ , ' Tuani , otaawa laatia ti Tuani ngotaalio lo tao̒pii̒li diila gambangi mobolio̒ . Ti Tuani hemolipu hungo diila totambati u pilomuloa li Tuani , wau hemo himoa̒a tilapulo totambati udiila pilo mua̒yade bili li Tuani .
40025025	Watia moohe , oditolio watia maloluuo̒ doi li Tuani todelomo huta . Utie doi li Tuani . '
40025026	' Yio̒ tamoomayawa u moleeto wau lantingalo ! ' Uali tuani boito . ' Tingga otaawamu deu̒ wau̒ hemolipu hungo diila totambati u pilomulowau̒ , wau hemohama tilapulo totambati udiila pilo mua̒yadeu̒ ?
40025027	Wonu odito , patutilio tahuwomu mao̒ doiu̒ boito tobangi , alihu tou̒ wau̒ muli mohualingai , mamuli motapuu̒ doiu̒ boito wolo lentelio .
40025028	Sababu uito , hamaawa mai doi boito monto olio , wau wohia mao̒ ode taa u omopulu lihu doi hulawa boito .
40025029	Sababu taa u mailoluo , mamoo̒tapu lebe dadaata mao̒ , wau tio mao̒lebealio . Bo taa u odiaaa̒ , ngoi̒di udonggo woluo to olio mahamaalo olo .
40025030	Wau tamoomayawa tadiila ohuna boito , pomahulalo ode delomo u modio̒lomo to bulemengio . Mola teto tio mahumoyongo wau modutolo ! ' "
40025031	" Wonu bolo Walao̒ Manusia meidungga odelo Olongia dedeeloa mai wolo ngoa̒amila malai̒kati-Lio , Tio mamo tihuloa̒a toitaato tambati huhuloaa-Lio u lailaio̒ .
40025032	Ngoa̒amila bangusa maa̒mbuo-Lio totalu-Lio . Lapatao̒ Tio mamopo walaheo̒ olimongolio mowali dulo polemboa̒ debo odelo diti mopo walaheo̒ himba monto batade .
40025033	Tau-tauwalo tahi pohutua kahandaki lo Allahu Taa̒ala maa̒mbuo-Lio to ambahu olowala-Lio , wau tawewo to ambahu oloihi-Lio .
40025034	Lapatao̒ ti Olongia boito mamo tahuda ode tau-tauwala to ambahu olowala-Lio , ' Duloolo timongoli tabilaa-katia li Paapa-U̒ . Tuwotolo mai ode delomo Yiladia u piloheetu olemu tumulalo mai tobohulo dunia .
40025035	Sababu tou̒ Wau̒ pola-polango , timongoli longohi ola-U̒ ua̒alo , wau tou̒ Wau̒ mototoa̒ngo timongoli longohi ola-U̒ uilumolo . Wau̒ tau deli ngota , timongoli lololimo ola-U̒ tobele limongoli .
40025036	Wau̒ diila oboo̒ , timongoli longohi ola-U̒ boo̒ . Wau̒ mongongoto , timongoli lolaawati ola-U̒ . Wau̒ tilutupalio , timongoli lotulungi ola-U̒ . '
40025037	Lapatao̒ tau-tauwala boito mamoloi̒ya , ' Eeya , omolua mongowatotia pee̒enta loo̒onto to Eeya pola-polango tulusi mongowatotia longohi to Eeya ua̒alo meaalo mototoa̒ngo tulusi mongowatotia longohi to Eeya uilumolo ?
40025038	Omolua mongowatotia pee̒enta loo̒onto to Eeya odelo tau deli , tulusi mongowatotia lololimo mao̒ ode delomo bele lomongo watotia ? Omolua Eeya pee̒enta diila oboo̒ tulusi mongowatotia longohi to Eeya boo̒ ?
40025039	Omolua mongowatotia pee̒enta loo̒onto to Eeya mongongoto meaalo tilutupalio , tulusi mongowatotia lotulungi to Eeya ? '
40025040	Ti Olongia boito mamo lametai , ' Ototai mao̒ : tou̒ timongoli mohutu mao̒ sua̒li boito , eleponu ode tala ngota lomongo wutatu-U̒ taahina daa̒ , boliilio mao̒ timongoli malohutu uito ode ola-U̒ ! '
40025041	Lapatao̒ ti Olongia boito mamo tahuda mao̒ ode tau-tauwala to ambahu oloihi-Lio , ' Pohinggilo mao̒ monteea tamoleeto daa̒ ! Tuwotolo mota ode tulu udiilalo mate , u mapilohetu ode Ibilisi wau mamaa-lai̒katilio !
40025042	Sababu tou̒ Wau̒ pola-polaango timongoli diila longohi ola-U̒ ua̒alo ; tou̒ Wau̒ mototoa̒ngo timongoli diila longohi ola-U̒ uilumolo .
40025043	Wau̒ tau deli ngota , timongoli diila lololimo ola-U̒ todelomo bele limongoli . Wau̒ diila oboo̒ , timongoli diila longohi ola-U̒ boo̒ . Wau̒ mongongoto wau tilutupalio , timongoli diila lolaawati ola-U̒ . '
40025044	Lapatao̒ timongolio mamoloi̒ya o-Lio , ' Eeya , omolua mongowatotia loo̒onto to Eeya pola-polaango meaalo mototoa̒ngo , meaalo odelo tau deli ngota , meaalo diila oboo̒ , meaalo mongongoto , meaalo tilutupalio , wau mongowatotia diila lotulungi to Eeya ? '
40025045	Ti Olongia boito mamo lametao̒ , ' Ototai mao̒ : tou̒ timongoli diila mohuto motulungi tala ngota taahina daa̒ botie , uito boliilio timongoli diila mohuto motulungi ola-U̒ . '
40025046	Yi tau-tauwalo boito mahukuu-maniyolo wolo hukuumani u ohiheo-hiheolo mao̒ , hiambola tahi pohutua kahandaki lo Allahu Taa̒ala mamoo̒ toduo tutumulo ututulio tutu wau ohiheo-hiheolo mao̒ . "
40026001	Tou̒ ti Isa yilapato longaajali mao̒ ngoa̒amila sua̒li boito , Tio malo tahuda ode tahidudua̒ o-Lio ,
40026002	" Mao̒taawa limongoli donggo duuhui mola Dulahu Buka Paska , wau Walao̒ Manusia mawuduolio u salipuolio ! "
40026003	Tou̒ boito mongo iimamu tau̒wa wau mongo tau̒wa lo Yahudi hia̒mbua totambati bele biluloa̒ saaha li Iimamu Daa̒ Kayapas .
40026004	Timongolio loheeluma u moheu̒pa li Isa lou̒ tutuuo̒ wau momate o-Lio mate-mateelo mao̒ .
40026005	" Bo , " uali mongolio " Diila mao̒ pohutuwolo sua̒li boito tou̒ olameyangi , sababu bolo tumoodei tolonggalo towolota lo ulipu . "
40026006	Tou̒ ti Isa to Betania , tobele lei Simon tamuloololio mai ongongoto lo alipo u moo̒tihela hapato ,
40026007	taabua ngota lonao̒ mai odeli Isa . Tio lodelo buutulu lo puwalamu moputio̒ , tuatuanga yinulo moonu u mahale . Tou̒ ti Isa donggo hulo-huloa̒a hemo lamela , taabua boito malo luwatao̒ yinulo moonu boito to lunggongi Isa .
40026008	Tahidudua̒ li Isa loo̒onto u lotoduo boito maloingo . " Wolo hunalio ngoa̒amilalo botie poloo-yaliyolo ? " loi̒ya mao̒ limongolio .
40026009	" Yinulo moonu boito mowali potali mota wolo halaga u molonggato , wau doilio wohi mao̒ ode taa mosikini ! "
40026010	Otaawa li Isa pikiilangi limongolio , tulusi Tio malo tahuda , " Yilongola timongoli mopoo̒ suusa taabua botie ? Tio malohutu tuwaulio u mopiohe wau pujipuji de ola-U̒ .
40026011	Taa mosikini laito woluo towolota limongoli , bo Wau̒ diila laito woli mongoli .
40026012	Lou̒ moluwatao̒ yinulo moonu boito ode batanga-U̒ , tio mopo dapato u polobungalo ola-U̒ .
40026013	Pomalacayalo ! To ngoilanggubu dunia , boli tou̒toonu Habari Mopiohe monto Allahu Taa̒ala pololadulo , wau huhutu lotaabua botie masilitaalio olo odelo poe̒ela de olio . "
40026014	Lapatao̒ ngotaalio lo tamopulaa duulota tahidudua̒ li Isa , tai̒lunte Yudas Iskariot , lonao̒ mola ode mongo iimamu tau̒wa .
40026015	Tio loloi̒ya mao̒ ode limongolio , " Wolo u mawohi limongoli olaatia wonu watia mamohudu mai li Isa ode limongoli ? " Yi timongolio malo leekeni tolo pulu doi talaa̒ , wau yilohilio mao̒ doi boito olio .
40026016	Tumulalo mai tou̒ boito tei Yudas helohima potaala ohiyango mopiohe u mohiyanati li Isa .
40026017	Tobohulo dulahu todelomo Lameyangi lo Roti Diila Oragi , tahidudua̒ li Isa lonao̒ mai ode o-Lio . Timongolio mai lohintu , " Tou̒toonu otohilaa li Paaa̒ podapato mao̒ lamiaatia ua̒alo Paska odeli Paaa̒ ? "
40026018	Ti Isa lolametao̒ , " Ponao̒lo mola ode tahingota-ngotaawa tokota wau loi̒ya mao̒ olio , ' Tahuda mai li Paaa̒ Guru , malei dungga wakutuulio ola-U̒ ; Wau̒ ohilaa mopolame mao̒ Paska tobelemu pee̒-pee̒enta wolo tahidudua̒ ola-U̒ . ' "
40026019	Tahidudua̒ li Isa malohutu wolo upilo ahulao̒ li Isa olimongolio . Timongolio mola lopo dapato mao̒ ua̒alo Paska boito .
40026020	Tou̒ mahui mai ti Isa wau tamopulaa duulota tahidudua̒ o-Lio malo tihuloa̒a lolamelo .
40026021	Tou̒ timongolio donggo hipolamela , ti Isa lotahuda mao̒ , " Dungohi : ngotaalio limongoli mamo hiyanati ola-U̒ . "
40026022	Loo̒dungohe uito , tahidudua̒ li Isa mahi suukalia daa̒ . Tulusi timongolio , ngota-ngota malohintu li Isa , " Tantu diila watia tahe makusuduo li Paaa̒ ? "
40026023	Ti Isa lolametao̒ , " Tamo polomo roti todelomo manggo pee̒-pee̒enta wola-U̒ , tio-tioolo tamamo hiyanati ola-U̒ .
40026024	Memangi Walao̒ Manusia maamate debo odelo u tulatulade todelomo Kitabi . Bo matopotala taa u mohiyanati Walao̒ Manusia ! Lebe mopiohu tau boito wonu tio diila pilotutulio mai sama-samaata ! "
40026025	Lapatao̒ tei Yudas tamoo-hiyanatia boito loloi̒ya , " Tantu diila watia tahe makusuduo li Paaa̒ Guru ? " Ti Isa lolametao̒ , " Odi-oditolo loi̒yamu ! "
40026026	Tou̒ timongolio mamo lamelo , ti Isa lohama mao̒ roti , lapatao̒ lolapali mola dua̒ sukuru . Lapatao̒ Tio lomita-mitanga roti boito wolo uluu̒-Lio tulusi yilohi-Lio ode tahidudua̒ o-Lio wau lotahuda , " Hamaawa wau tamelalo ; uti-utieelo batanga-U̒ . "
40026027	Lapatao̒ uito Tio malohama hakati tuwau lo angguru , tulusi lolapali mola sukuru ode Allahu Taa̒ala . Lapatao̒ yilohi-Lio hakati boito ode tahidudua̒ o-Lio , wau lotahuda , " Pongilulo , timongoli ngoa̒amila ,
40026028	Sababu uti-utieelo duhu-U̒ u moposaaha daantia lo Allahu Taa̒ala -- duhu u hiluwato duo̒lo taa dadaata u pongambungualo dusa limongolio .
40026029	Pomalacayalo ; Wau̒ diilalo mongilu angguru botie poli tunggula Wau̒ mamongilu angguru bohu pee̒-pee̒enta woli mongoli to Dunia Bohu li Paapa-U̒ . "
40026030	Lapatao̒ timongolio lopolahu mola lahu tuwau poi̒laalo momuji . Wau lapatao̒ uito timongolio lonao̒ mola ode Huludu Jaitun .
40026031	Lapatao̒ ti Isa lotahuda mao̒ ode tahidudua̒ o-Lio , " Tou̒ huilo botie timongoli ngoa̒amila matumeteo̒ mololaa mao̒ ola-U̒ ; sababu todelomo Kitabi tulatulade : Allahu Taa̒ala lotahuda , ' Wau̒ mamomate-mateelo mao̒ diti boito , wau himbala lohimbalio mamo bubuua̒lawa . '
40026032	Bo tou̒ Wau̒ mamuli bongulo-Lio mai , Wau̒ mamo timulo woli mongoli ode Galilea . "
40026033	Tei Petrus malo loi̒ya odeli Isa , " Penu ngoa̒amila tawewolio mololaa mao̒ li Paaa̒ , watia sama-samaata diila ! "
40026034	" Eelai mao̒ , " tahuda li Isa olio , " Tou̒ huilo botie , tou̒ maluo̒ diipo mokukuyuu̒ , yio̒ mapoo̒otolu lomaahe ola-U̒ . "
40026035	Tei Petrus lolametao̒ , " Eleponu watia musi mate pee̒-pee̒enta woli Paaa̒ , watia diila tamoloi̒ya deu̒ watia diila moo̒taawa woli Paaa̒ ! " Wau ngoa̒amila tahidudua̒ wewolio helo loi̒ya odito olo .
40026036	Lapatao̒ uito ti Isa lonao̒ wolo tahidudua̒ o-Lio ode tambati tuwau u ilunte Getsemani . Mola teto , Tio lotahuda mao̒ olimongolio , " Potihuloo̒po tewe tou̒ Wau̒ donggo mota modua̒ . "
40026037	Tulusi Tio lotiango olei Petrus wau taduulota walae̒e Jebedeus lonao̒ pee̒-pee̒enta wo-Lio . Tio masiluukali wau balisa .
40026038	Tio lotahuda mao̒ ode tahidudua̒ o-Lio , " Hilaa-U̒ suukali daa̒ , lasaalo debo odelo maamate wambao̒ . Potitolapo tewe timongoli , wau poduduo̒lo mopoo̒daha-dahaalo mao̒ wola-U̒ . "
40026039	Lapatao̒ ti Isa lonao̒ mota lebe lolaminga ngopee̒ , tulusi Tio leidumulo lomola tohuta wau lodua̒ . " Paapa , " ua-Lio , " Wonu mowali , polaminga mao̒ monto olaatia sikisa u musi dutola lowatia botie . Bo diila moduduo̒ hilaa lowatia , bo moduduo̒ u tohilaa li Paapa . "
40026040	Lapatao̒ uito ti Isa luli lohualingai ode tahidudua̒ o-Lio toulota wau ilodunggaa-Lio timongolio donggo hituluhe . Tio lotahuda mao̒ odelei Petrus , " Bo ngojamu wambao̒ timongoli toulota diila lopoo̒daha pee̒-pee̒enta wola-U̒ ? "
40026041	Poo̒daha-dahaalo mao̒ , wau podua̒lo mola alihu timongoli diila odungga lomalapo . Memangi rohumu ohilaa mohutu u otutu bo diila mambo timongoli , sababu pii̒li lomanusia boito molulupuhu . "
40026042	Pee̒entapo ti Isa mota lodua̒ , loi̒yaa-Lio , " Paapa , wonu sikisaa botie musi dutola lowatia , wau diila mowali powalahulo , huliaalo mao̒ utohilaa li Paapa u motoduo mai . "
40026043	Lapatao̒ uito ti Isa luli lohualingai poli , wau ilodunggaa-Lio tahidudua̒ o-Lio donggo hituluhe , sababu timongolio modiduto daa̒ .
40026044	Donggo pee̒entapo ti Isa lololaa mao̒ olimongolio wau u otolulio lodua̒ lolapali tataa-heyaalo u tutuuwauwa .
40026045	Lapatao̒ uito Tio luli lohualingai ode tahidudua̒ o-Lio wau lotahuda , " Debo donggo hituluhe wau hihuheelia timongoli ? Bilohi , malei dungga wakutuulio Walao̒ Manusia wuduolio ode kawasa lotahi oduusawa .
40026046	Pobongulo , duloolo ito monao̒ . Bilohi ! Taa u mohiyanati ola-U̒ malei dungga mai ! "
40026047	Tou̒ ti Isa donggo bisa-bisala , tei Yudas , ngotaalio lo tamopulaa duulota muri-Lio boito lonao̒ mai . Pee̒-pee̒enta wolio , lonao̒ mai olo dadaata tau tahi delowa wamilo wau ayu pongokoo̒ . Timongolio ilahula mai lomongo iimamu tau̒wa wau mongo tau̒wa lo Yahudi .
40026048	Tamoo-hiyanatia malo poo̒taa olimongolio tuoto botie , " Taadilo lowatia , maa Tiolo taulio . Wau̒pa Tio ! "
40026049	Odito leidungga mota ode tambati boito , tei Yudas lato lonao̒ mao̒ odeli Isa wau loloi̒ya , " Salamu , Paaa̒ Guru ! " Tulusi diliilio ti Isa .
40026050	Ti Isa lolametao̒ , " Wutato , mai mongola wutato monao̒ mai odia ? " Lapatao̒ taa dadaata boito lodudulao̒ , wau loheu̒pa li Isa .
40026051	Tala ngota lomuri-Lio taamota teto woli Isa , lomahuta wamilio wau lolimade wato li iimamu daa̒ tunggula loputu bulongalio .
40026052	Ti Isa lotahuda mao̒ ode muri-Lio boito , " Muli potau̒pa mola wamilumu to tau̒pio , sababu ngoa̒amila taa u mopohuna lo wamilio maamate wolo wamilo .
40026053	To lantobumu Wau̒ diila mowali mei̒ tulungi mai li Paapa-U̒ , wau Tio wolo molamemeto mamolao mai lebe lou̒ ngodusingi pasukani suludadu lo malai̒kati ?
40026054	Bo wonu odito , diila pongalo aakali motoduo mai debo odelo umaa nilubuwati todelomo Kitabi deu̒ memangi musi motoduo debo odelo u masaatia botie ? "
40026055	Lapatao̒ ti Isa lotahuda mao̒ ode taa dadaata boito , " Wolo Wau̒ botie tamoleeto , tunggula timongoli lonao̒ mai hidelowa wamilo wau ayu pongokoo̒ mai moheu̒pa ola-U̒ ? Ngohui-ngohui Wau̒ hemo ngaajali to Bele lo Allahu Taa̒ala , wau timongoli diila loheu̒pa ola-U̒ .
40026056	Bo memangi mapatutilio odito alihu mamotoduo wolo u tiluladei lomongo nabi todelomo Kitabi . " Lapatao̒ uito , ngoa̒amila tahidudua̒ o-Lio tilumeteo̒ lololaa mao̒ li Isa .
40026057	Tahe loheu̒pa li Isa malodelo mola o-Lio ode bele li Iimamu Daa̒ Kayapas . Mola teto guguu-ruwaalo agama wau mongo tau̒wa lo Yahudi mahia̒mbua .
40026058	Tei Petrus loduduo̒ li Isa lonto u molamingo demota paango lobele li iimamu daa̒ . Lapatao̒ tei Petrus tilumuwoto ode delomo paango boito wau lotihuloa̒a pee̒-pee̒enta wolo tahi pokawalia . Tio ohilaa motota woloolo mola ngoa̒amilalo boito de pulitio mao̒ .
40026059	Mongo iimamu tauwa wau ngoa̒amila Mahakama lo Agama hipo tolopania moo̒tapu sakusi paluti u mowali mopodehu hukuumani mate odeli Isa .
40026060	Bo diila lotapu limongolio bukuti boli bo tuwau mao̒ eleponu ngohuntua talomaju lowali sakusi yimbulo . Mapulitio mao̒ , woluo duulota talomaju mota ode talu .
40026061	Uali mongolio , " Tau botie loloi̒ya , ' Wau̒ mowali mopo lohubu Bele lo Allahu Taa̒ala , wau todelomo u tolohui mola mowali muli bongulo-U̒ mao̒ ' . "
40026062	Lapatao̒ ti iimamu daa̒ matilimihulo , wau loloi̒ya mao̒ odeli Isa , " Yilongola diila tilameta-Mu potuludu u pilotuludio ole-Mu boito ?
40026063	Boti Isa wambao̒ lotipoo̒oyo . Donggo pee̒entapo ti iimamu daa̒ loloi̒ya mao̒ o-Lio , " Domi Allahu Taa̒ala tatumu-tumulo , polelea mai olami wolo Yio̒ botie Olongia Tamoo-poa̒ahua , Walao̒ Allahu Taa̒ala ? "
40026064	Ti Isa lolametao̒ , " Odi-oditolo loi̒yamu . Bo pomalacayalo : tumulalo mai tosaaa̒ti botie , timongoli mamoo̒onto Walao̒ Manusia hulo-huloa̒a to ambahu olowala lo Allahu Taa̒ala Taa Laba-labaalo kawasa , wau meidungga mai toitaato heengo tohulungo . "
40026065	Yi ti iimamu daa̒ boito malo ngai-ngaidingo boo̒lio , wau loloi̒ya , " Tio hemomuayo Allahu Taa̒ala ! Didu palalu wolo sakusi . Timongoli ngoa̒amila maloo̒ dungohe lohihilao loi̒ya u hemomuayo Allahu Taa̒ala .
40026066	Botia woloolo mola huhama limongoli ? " Timongolio lolametao̒ , " Tio mai̒lo totala , wau musi mate . "
40026067	Lapatao̒ timongolio lonula mao̒ loiyohu tobaya li Isa , wau lomate o-Lio . Woluo olo tahe lolambali o-Lio ,
40026068	wau loloi̒ya , " Nte lantobe wau polelea mai olami , wuu Olongia Tamoo-poa̒ahua ! Tatoonu talo lambali ole-Mu ? "
40026069	Tei Petrus donggo hulo-huloa̒a to bulemengio , topaango . Tala ngota lo tamoomayawa lonao̒ mai , wau loloi̒ya olei Petrus , " Diila maa yio̒ olo tapee̒-pee̒enta woli Isa taulo Galilea boito ? "
40026070	Bo tei Petrus malomaahe totalu limongolio ngoa̒amilalo , " Diila otaawau̒ wolo makusudumu , " tametao̒ lei Petrus ,
40026071	lapatao̒ tio malonao̒ mota ode huhebu lopaango . Ngotaalio taabua tamoomayawa wewo loo̒onto olei Petrus , wau loloi̒ya mao̒ ode tau-tauwalo mota teto , " Tau botie olo engonti pee̒-pee̒enta woli Isa lonto Najaret boito . "
40026072	Lapatao̒ tei Petrus luli lomaaheo̒ , wau malotadia . " Otu-otutuulo mao̒ diila otaawau̒ tau boito ! " ualei Petrus .
40026073	Diila lohiheo lapatao̒ uito , tau-tauwalo tatihu-tihulaa teto malonao̒ mai odelei Petrus , wau loloi̒ya , " Maatantu yio̒ ngotaalio limongolio . Uito oonuhe daa̒ monto lapalimu . "
40026074	Lapatao̒ tei Petrus mahemo taditadia , wau loloi̒ya , " Diila otaawau̒ tau boito ! " To saaa̒tilo boito maluo̒ lokuukuyuu̒ .
40026075	Wau tei Petrus maloe̒ela mola deu̒ ti Isa malo tahuda olio , " Tou̒ diipo maluo̒ mokuukuyuu̒ , yio̒ mapoo̒otolu lomaahe ola-U̒ . " Tulusi tei Petrus mailumualao̒ , wau hilumoyongo lou̒ suukali .
40027001	Donggo didimodupo daa̒ , ngoa̒amila iimamu tau̒wa wau tau̒wa lo Yahudi lohutu mao̒ putuusani u momate li Isa mate-mateelo mao̒ .
40027002	Timongolio malo mungu o-Lio , wau lodelo o-Lio , tulusi mola lohudu o-Lio odelei Pilaatu , gubolonulu pamalenta lo Roma .
40027003	Tou̒ tei Yudas tamoo-hiyanatia boito loo̒onto deu̒ ti Isa madilehua hukuumani , malolee̒ tio . Tulusi tio malo powalingo tolo pulu doi talaa̒ boito ode mongo iimamu tau̒wa wau mongo tau̒wa lo Yahudi .
40027004	Tio loloi̒ya mao̒ , " Watia mai̒lodusa lohiyanati taa diila ototala tunggula Tio hilukuumani yila-yilateelo mao̒ ! " Bo timongolio malo lameto , " Pongolaa lami ? Uito ulusanimu ! "
40027005	Tei Yudas lopo mahulo doi boito ode delomo Bele lo Eeya , tulusi mota lopontayungo batanga .
40027006	Mongo iimamu tau̒wa malo himoa̒a doi boito wau loloi̒ya , " Doi botie doi loduhu . Modudua̒ butoo̒ lo agama , doi botie diila mowali potuwotolo ode delomo tambati podewowalo to Bele lo Eeya . "
40027007	Lapatao̒ tou̒ timongolio malo heeluma , pilomake limongolio doi boito pilotali limongolio huta u ilunte Huta lo Tamoohutua Ulonggo . Huta boito pilomake u polobungalo tahideelia .
40027008	Uitolo sababuulio tunggula todulahee botia huta boito ilunte " Huta Duhu " .
40027009	Woleeto , malo toduo wolo uiloi̒ya li Nabi Yeremia , odie , " Timongolio lololimo tolo pulu doi talaa̒ , deu̒ito-yito halaga u ilakoloa lobangusa Isirai̒lu odelo u pilomayali de o-Lio .
40027010	Wau doi boito pilomake limongolio u pilotali Huta lo Tamoohutua Ulonggo , debo odelo u piloa̒hu mai lo Eeya de olau̒ . "
40027011	Tou̒ ti Isa mota lotaalua wolei Pilaatu , Gubolonulu lolipu boito , tei Pilaatu malohintu , " Wolo Yio̒ botie Olongia taulo Yahudi ? " " Odi-oditolo loi̒yamu , " tametao̒ li Isa .
40027012	Bo tou̒ mongo iimamu tau̒wa wau mongo tau̒wa lo Yahudi lopo dudulao̒ dadaata potuludu odeli Isa , Tio diila lolameto sama-samaata .
40027013	Sababu uito tei Pilaatu malo loi̒ya o-Lio , " Wolo diila ilodungohe-Mu ngoa̒amila u pilotuludi mongolio boito ole-Mu ? "
40027014	Boti Isa diila lolameto boli bo ngotahe mao̒ tilinggula ti Gubolonulu boito lolinggolabe daa̒ .
40027015	To motii̒du Lameyangi lo Paska , ti gubolonulu biasaalio hemo lopato ngotaalio lo tahuku-hukuumani modudua̒ tulaotio lotaa dadaata .
40027016	Tou̒ boito woluo ngotaalio tahuku-hukuumani tao̒taawa lotaa dadaata jahili daa̒ . Tanggulio Isa Barabas .
40027017	Oditolio , tou̒ taa dadaata mahia̒mbua , tei Pilaatu lohintu mao̒ olimongolio , " Tatoonu tao̒tohilaa limongoli malopatou̒ mai olimongoli ? Isa Baraabas meaanto Isa tai̒lunte Almasi ? "
40027018	Tei Pilaatu loloi̒ya odito sababu otaawalio , deu̒ tahi kawasawa lo Yahudi malohudu mai li Isa olio sababu timongolio mohiihia .
40027019	Tou̒ tei Pilaatu donggo hulo-huloa̒a tohudungu polomutoo̒ , dilelio lolahuli mao̒ utie olio , " Diila mao̒ pou̒ulambohe yio̒ to palakala lotaa diila ototala boito , masababu Tio , wau̒ loo̒ tohiilopo u moo̒tihela hapato todulahee botie . "
40027020	Bo mongo iimamu tau̒wa wau mongo tau̒wa lo Yahudi wambao̒ hemo popatu tulusi totaa dadaata boito u lohile olei Pilaatu alihu tei Barabas lopatolo wau ti Isa hukuumaniyolo mate .
40027021	Lapatao̒ ti gubolonulu boito luli lohintu olimongolio , " To taduulota boito , tatoonu tao̒tohilaa limongoli lopatou̒ mai olimongoli ? " " Tei Barabas , " uali mongolio .
40027022	" Wonu odito , wolo u musi pohutuwou̒ woli Isa tai̒lunte Almasi ? " yilintu lei Pilaatu olimongolio . " Salipuwalo Tio ! " uali mongolio ngoa̒amila .
40027023	" Bo ololeeto wolo u pilohutu-Lio ? " yilintu lei Pilaatu . Lapatao̒ timongolio tilonggo watio̒ lebe udaa̒ mao̒ , " Salipua Tio ! "
40027024	Pulitio mao̒ tei Pilaatu malongalati deu̒ tio diilalo mowali mohutu wolo-wolo wau deu̒ tau-tauwalo boito tanu mamo malakala . Oditolio tio malohama mai taluhu , tulusi totalu lotaa dadaata boito yilulowalio uluu̒lio wau loloi̒ya , " Wau̒ diila momanta tau botie mate ! Uito uluusani limongoli ! "
40027025	Ngoa̒amila tau-tauwala boito malo lameto , " Joo , hulilo mai amiaatia wau mongo walao̒ lamiaatia tamomanta hukuumani to opopate-Lio ! "
40027026	Lapatao̒ tei Barabas yilopatio lei Pilaatu ode limongolio , wau lopoa̒hu tau lomuboa̒ li Isa ; wau lohudu mao̒ o-Lio mota silalipulio .
40027027	Lapatao̒ mongo pajule lei Pilaatu malodelo mota li Isa tilumuwoto ode bele biluloa̒ li gubolonulu , wau ngoa̒amila pasukani lotia̒mbu to palito li Isa .
40027028	Timongolio malo hinggi boo̒ li Isa , wau lopopake mao̒ o-Lio jumba lailoumu .
40027029	Timongolio lohutu mao̒ makuta tuwau lonto tango kekeei̒ oduhi , wau pilopo hulilio to lunggongi Isa . Lapatao̒ pilopo dihu limongolio tunggudu ngoputu ti Isa to uluu̒-Lio olowala , tulusi timongolio malo tibonggohu totalu-Lio wau lohentea̒ o-Lio . " Salamu Olongia Taulo Yahudi ! " uali mongolio .
40027030	Timongolio lonula mao̒ loiyohu o-Lio , tulusi lohama tunggudu boito , lapatao̒ pilo mobohio tolunggo-Ngio .
40027031	Tou̒ mailapato piloitohi mongolio Tio , timongolio malo hinggi jumba lailoumu boito tulusi luli pilopo pake limongolio boo̒-Lio lohihilao . Lapatao̒ Tio dilelo limongolio ode bulemengio mota silalipulio .
40027032	Tohuungo dalalo , timongolio lodunggaya wolo ngotaalio lonto Kirene tai̒lunte Simon . Timongolio lomakusa tau boito lomota ayu salipu li Isa .
40027033	Lapatao̒ timongolio malei dungga mola ode tambati tuwau u ilunte Golgota , u boliilio , " Tambati lo Bakakau . "
40027034	Mota teto timongolio lopeelu li Isa angguru ula-ulau wolo polu . Bo tou̒ ti Isa lolamitao̒ angguru boito Tio diila lohuto longilu .
40027035	Lapatao̒ silalipulio Tio , timongolio malo laya-layade boo̒-Lio wolo undi .
40027036	Lapatao̒ uito timongolio malo tihuloa̒a lodaha o-Lio mota teto .
40027037	Toitaato lunggo-Ngio tiluladi mongolio potuludu tomimbihu o-Lio odie : " Tabotieelo ti Isa , Olongia Taulo Yahudi . "
40027038	Pee̒-pee̒enta wo-Lio silalipu limongolio olo duulota pohehu ; ngotaalio to ambahu olowala , ngotaalio poli to ambahu oloihi-Lio .
40027039	Tahilaode teto hitahalilia , wau hipohinawa li Isa .
40027040	Timongolio hipo loi̒yawa , " Yio̒ tamamo polohubu Bele lo Allahu Taa̒ala , wau momongu mao̒ todelomo utolo hui ! Wonu Yio̒ Walao̒ Allahu Taa̒ala , polaahulo monto salipu boito wau poa̒ahuwalo lohihilao batanga-Mu ! "
40027041	Odito olo mongo iimamu tau̒wa wau guguu-ruwaalo agama wolo mongo tau̒wa lo Yahudi helo hentea̒ li Isa . Timongolio hipo loi̒yawa ,
40027042	" Tio helo poa̒ahu taawewo , lebe-lebe pomao̒ batanga-Lio lohihilao diila mowali poa̒ahuwo-Lio ! Wonu Tio olongia lo Isirai̒lu , opio-piohelio Tio molaahei botia monto ayu salipu boito , deu̒ito ami mapalacaya o-Lio .
40027043	Tio palacaya to Allahu Taa̒ala , wau hemoloi̒ya deu̒ Tio Walao̒ Allahu Taa̒ala . Nte , dulo bilohento wolo Allahu Taa̒ala mamopoa̒ahu mai o-Lio botia . "
40027044	Mongo pohehu tasilaalipu pee̒-pee̒enta wo-Lio boito olo tumbao̒ helohina o-Lio debo odelo uito .
40027045	Tou̒ dulahee totau̒ , ngotilonggadu tolo jamu mola , ngoilanggubu lipu boito malo dio̒lomai .
40027046	Jamu tiga lolaango , ti Isa malo nguatia̒ wolo suala daa̒-daa̒alo mao̒ , " Eli , Eli Lama Sabakhtani ? " u boliilio , " oo Allahu Taa̒ala , oo Allahu Taa̒ala , yilongola matilolaa lo Allahu Taa̒ala Watotia ? "
40027047	Dengolo lota taamota teto loo̒dungohe hunggalaa̒ boito wau hipo loi̒yawa , " Tio hemo ngiibode olei Elia ! "
40027048	Ngotaalio limongolio lolamemeta mota lohama mai bunga patihu , wau pilolomolio todelomo angguru molotingo . Lapatao̒ pilo wunggoi̒o tohuudu lo ayu ngoputu , wau yiludulio mola ode biihu li Isa .
40027049	Bo tau-tauwalo wewo malo loi̒ya , " Yimaipo , dulo bilohento wolo tei Elia monao̒ mai mopoa̒ahu o-Lio ! "
40027050	Lapatao̒ ti Isa luli longuatio̒ wolo suala daa̒-daa̒alo mao̒ , tulusi lopulitolo mola napasii-Lio .
40027051	Lalante u ntaya-ntayanga todelomo Bele lo Eeya lokaidinga duluo lonto yitaato demola tibawa . Huta hilumuhelo wau huhuu-ideyaalo botu lobutao̒ .
40027052	Kukuu-buluwaalo lohuo̒ , wau dadaata umati lo Allahu Taa̒ala tamalo poowate luli bilongu-Lio mai .
40027053	Timongolio lumualai monto kukuu-buluwalo lapatio mao̒ ti Isa mobongu mai monto opopate , wau timongolio tumuwoto mola ode Yerusalemu . Wau mola teto dadaata taa moo̒onto olimongolio .
40027054	Tau̒wa lo pasukani pee̒-pee̒enta wolo mongo pajule tadonggo hidahawa li Isa mailoohe daa̒ tou̒ loo̒onto liluhu , wau ngoa̒amila u lotoduo mai boito . Timongolio hipo loi̒yawa , " Otutu , Tio botie Walao̒ Allahu Taa̒ala ! "
40027055	Teto woluo olo dadaata mongobua tadonggo hibilohe mai lonto u molamingo . Timongoliolo tahe lodudua̒ li Isa wau lotulungi o-Lio tumulalo mai lonto Galilea .
40027056	To wolotalio yito ti Maria Mahadalena , tiilo lei Yakobus wau tei Yusu , wau tiilo lomongo walae̒e Jebedeus .
40027057	Tou̒ hui boito malonao̒ mai takaya ngota lonto Arimatea , tailunte Yusu . Tio olo muri li Isa .
40027058	Tio lonao̒ mota odelei Pilaatu , wau lohile milate li Isa . Lapatao̒ tei Pilaatu lomalentao̒ alihu milate li Isa wuduo mao̒ odelei Yusu .
40027059	Yi tei Yusu malohama milate boito , wau lolaputo lowatu lenani u bohu .
40027060	Lapatao̒ pilopo balatio milate li Isa todelomo kuubulu milikiilio lohihilao u pilohutu todelomo huludu botu tuwau . Lapatao̒ uito tio lopo lilideo̒ botudaa̒ tuwau pilo heu̒tio wangopa lokuubulu boito , lapatao̒ lonao̒lo .
40027061	Ti Maria Mahadalena wau ti Maria wewolio bolo hulo-huloa̒a mota teto tataalua wolo kuubulu boito .
40027062	Loloombulio mola , todulahu Saabati , mongo iimamu tau̒wa wau tau-tauwalo Parisi lonao̒ pee̒-pee̒enta mola lotaalua wolei Pilaatu ,
40027063	wau loloi̒ya , " Tuani , mai̒lo eela mola lamiaatia tou̒ tamoo-himbuloa boito donggo tumutumulo , Tio mapee̒enta loloi̒ya , ' Lapatio mao̒ tolo hui mola Wau̒ mamuli mobongu mai . '
40027064	Sababu uito , ahulilo mao̒ tau mola modaha kuubulu boito tio̒otutua tunggula dulahu otolulio , alihu tahidudua̒ o-Lio diila mowali motao̒ milate-Lio lapatao̒ mamo poo̒taa ode tau-tauwalo deu̒ Tio mabilongu-Lio mai lonto opopate . Wau polo wimbulo u pulitio botie malebe moleetao̒ wolo ubohulio mai . "
40027065	" Timongoli o suludadu tamoo-kawalia , " ualei Pilaatu olimongolio , " ponao̒lo mola dahai mao̒ kuubulu boito tio̒otutua . "
40027066	Lapatao̒ timongolio malonao̒ mola ode kuubulu , wau loseeheli botu poheu̒to boito wau pilopo tambatilio mao̒ tamodaha totalulio , alihu diaaluo tamomuyu kuubulu boito .
40028001	Tou̒ malo paluto dulahu Saabati , todulahu Ahadi donggo molaliyonu , ti Maria Mahadalena wau ti Maria wewolio boito lonao̒ mola lomilohe kuubulu boito .
40028002	Debolo lotoduwolo mola liluhu ulaba-labaalo tutu . Malai̒kati ngota lo Eeya lotuhutai lonto sologa tulusi lopo lilideo̒ heu̒to botu boito wau lotihuloa̒a totudulio .
40028003	Baya lo malai̒kati boito debo odelo ilato , wau boo̒lio moputio̒ daa̒ .
40028004	Suludadu tamoo-kawalia tahemodaha teto mailoohe daa̒ tilinggula timongolio hulu-huluhelio , wau lotambuti debo odelo milate .
40028005	Malai̒kati boito loloi̒ya mao̒ ode mongobua boito , " Diila oohe ! Otaawau̒ timongoli hemo lolohe li Isa tamaa silalipulio boito .
40028006	Ti Isa diaaluo teea . Ti Isa malobongu debo odelo upilo tahuda-Lio muloololio mai . Dulo mai bilohi tambati u pilopo wulide o-Lio .
40028007	Botia , hua̒a ponao̒lo , mola polelea to tahidudua̒ o-Lio , ' Tio malobongu , wau masaatia Tio maleimulo mola woli mongoli ode Galilea . Mola teto timongoli mamoo̒onto o-Lio ! ' Poo̒toloma mao̒ wolo umaa piloleleu̒ mai olimongoli . "
40028008	Mahi alihe mongobua boito lololaa mao̒ kuubulu boito . Lou̒ laasa duiduito uu̒ulambohe wolo wengahu , timongolio mahitetea̒ mola lopo habari umalo toduo boito to tahidudua̒ li Isa .
40028009	Debolo ti Isa mai lodunggaya wolo mongobua boito , wau lotahuda mao̒ , " Salamu ! " Lapatao̒ timongolio malo himbideo̒ o-Lio , tulusi longoo̒de oa̒a-Tio wau lolubo o-Lio .
40028010	" Diila oohe , " tahuda li Isa ode limongolio , " ponao̒lo mola polelea mao̒ tomongo wutatu-U̒ alihu timongolio ode Galilea ; mola teto timongolio mamoo̒onto ola-U̒ . "
40028011	Tou̒ mongobua boito malonao̒ , dengolo lota suludadu tamoo-kawalia tahemodaha kuubulu boito luli lohualinga ode kota wau lopodulohe tomongo iimamu tau̒wa ngoa̒amila u lotoduo boito .
40028012	Mongo iimamu tau̒wa boito malo dulohupa wolo mongo tau̒wa lo Yahudi , tulusi longohi mao̒ ngojumula daa̒ doi ode suludadu tamoo-kawalia boito ,
40028013	wau loloi̒ya , " Timongoli musi moloi̒ya mao̒ deu̒ tahidudua̒ li Isa malonao̒ mai tou̒ hui wau mai lotao̒ milate li Isa tou̒ timongoli donggo hituluhe .
40028014	Wau wonu tigubolonulu moo̒dungohe sua̒li boito , mapiyoo lami tio alihu timongoli diila moo̒tapu totolo wolo-wolo . "
40028015	Yi suludadu tamoo-kawalia boito malohama doi boito , wau lohutu debo odelo u pilolahuli mao̒ olimongolio . Masababu uito wungguli boito donggo lolaloladu towolota taulo Yahudi tunggula todulahee botie .
40028016	Tamopulaa tuwau lota muri li Isa boito lonao̒ mola ode huludu to Galilea lotuuu̒de lou̒ pilomalenta li Isa olimongolio .
40028017	Tou̒ timongolio loo̒onto li Isa mola teto , timongolio malo sujudu lolubo o-Lio . Bo woluo towolota limongolio tadiila boti palacaya .
40028018	Ti Isa lohimbideo̒ olimongolio wau lotahuda mao̒ , " Ngoa̒amila kawasa tosologa wau todunia mailudu-Lio mai ola-U̒ .
40028019	Sababu uito ponao̒lo ode ngoa̒amilalo bangusa to ngoilanggubu dunia , pohutua mao̒ timongolio mowali muri-U̒ . Wau lihua mao̒ timongolio lou̒ molanggula tangguli Paapa , wau Walao̒ , wau Rohullah .
40028020	Ajaalia mao̒ timongolio modungohe ngoa̒amila u mapilo malenta-U̒ mai olimongoli . Wau eelai mao̒ Wau̒ malaito pee̒-pee̒enta woli mongoli demola pulito lojamani . "
41001001	Uti-utieelo Habari Mopiohe pasali li Isa Almasi , Walao̒ Allahu Taa̒ala .
41001002	Habari Mopiohe boito tumulio debo odelo u tiluladei li Nabi Yesaya odie mola , " ' Utieelo utoliya-U̒ , ' tahuda lo Allahu Taa̒ala ; ' Wau̒ lolao mai olio leimulo wole-Mu , alihu tio momuo̒ dalalo ole-Mu . '
41001003	Woluo tawuwa-wuwaatio̒ tohuta hungayo u luasi daa̒ , ' Podapato mao̒ dalalo ode Eeya ; popayade mao̒ dadaa-lalaalo u polibayaa-Lio . ' "
41001004	Debo odelo u tulatulade boito , oditolo olo yilumenetai tei Yahya lonto huta datahu u luasi daa̒ wau delita . Tio helo polihu tau wau lopo tunggulo habari lonto Allahu Taa̒ala . " Timongoli musi molilihu monto duduu-sawaalo limongoli , wau musi lihualo , alihu Allahu Taa̒ala mongambungu mai olimongoli , " odito loi̒ya mao̒ lei Yahya .
41001005	Ngoa̒amila taa lonto madala lo Yudea wau kota lo Yerusalemu lonao̒ mota lodungohe olei Yahya . Timongolio longaku duduu-sawaalo limongolio , wau tei Yahya helo polihu olimongolio to Dutulaa Yordan .
41001006	Tei Yahya pakepake boo̒ lonto lambuto unta . Bintolo wohutalio lonto walito , wau ua̒alolio bulita wau hula lotiia̒ lo oa̒ayua .
41001007	Tio lopohabari mao̒ habari botie , " De lapatio mao̒ lowatia , mamei dungga mai taa ulebe udaa̒ lowatia . Hiambola motidungu momuo̒ tali losapatu-Lio , watia diila patuti .
41001008	Watia mopolihu olimongoli wolo taluhu , bo Tio mamo polihu olimongoli wolo Rohullah . "
41001009	Tou̒ boito ti Isa leidungga mai lonto Najaret tomadala lo Galilea , wau tei Yahya lopolihu mao̒ o-Lio to Dutulaa Yordan .
41001010	Odito ti Isa yilumualai lonto dutula boito , Tio loo̒onto mola hulungo lohuo̒ wau Rohullah lotuhutai debo odelo bulungi poombo ode yitaa-Tio .
41001011	Lapatao̒ dungo-dungohei suala lo Allahu Taa̒ala lotahuda mai , " Yio̒olo Walau̒u-U̒ tapilonu-U̒ . Yio̒ moo̒sanangi hilaa-U̒ . "
41001012	Lolamemeto lapatao̒ uito Rohullah malodelo mola li Isa ode huta datahu u luasi daa̒ wau delita .
41001013	Wopato pulu hui Tio mota teto , heilimontala lo Ibilisi . Bibii-natangiyalo u molinggelo woluo olo mota teto pee̒-pee̒enta wo-Lio , wau mamaa-lai̒katiyalo helohinta o-Lio .
41001014	Lapatao̒ tei Yahya tilutupaalio , ti Isa malonao̒ mola ode Galilea , wau lopohabari Habari Mopiohe lonto Allahu Taa̒ala mola teto .
41001015	Tahuda-Lio mao̒ , " Allahu Taa̒ala mahua̒a molumula momalenta . Polilihulo monto duduusaamu , wau pomalacayalo to Habari Mopiohe u monto Allahu Taa̒ala ! "
41001016	Tou̒ ti Isa donggo nao̒nao̒ topentadu lo Bulalo Galilea , Tio loo̒onto mota duulota tamoohalawa , deu̒ito-yito tei Simon wau tawaliyali lei Andreas . Timongolio donggo hipoheu̒pa tola tobulalo boito wolo pajala .
41001017	Ti Isa lotahuda mao̒ olimongolio , " Dudui̒ mai Wau̒ . Wau̒ mamo ngaajali mai olimongoli momajala tau . "
41001018	Lolamemeto timongolio lololaa mao̒ pajala limongolio lapatao̒ loduduo̒ li Isa .
41001019	Ti Isa lonao̒ tulusi , lapatao̒ loo̒onto mota poli tamohutato duulota wewolio , deu̒ito-yito tei Yakobus wolei Yahya , mongo walae̒e Jebedeus . Timongolio todelomo bulotu , wau donggo hemo poo̒piohe pajala limongolio .
41001020	Ti Isa hua̒a lotianga olimongolio . Wau timongolio lololaa mao̒ oliyamo limongolio todelomo bulotu pee̒-pee̒enta wolo tahe wuupaalio . Lapatao̒ timongolio malo dudua̒ li Isa .
41001021	Ti Isa wau tahidudua̒ o-Lio leidungga mola ode kota Kapernaum . Todulahu Saabati u wumbutio mola , ti Isa tilumuwoto ode delomo bele potabiaalo , wau lolumula longaajali .
41001022	Tau-tauwalo talo dungohe o-Lio hilinggolabe to dudelo-Lio helo ngaajali . Sababu , Tio helo ngajali wolo tilihula diila debo odelo guguu-ruwaalo agama .
41001023	Tou̒ boito ngotaalio lo tamai̒lo tuanga lorohu u moleeto boito tilumuwotai ode delomo bele potabiaalo , wau longuatio̒ ,
41001024	" Wuu Isa , taulo Najaret , wolo umaa pohutuwo-Mu olami ? Yio̒ mai mopobinasa olami ? Otaawa lami tatoonu Yio̒ : Yio̒olo tamantali lonto Allahu Taa̒ala ! "
41001025	" Poo̒oyo mola ! " antingao̒ li Isa to rohu boito , " Pohinggi mao̒ monto tau botie ! "
41001026	Yi rohu u moleeto boito malopo lota-lotau̒ula daa̒ totau boito , lapatao̒ yilumulao̒ lonto tau boito sambela wuwa-wuwaatio̒ .
41001027	Ngoa̒amila tau hilinggolabe daa̒ , tilinggula timongolio malo loi̒ya ngota timongota , " Wei , wolo utie ? Tuwaulio lo pongaajali u bohu ! Wolo tilihula wau kawasa Tio helo malenta roroo-huwaalo u moleeto yilumualao̒ , wau timongolio olo lodungohe o-Lio ! "
41001028	Yi habari pasali li Isa hua̒a loloo̒polo mola to ngoilanggubu madala lo Galilea .
41001029	Ti Isa wau tahidudua̒ o-Lio lololaa mao̒ bele potabiaala boito , wau lonao̒ mota ode bele lei Simon wolei Andreas . Tei Yakobus wolei Yahya lonao̒ olo woli mongolio .
41001030	Tiilo moluhengee Simon donggo mongongoto he huhulolio to potuluhelio . Oditolio tou̒ ti Isa wau tahidudua̒ o-Lio tilumuwotao̒ ode bele boito , ti Isa pilolelealio pasali losua̒li boito .
41001031	Yi ti Isa malo himbideo̒ ode tiilo moluhengee Simon , wau lodihu mao̒ uluu̒lio , lapatao̒ lotulungi olio lobongu . Huhuulio mailoole lomola , wau tio malohinta olimongolio .
41001032	Lolaangio mola , tou̒ dulahee matumolopo mota , tau-tauwalo helodelo mai odeli Isa ngoa̒amila tahi ngongota wau tai̒lo tuanga lorohu u moleeto .
41001033	Ngoa̒amila tuango kota boito helo ambua mai totalu lobele boito .
41001034	Lapatao̒ ti Isa helo poo̒luli dadaata tahi duutola ngongoto hidala-dalaala ngongoto , wau helo pohinggi olo ngohuntua rohu u moleeto . Diila yiluasia-Lio roroo-huwaalo u moleeto boito mobisala , sababu otaawa limongolio tatoonu Tio .
41001035	Loloombulio mola , tou̒ donggo molaliyonu daa̒ , ti Isa lobongu tulusi lololaa mao̒ bele . Tio lonao̒ mola ode tambati udiila otau to bulemengo kota , wau lodua̒ mola teto .
41001036	Bo tei Simon wau mongo sahabatilio lonao̒ mola mololohe o-Lio .
41001037	Wau tou̒ timongolio loo̒dungga o-Lio , timongolio loloi̒ya mao̒ , " Ngoa̒amila tau donggo hemo lolohe li Paaa̒ . "
41001038	Bo ti Isa lolametao̒ , " Dulo ito mopotolonga mola lo nonao̒onto ode kokoo-tawaalo uwewo totili mao̒ leewe . Wau̒ musi mohutuba mola teto olo , sababu maa ui-uitolo makusudulio Wau̒ odia mai . "
41001039	Sababu uito ti Isa lonao̒ ode utoonulalo mao̒ to ngoilanggubu lo Galilea , wau helo hutuba to bebee-leyaalo potabiaalo wau lopohinggi roroo-huwaalo u moleeto .
41001040	Ngotaalio tao̒ngongoto lo alipo u moo̒tihela hapato lonao̒ mai odeli Isa . Tau boito lotibonggohuu̒ mola , wau loloi̒ya mao̒ , " Wonu ti Paaa̒ mohuto , ti Paaa̒ mowali mopoo̒luli mai olaatia . "
41001041	Lodehu hilaa li Isa totau boito . Oditolio , tileapu-Lio tau boito , wau lotahuda mao̒ , " Wau̒ mohuto , polulilo mola ! "
41001042	To saaa̒tilo boito ngongotio yilooli wau tio maloluli .
41001043	Lapatao̒ ti Isa lei̒nao̒ olio wolo tahuli odie ,
41001044	" Poo̒dahai diila mao̒ wunggulia penu boli olita , bo ponao̒lo odeli iimamu , wau pohilea mao̒ olio u molantu mai u yio̒ maloluli . Lapatao̒ duo̒lo uiloo̒luli mao̒ olemu boito , podewowa mola bake modudua̒ u pilomalentao̒ lei Musa , odelo bukuti totau-tauwalo deu̒ yio̒ tutuulio tutu maloluli . "
41001045	Bo tau boito lonao̒ , wau mololaalaaita helo hungguli ulotoduo boito ode utoonulalo mao̒ tunggula ti Isa diila lowali tilumuwoto ode kota wolo nanaasa . Tio bo lotibiluloa̒ to bulemengo kota to tataa-mbatiyalo udiila otau . Bo tau tulusi hiponao̒wa mai lonto utoonulalo mao̒ .
41002001	Dengolo hui mola lapatio mao̒ ti Isa luli lohualinga ode Kapernaum . Yi malo loladulo mola habari deu̒ Tio woluo tobele .
41002002	Lapatao̒ dadaata tau lonao̒ mai . Timongolio helo tia̒mbu mola teto tunggula diilalo otambati . Tohuhebu olo huhuutoyoa̒ tau . Lapatao̒ ti Isa lopo tunggulao̒ habari lonto Allahu Taa̒ala ode limongolio .
41002003	Tou̒ Tio donggo hemo tahuda , tawopatota lohuluhei ngotaalio tadidu mowali monao̒ dilelolio odeli Isa .
41002004	Bo sababu tau mailaba huntualio , timongolio diila lowali lohimbideo̒ o-Lio . Oditolio , timongolio malo longgala watopo pasipasi toitaato tambati ti Isa woluo . Lapatao̒ uito , timongolio malo polaahe mola tadidu mowali monao̒ boito wolo amongio .
41002005	Tou̒ ti Isa lomiloheo̒ malo odito udaa̒ iimani limongolio , Tio lotahuda mao̒ ode tadidu mowali monao̒ boito , " Walau̒u-U̒ , duduusaamu maa ilambungu . "
41002006	Dengolo lota guru lo agama tadonggo hihuloa̒a teto mahipo hihiintua todelomo hilao .
41002007	" Buheli tutu tau botie mobisala odito ! Tio hemohina Allahu Taa̒ala . Tita tamowali mongambungu dusa , Tatoonu ngopohia Allahu Taa̒ala lohihilao ? "
41002008	Tou̒ boito olo ilotaawa li Isa pikiilangi limongolio . Lapatao̒ Tio lotahuda mao̒ , " Yilongola timongoli hipo hihiintua odito todelomo hilaa limongoli ?
41002009	Toonu ulebe gambangi ; molanggula , ' Duduusaamu maa ilambungu , ' meaalo molanggula ' Bongulo , bintaa̒lo amongumu wau ponao̒lo ' ?
41002010	Bo botia Wau̒ mamopo bukuti mai olemu deu̒ tutuulio tutu toitaato dunia botie Walao̒ Manusia okawasa mongambungu dusa . " Lapatao̒ ti Isa lotahuda mao̒ to tadidu mowali monao̒ boito ,
41002011	" Bongulo , bintaa̒lo amongumu wau pohualingolo ! "
41002012	Tio malobongu wau hua̒a lohama amongio lapatao̒ yilumualao̒ silakusia limongolio ngoa̒amila . Tau-tauwala boito hilinggolabe tulusi lomuji mola Allahu Taa̒ala . Uali mongolio , " Diipo pee̒enta mao̒ ito heloo̒onto ulotoduo mai debo odelo utie ! "
41002013	Ti Isa luli lohualinga mota ode Pentadu lo Bulalo Galilea . Ngohuntua tau lonao̒ mai ode o-Lio , wau Tio helo ngaajali olimongolio .
41002014	Tou̒ ti Isa donggo ntale-ntalenga teto , iloontonga-Lio ngotaalio tamootagia beya tanggulio Lewi , walae̒e Alpeus , donggo hulo-huloa̒a tokantoli lobeya . " Dudui̒ mai Wau̒ , " tahuda mao̒ li Isa olio . Yi tei Lewi maa tilimihulo wau loduduo̒ li Isa .
41002015	Tou̒ ti Isa donggo hemo lamela tobele lei Lewi , ngohuntua tamootagia beya lonao̒ mai , wau tau-tauwalo tahe anggapuolo diila mopiohu lotuango lipu lolamela pee̒-pee̒enta woli Isa wau tahidudua̒ o-Lio . Sababu ngohuntua towolota limongolio lodudua̒i li Isa .
41002016	Dengolo lota guru lo agama kaumu lo Parisi loo̒onto mao̒ li Isa hemo lamela pee̒-pee̒enta wolo tahi potagia beya wau tahe anggapuolo diila mopiohu boito . Oditolio timongolio lohintu mao̒ to tahidudua̒ li Isa , " Yilongola gurumu helo lamela wolo tahi potagia beya wau tau-tauwalo tadiila hipiiohe boito ? "
41002017	Ti Isa loo̒dungohe yiyintu limongolio boito , tulusi lolametao̒ , " Taa seehati diila momalalu dokuteli ; bo taa u mongongoto . Wau̒ dungga-dungga mai diila mai motianga totaa hipo nganggapua batangalio malo piohu , bo tahe anggapuolo hina . "
41002018	Towakutu tuwau tahidudua̒ olei Yahya Tamopolihua wau tau-tauwalo Parisi donggo hipuasawa . Lapatao̒ woluo tau lonao̒ mai odeli Isa wau malohintu , " Yilongola tahidudua̒ olei Yahya Tamopolihua wau tahidudua̒ totaulo Parisi hemo puasa , hiambola tahidudua̒ li Paaa̒ diila ? "
41002019	Ti Isa lolametao̒ , " To potihunggu lonika , wolo tahe tiloduo diila molamelo ? Wonu bulentiti lai̒ donggo pee̒-pee̒enta woli mongolio , maatantu timongolio molamelo .
41002020	Bo mamei dungga mai wakutuulio bulentiti lai̒ boito hamaalo monto olimongolio . Tou̒ boito deu̒ito timongolio diila molamelo .
41002021	Diaaluo taa u momambola boo̒ deedelo wolo kaingi ngopita u bohu . Sababu kaingi pomambola boito mamowali umonggolongo wau mongedenga boo̒ boito , tunggula moo̒sababu kedengio lebe udaa̒ mao̒ .
41002022	Odito olo diaaluo taa u moluango angguru bohu todelomo bututu lowalito u madeedelo . Sababu angguru bohu boito mamoo̒ sababu bututu boito mobutao̒ . Pulitio mao̒ duuduluolo mohua̒yadu . Angguru u bohu mamusi tuangolo ode delomo bututu lowalito u bohu olo . "
41002023	Todulahu Saabati tuwau tou̒ ti Isa yilumaodeo̒ to halabolu lopale ngopita tahidudua̒ o-Lio malolipu pale .
41002024	Lapatao̒ tau-tauwalo Parisi malo loi̒ya odeli Isa , " Yilongola tahidudua̒ ole-Mu diila modudua̒ butoo̒ lo agamanto wau hipohutua u dinidini todulahu Saabati ? "
41002025	Ti Isa lolametao̒ , " Diipo pee̒enta timongoli lopobaca u pilohutu lei Dauda , tou̒ tei Abyatar donggo hemo kalaja lowali iimamu daa̒ . Tou̒ tei Dauda wau wolo taulio mapilolango , wau diila o ua̒alo , tio tilumuwoto ode Bele lo Eeya , wau lolamela roti u mapilo dewolio ode Allahu Taa̒ala . Wau roti boito yilohilio olo ode taulio . Lebe-lebe pomao̒ modudua̒ agamanto , bo wambao̒ mongo iimamu tamowali molamelo roti boito . "
41002026	
41002027	Lapatao̒ ti Isa luli lotahuda mao̒ , " Dulahu Saabati pilohutu duo̒lo manusia ; diila manusia duo̒lo dulahu Saabati .
41002028	Oditolio , Walao̒ Manusia okawasa , tumbao̒ todulahu Saabati . "
41003001	Ti Isa luli lohualinga mota ode bele potabiaalo . Mota teto woluo ngotaalio taa uluu̒lio mailate ngotuwali .
41003002	Mota teto woluo tahipo lolohe totala li Isa , alihu mowali moo̒ poduloheo̒ o-Lio . Oditolio timongolio tulusi hemo poo̒tuoto o-Lio wolo Tio mamo poo̒luli tau todulahu Saabati .
41003003	Ti Isa lotahuda mao̒ ode taa uluu̒lio yilate ngotuwali boito , " Dulo tihulai teea , totalu . "
41003004	Tulusi Tio lohintu mao̒ totau-tauwalo teto , " Modudua̒ao̒ to agama , ito mowali mohutu wolo todulahu Saabati ? Mohutu umopiohu meaalo u moleeto ? Mopoa̒ahu tau meaalo momate-mateelo mao̒ ? " Timongolio bo lotipoo̒oyo .
41003005	Wolo nahutu ti Isa lomilohe mota topali-Tio , bo Tio olo siluukali , sababu mailaba baaa̒ngi limongolio . Tulusi Tio lotahuda mao̒ ode tau boito , " Wudua mai uluu̒mu . " Tau boito lohudu mao̒ uluu̒lio , wau uluu̒lio loluli lomola .
41003006	Yi tau-tauwalo Parisi malololaa mao̒ bele potabiaalo boito , lapatao̒ hua̒a lodulohupa wolo dengolo lota tahidudua̒ olei Herodes , u momate li Isa mate-mateelo mao̒ .
41003007	Ti Isa wau tahidudua̒ o-Lio lonao̒ tilumouli mota ode Bulalo Galilea . Yi dadaata daa̒ tau lonto Galilea lonao̒ loduduo̒ li Isa . Dadaata olo talonao̒ mai lonto Yudea ,
41003008	lonto Yerusalemu , lonto madala Idumea , wau lonto lipu to ambahu tiimulu lo Yordan , wau lonto tili lo kokoo-tawaalo to Tirus wau Sidon . Timongolio ngoa̒amila lonao̒ mai odeli Isa , sababu timongolio maloo̒ dungohe pasali u mapilohutu-Lio .
41003009	Tau-tauwala boito malo odito huntualio , tilinggula ti Isa lopoa̒hu mao̒ tahidudua̒ o-Lio lopo dapato bulotu pomake-Lio , sababu de Tio diila bolo poduduupea̒ lotau-tauwalo boito .
41003010	Odito huntualio tahe piloo̒luli-Lio , tilinggula ngoa̒amila tahi ngongota bolo hipo huhuuntula lomao̒ motolopani mohimbideo̒ o-Lio alihu moo̒ dedeta o-Lio .
41003011	Wau tahe ilotuanga lorohu u moleeto , timii̒du moo̒onto o-Lio , tulusi wambao̒ hemo sujudu mola totalu-Lio wau hemo nguatia̒ , " Yio̒olo Walao̒ Allahu Taa̒ala ! "
41003012	Boti Isa helodini daa̒ roroo-huwaalo u moleeto boito mopoo̒taa mao̒ tatoonu Tio .
41003013	Lapatao̒ ti Isa lotao̒de mola ode huludu tuwau , wau lotiangao̒ tahe kilahandaki-Lio . Tau-tauwala boito lonao̒ mai ,
41003014	tulusi Tio lolulaoto towolota limongolio mopulaa duulota . Tahuda-Lio mao̒ , " Wau̒ molulaotao̒ olimongoli alihu timongoli modudua̒ ola-U̒ wau timongoli laolo-U̒ u mopololade Habari Mopiohe monto Allahu Taa̒ala ,
41003015	wau timongoli mamoo̒tapu kawasa u mopohinggi roroo-huwaalo u moleeto . "
41003016	Uti-utieelo tanggulo lo tamopulaa duulota boito ; Simon ( tai̒luntelio olo Petrus ) ,
41003017	Tei Yakobus wolei Yahya wutatio , deu̒ito-yito mongo walae̒e Jebedeus ( timongolio botie ilunte-Lio tanggulo Boanerges boliilio mao̒ " walao̒ bulonggodu " ) ,
41003018	Tei Andreas , Piliipus , Bartolomeus , Matiusi , Tomas , Yakobus walae̒e Alpeus , Tadeus , Simon si Patriot ,
41003019	wau Yudas Iskariot talo hiyanati li Isa .
41003020	Lapatao̒ ti Isa lohualinga ode bele . Bo ngohuntua tau debo hiponaowa mai lotia̒mbu , tilinggula ti Isa wau tahidudua̒ o-Lio diila owakutu molamelo .
41003021	Tau-tauwalo hipo loi̒yawa deu̒ , " Tio mabiliyongo ! " Wau tou̒ ngaalaa̒-Lio loo̒dungohe sua̒li boito , malonao̒ mota timongolio lohama o-Lio .
41003022	Guguu-ruwaala agama talonao̒ mai lonto Yerusalemu helo loi̒ya deu̒ , " Tio mai̒lo tuanga lo Beeljebul ! Tau̒wa lo roroo-huwaalo u moleeto boitolo talongohi kawasa o-Lio helo pohinggi rohu u moleeto . "
41003023	Yi ti Isa lotiangai taa ngohuntua boito , wau lohungguli mao̒ olimongolio demohelu ngoolo pohumaya . " Diila pongalo aakali rohu u moleeto mopohinggi rohu u moleeto , " tahuda li Isa .
41003024	Wonu lipu tuwau mopoo̒ hipole-polemboa̒ wau tinggai mumuusua , lipu boito diila moo̒ tahangi .
41003025	Wau wonu todelomo ngaalaa̒ tuwau diila aa̒akolowa wau popoo-ngawaa̒alio tinggai mumuusua , ngaalaa̒ boito mamoa̒ntulu .
41003026	Wonu todelomo bele biluloa̒ saaha li olongia lo Ibilisi motoduo owowoluwoa lobubuu-alaawa wau polomusa , bele biluloa̒ saaha li olongia boito diila moo̒ tahangi mohiheo wau tantulo mao̒ mamooli .
41003027	Diaaluo penu boli ngotaa mao̒ tamoo̒ tuwoto ode delomo bele lo ngotaalio tamolotolo wau molambata halataalio wonu tio diila momungupo meimulo tamolotolo boito . Lapatao̒ uito , bolo tio mowali molambato halataalio .
41003028	Ototai mao̒ ! Wonu bolo tau mohutu dusa wau moloi̒ya u mohina , yi tio mowali ambunguolo .
41003029	Bo wonu bolo tio mohina Rohullah , tio diila mowali ambunguolo ! Sababu umohina boito yito dusa u ohiheo-hiheolo mao̒ . " (
41003030	Ti Isa lotahuda odito sababu woluo taa loloi̒ya deu̒ ti Isa mai̒lo tuanga lorohu u moleeto . )
41003031	Lapatao̒ uito tiilo li Isa wau mongo wuta-Tio lonao̒ mai . Timongolio hiwimawa to bulemengio wau mota lei̒toduo mai li Isa .
41003032	Tou̒ boito ngohuntua tau donggo hihuloa̒a topalito li Isa . Timongolio loloi̒ya mao̒ o-Lio , " Paaa̒ , tiilo li Paaa̒ wau mongo wutati Paaa̒ woluo to bulemengio . Timongolio hemo lolohe li Paaa̒ . "
41003033	Ti Isa lolametao̒ , " Tatoonu tiila-U̒ ? Tatoonu mongo wutatu-U̒ ?
41003034	Lapatao̒ Tio lomilohe ode tau-tauwalo tahi huloa̒a topali-Tio tulusi lotahuda mao̒ , " Tabotieelo tiila-U̒ wau mongo wutatu-U̒ !
41003035	Taa u mohutu kahandaki lo Allahu Taa̒ala tioolo wutatu-U̒ talolai̒ , wutatu-U̒ taabua , wau tiila-U̒ . "
41004001	Ti Isa luli longaajali topentadu lo Bulalo Galilea . Dadaata daa̒ taa helo tia̒mbu mai to o-Lio . Sababu uito Tio mota lotihuloa̒a todelomo bulotu totudu lotaluhu , wau taa ngohuntua boito hitihula tobiihu bulalo .
41004002	Lapatao̒ ti Isa helo ngaajali lou̒ dadaata sua̒li olimongolio lomake pohumaya . Odie mola Tio helo ngaajali olimongolio .
41004003	" Dungohilo mai ! Woluo ngotaalio tamomengia mota lomua̒yade bili .
41004004	Tou̒ tio donggo hemo mua̒yade , woluo bili u lobiihuto todalalo . Tulusi bulungi tilumombotai wau bili boito ililaalio lopuli-pulitolo mao̒ .
41004005	Woluo olo bili u lobiihuto totambati u hibotu-botua u hutalio bo ngoi̒di . Bibii-liyaalo boito ngoi̒nta lobutu sababu hutalio bo ngoi̒di ,
41004006	Bo tou̒ dulahu lobotulai , tumbingio boito malo lolante tulusi lohengu wau yilate sababu waa̒atio diila boti modelomo .
41004007	Woluo olo bili u lobiihuto tohuungo lo diu̒to oduhi . Diu̒to oduhi boito lobutu wau lohupeto tutuu-mbingiyalo boito tilinggula diila lomungo .
41004008	Bo woluo olo bili u lobiihuto tohuta u molomiodu . Bili boito lobutu , lapatao̒ lowali iludaa̒ mola tulusi lomungo , woluo utolo pulu , woluo uwolomo pulu wau woluo u ngohetuto piu̒wa . "
41004009	Lapatao̒ lohungguli mao̒ lo pohumaya boito , ti Isa lotahuda , " Timongoli obulonga , podungohulo ! "
41004010	Tou̒ ti Isa bo tutuuwau , tau-tauwalo tamaloo̒ dungohe pongaajali-Lio lonao̒ mai ode o-Lio pee̒-pee̒enta wolo tamopulaa duulota tahidudua̒ o-Lio . Timongolio lei̒ patatao̒ o-Lio boli lo pohumaya boito .
41004011	Yi ti Isa lotahuda mao̒ olimongolio . " Timongoli mailohia mai ponu lo Eeya u motota mao̒ hitua-hituawua u milakusudu hetuuo̒lo tomimbihu woloolo mola Allahu Taa̒ala momalenta . Bo tau-tauwalo bulemengio hei̒laajali wolo pohumaya ,
41004012	alihu ' Timongolio mamolo laalaaita mopoo̒tuoto bo diila motota wolo umotoduo , timongolio mamolo laalaaita modungohe , bo diila mongalati , utie motoduo mai alihu timongolio diila mao̒ moo̒onto wau mongalati wau diila mao̒ monao̒ mai ode Allahu Taa̒ala wau Allahu Taa̒ala mongambungu olimongolio . ' "
41004013	Lapatao̒ ti Isa lotahuda mao̒ ode limongolio , " Wonu timongoli diila mongalati lo pohumaya boito , woloolo mola timongoli mowali mongalati lo popoo-humayaalo uwewo ?
41004014	Tamoo-mua̒yadea boito yito tamopo loladu habari monto Allahu Taa̒ala .
41004015	Bili u lobiihuto todalalo debo odelo tau-tauwalo hipo dungohe habari pasali lou̒ woloolo mola Allahu Taa̒ala momalenta . Odito loo̒dungohe , Ibilisi lonao̒ mai wau lohama wolo u mapilo mua̒yadu todelomo hilaa limongolio .
41004016	Bili u lobiihuto totambati u hibotu-botua debo odelo tau-tauwalo hipo dungohe habari boito , wau lato lololimo wolo hilaa sanangi .
41004017	Bo habari boito diila longuaa̒to todelomo hilaa limongolio , tilinggula diila loo̒ tahangi lohiheo . Odito timongolio ilodungga lou̒ suusa meaalo ilalinayalio sababu habari boito , timongolio lato lomaahe iimanilio .
41004018	Bili u lobiihuto tohuungo diu̒to oduhi boito debo odelo tau-tauwalo hipo dungohe habari boito ,
41004019	bo molawalo pasali lou̒ tutumuli mongolio wau ohilaa tumumula wimu-wimumuto ngoa̒amilalo . Napusu duo̒lo tilolahepalo sua̒li maa tilumuwoto ode delomo hilaa limongolio . Sababu uito habari lonto Allahu Taa̒ala leihupeto todelomo hilaa limongolio , tilinggula diila lomungo .
41004020	Wau bili u lobiihuto tohuta u molomiodu boito debo odelo tau-tauwalo hipo dungohe habari boito wau tilolimolio , timongolio helomungo dadaata , woluo utolo pulu , woluo uwolomo pulu , wau woluo u ngohetuto piu̒wa tilapulio . "
41004021	Wumbutio mola ti Isa luli lotahuda , " Tingga woluo tamopo lei̒ita tohe lapatao̒ tau̒belio wolo tombe , meaalo podutuolio towalungo lo potuluhelo ? Wolo tio diila mopodutu tohe boito to oa̒ato tohe ?
41004022	Diaaluo u tuutuo̒ udiila tao̒ontonga ; wau diaaluo u hitua-tuawua umilakusudu hetuuo̒lo diila tamo bonggali .
41004023	Sababu uito , wonu obulonga , podungohulo ! "
41004024	Lapatao̒ ti Isa luli lotahuda , " Poo̒tuota mao̒ wolo u ilodungohe limongoli botie . Tuuu̒du upomake limongoli ode taawewo uito olo u mapomake lo Allahu Taa̒ala ode limongoli -- wau tumbao̒ lebe dadaata mao̒ poli .
41004025	Sababu tamailoluo , mawohia-Lio lebe dadaata mao̒ poli ; bo taa u ilodiaaluo , ungoi̒di woluo to olio mamuli hamaalo olo . "
41004026	Ti Isa luli lohumbuta mola tahuda-Lio , " Wonu Allahu Taa̒ala momalenta odelo Olongia , owowoluwoalio mowali pohumayaalo debo odelo ngotaalio lotamo mua̒yade bili to halabolulio .
41004027	Hui tio motuluhu ; dulahu tio mobongu . Wau sambela uito bibii-liyaalo boito hipobutua mola tulusi wau lowali iludaa̒ . Bo woloolo mola dudelolio lo bibii-liyaalo boito mobutu mowali udaa̒ , diila otaawa lotau boito .
41004028	Huta boitolo uwolo hilaalio mongohi tilapulo : bohu-bohulio tango kekeei̒ , lapatao̒ panggeyangi̒o , tulusi hungolio .
41004029	Wau wonu pale boito malo lalahu , tau boito olo molumula molotobu sababu matonggadio u mongotolo . "
41004030	" Wonu bolo Allahu Taa̒ala momalenta , wolo tatoonu ito mowali mopo ngilabotao̒ uito ? " yilintu mao̒ li Isa . " Lumadu wolo umowali pomakento u motombangao̒ ?
41004031	Wonu bolo Allahu Taa̒ala momalenta , owowoluwoalio debo odelo pohumaya botie : Bili losawi ngobotu hilama lo tahingota-ngotaawa lapatao̒ pilomulolio tohuta . Bili losawi yito bili u pulito kikiio̒ todunia .
41004032	Bo wonu malobutu mai , mamowali u pulito udaa̒ towolota lo tilolahepe pilomulo . Tataa-ngolio mohimbungo daa̒ tilinggula bubuu-lungiyalo tumombotai , wau mohutu beelea towalungo lo wolungalio . "
41004033	Odi-odieelo mola ti Isa helo ngaajali tau wolo lopohuna dadaata pohumaya debo odelo uito , ngotilonggadu mowali opahamua limongolio .
41004034	Ti Isa laito hemomake pohumaya wonu Tio mongaajali tau-tauwala boito . Bo wonu Tio lohihilao wolo tahidudua̒ o-Lio , Tio mopoo̒ patatao̒ ngoa̒amilalo to olimongolio .
41004035	Tou̒ lolaangio boitolo , ti Isa lotahuda mao̒ ode tahidudua̒ o-Lio , " Duloolo ito mobite ode ngotuwali lobulalo . "
41004036	Yi ti Isa malo titae̒ tobulotu , wau tahidudua̒ o-Lio lololaa mao̒ taa ngohuntua tobiihu bulalo , lapatao̒ lotitae̒ tobulotu u tutuuwauwa . Bubuu-lotuwaalo wewo woluo olo teto . Lapatao̒ ti Isa wau tahidudua̒ o-Lio malobite .
41004037	Diila lohiheo lapatio mao̒ lotoduo mai dupoto moo̒huu̒ . Bulotu mahe pomai̒lio lobuo̒olo wau taluhu tilumuwoto ode delomo bulotu , tilinggula bulotu boito ngopee̒ lopolu lotaluhu .
41004038	Tokamudi lobulotu boito , ti Isa donggo tuutuluhu wolo lunggo-Ngio toitaato alangulua . Tahidudua̒ o-Lio malo mongu o-Lio . Uali mongolio , " Paaa̒ Guru , diila paduli li Paaa̒ ito botie matopotala ? "
41004039	Ti Isa malo bongu , tulusi longantinga dupoto boito , wau lotahuda ode bulalo , " Poo̒oyo , potiduo̒tolo ! " Dupoto olo mailoole lomola , wau bulalo loliilo daa̒ .
41004040	Lapatao̒ ti Isa lotahuda mao̒ ode tahidudua̒ o-Lio , " Yilongola timongoli moohe ? Yilongola timongoli diila palacaya ola-U̒ ? "
41004041	Yi timongolio mailoohe wau hipo loi̒yawa ngota timongota , " Tutuulio-tutu tatoonu tau botie , tunggula dupoto wau buo̒ola olo modungohe o-Lio . "
41005001	Lapatao̒ ti Isa wau tahidudua̒ o-Lio leidungga mola ode ngotuwali lo Bulalo Galilea , tomadala lo Gerasa .
41005002	Tou̒ ti Isa lolaaheo̒ tobulotu , Tio nilao̒ mai lo talolai̒ ngota tailumualai lonto gogoo-waalo kuubulu .
41005003	Tau boito makiluwasa lorohu u moleeto wau bilubiluloa̒ to kukuu-buluwaalo . Tio madiilalo mowali punguwolo ; penu boli wolo lante .
41005004	Malaito oa̒ato wau uluu̒lio hepunguwolo , bo laito lalaa-nteyaalo boito hebuntoolio , wau wate to oa̒atio heboliyolio . Malo odito lotolio tilinggula diaaluo penu boli ngotaa mao̒ tamowali molahangi olio .
41005005	Hui wau dulahu tio nao̒ mota nao̒ mai tokuubulu wau to huhuu-luduwaalo , sambela wuwa-wuwaatio̒ wau hemolonto palia wawaai̒o wolo botu .
41005006	Tou̒ lonto u molamingo iloontongalio ti Isa dulu-dulungai , yi tilumetea̒ mota tio tulusi losujudu mola totalu li Isa .
41005007	Wolo suala daa̒ tio longuatio̒ , " Isa Walao̒ Allahu Taa̒ala Taa Laba-labaalo molanggato ! Mapongola-Mu watia botie ? Domi Allahu Taa̒ala , watia momolohone diila mao̒ sikisai watia ! " (
41005008	Tau boito loloi̒ya odito sababu ti Isa lotahuda mao̒ olio , " Rohu u moleeto , pohinggilo mao̒ monto tau botie ! " )
41005009	Lapatao̒ ti Isa lohintu olio , " Tatoonu tanggulumu ? " Tau boito lolametao̒ , " Tanggulo watia ' Legiun ' -- sababu amiaatia botie ngohuntua daa̒ ! "
41005010	Wuwuulia tio helo molohone lou̒ tio̒otutua alihu ti Isa diila mao̒ mopoa̒hu roroo-huwaalo u moleeto boito lumualao̒ monto lipu boito .
41005011	Membideo̒ lo tambati boito woluo ngohuntua daa̒ boi udonggo hipololohe ua̒alo tobinggi lohuludu .
41005012	Roroo-huwaalo u moleeta boito lomolohone mao̒ li Isa , " Ahulilo mai ami tumuwota mota ode delomo bobooiyaalo boito . "
41005013	Wau ti Isa akolo . Oditolio , maa tilumuwota mota roroo-huwaalo boito ode bobooiyaalo boito . Ngoa̒amilalo himbala loboi boito tilumeteo̒ wau lotidehulo mola lonto binggi lopangato ode delomo bulalo tulusi yilumoduo̒ -- ngoa̒amilalo diila motala dulo lihu boi .
41005014	Tahi podahawa boito tilumeteo̒ , wau lopololadu habari boito tokota wau kambungu topalitio . Tulusi tau-tauwalo yilumualai mai lomilohe wolo u malo toduo .
41005015	Timongolio lonao̒ mai odeli Isa , tulusi maloo̒onto taa u engontielio ilotuanga lorohu u moleeto boito , donggo hulohuloa̒a teto . Tio malomake boo̒ , wau pikiilangilio olo masileehati . Yi timongolio ngoa̒amila mailoohe .
41005016	Tau-tauwalo tahelo sakusi lohihilao u lotoduo pasali lotau boito wau bobooiyaalo boito helo hungguli wolo u malo toduo .
41005017	Lapatao̒ tuango lipu lomadala boito lomolohone alihu ti Isa mololaa mao̒ lipu boito .
41005018	Tou̒ ti Isa malo titae̒ tobulotu , taa u engontielio kiluwaasa lorohu umoleeta boito lamolohone li Isa , alihu tio mowali moduduo̒ .
41005019	Boti Isa diila akolo , tahudaa-Lio mao̒ , " Pohualingolo wau polelea mao̒ tomongo ilaatamu , wolo u mapilohutu lo Eeya to olemu , wau odito piohio lo Eeya to olemu ! "
41005020	Tau boito olo malonao̒ , wau helosilita tomadala Mopuulo Kota wolo u mapilohutu li Isa to olio . Ngoa̒amila tau hilinggolabe loo̒dungoheo̒ .
41005021	Ti Isa luli lohualinga mota ode ngotuwali lobulalo . Tobiihu bulalo boito , ngohuntua tau mai lotia̒mbu topalito li Isa .
41005022	Malonao̒ mai ngotaalio tai̒lunte Yairus . Tio yito ngotaalio lo tau̒wa bele potabiaalo tokota boito . Tou̒ tio loo̒onto li Isa , tio malo sujudu totalu li Isa .
41005023	Wau lomolohone tio̒otutua , " Paaa̒ , walao̒ watia taabua mongongoto daa̒ . Wonu mowali toduwolo ti Paaa̒ mota modedeta olio , alihu tio moluli wau diila mate ! "
41005024	Yi oditolio ti Isa olo malonao̒ pee̒-pee̒enta wolei Yairus . Ngohuntua talo duduo̒ o-Lio wau helo huntula o-Lio lonto totoonulalo tutulio .
41005025	To wolotalio woluo olo taabua ngota tamaa mopulaa dulo taunu mongongoto pilobaa̒ta loduhu u aa̒aita wolo hulalio .
41005026	Ngoa̒amila okokayalio malo pulito hepilo makelio lomayali oli dokuteli , bo diaaluo penu boli ngotaa mao̒ talo poo̒luli olio , tumbao̒ ngongotio bo lebe tilihua .
41005027	Taabua boito maloo̒ dungohe dadaata pasali li Isa . Yi to huungo lotaa dadaata , tio lohimbideo̒ li Isa loli wulea ,
41005028	sababu to pikiilangilio , " Asalipo wau̒ moo̒dedeto jumba-Lio , wau̒ mamoluli ! "
41005029	Tio malo dedeta jumba li Isa , wau tou̒ boitolo mola duhulio tilumonggodu . Tio loo̒laasa deu̒ tio maloluli .
41005030	Tou̒ boitolo ti Isa loo̒laasa deu̒ woluo lotolo u yilumualai lonto batanga-Lio . Yi Tio malo milohe ode taa dadaata boito wau lohintu mao̒ , " Tatoonu talo dedeta jumba-U̒ ? "
41005031	Tahidudua̒ o-Lio loloi̒ya mao̒ , " Bilohilo li Paaa̒ lohihilao odito huntualio lo tahipo huhuuntude . Wau ti Paaa̒ donggo hemohintu , tatoonu talo dedeta jumba li Paaa̒ ? "
41005032	Boti Isa debo tulusi hemo milohe mota topali-Tio u mololohe tamalo dedeta o-Lio .
41005033	Taabua boito tamotota wolo u mailowali to batangalio , yi wolo hulu-huluhelio wau yiloohe tio losujudu mola totalu li Isa wau longaku ngoa̒amilalo .
41005034	Lapatao̒ ti Isa lotahuda mao̒ ode taabua boito , " Walau̒u-U̒ , sababu yio̒ palacaya ola-U̒ , yio̒ maloluli ! Ponao̒lo wolo loa̒ahu . Yio̒ masileehati sama-samaata ! "
41005035	Tou̒ ti Isa donggo hemo tahuda , dengolo lota tamoomayawa lonao̒ mai lonto bele lei Yairus . " Pusili li Tuani mailate , " uali mongolio odelei Yairus . " Diilalo mao̒ poo̒suusawa li Tuani ti Paaa̒ Guru . "
41005036	Lou̒ diila lomandungi wolo uiloi̒ya lotau-tauwalo boito , ti Isa malo tahuda odelei Yairus , " Diila oohe , pomalacayalo wambao̒ ! "
41005037	Lapatao̒ ti Isa lonao̒ tulusi , bo diila yiluasia-Lio penu boli ngotaa mao̒ talo dudua̒ o-Lio , ngopohia tei Petrus wolei Yakobus wau tei Yahya mohutato .
41005038	Tou̒ timongolio leidungga mola ode bele lei Yairus , ti Isa loo̒onto owowoluwoa lo laba-labaalo buluhuta , wau loo̒dungohe tahe hiyonga wau hihunggalaa̒ daa̒ .
41005039	Lapatao̒ ti Isa tilumuwotao̒ wau lotahuda ode limongolio , " Yilongola hibuluhuta wau hehiyonga ? Walao̒ boito diila yilate ; tio bo tuutuluhu ! "
41005040	Ti Isa bo hepilo iii̒ya limongolio . Yi Tio malei̒ lualao̒ olimongolio ngoa̒amila . Lapatao̒ Tio lodelo tilumuwota mongo dulaa̒ lowalao̒ boito wau toulota tahidudua̒ o-Lio ode delomo huwali lowalao̒ boito .
41005041	Ti Isa lodihu uluu̒ lowalao̒ boito lapatao̒ lotahuda mao̒ olio , " Talita kumi , " uboliilio mao̒ , " Walao̒ taabua , Wau̒ motahuda mai olemu : pobongulo ! "
41005042	Walao̒ tadulahu boito lato lobongu mola , wau lodiambango . ( Umululio mamopulaa dulo taunu ) . Ngoa̒amila tahi sakusia u lotoduo boito lolinggolabe daa̒ .
41005043	Boti Isa lodini wolo loo̒ohuu̒ olimongolio alihu timongolio diila mopohabari sua̒li boito boli olo tatoonu . Lapatao̒ tahuda-Lio , " Potamela mao̒ walao̒ boito . "
41006001	Lonto tambati boito , ti Isa lohualingo pee̒-pee̒enta wolo tahidudua̒ o-Lio ode kambungu pilohuluta loduhu-Lio .
41006002	Todulahu Saabati Tio malo lumulo longaajali tobele potabiaalo . Woluo taa ngohuntua teto . Tou̒ tau-tauwala boito loo̒dungohe pongaajali li Isa timongolio lolinggolabe daa̒ . Timongolio malo loi̒ya , " Lonto utoonu tau botie loo̒tapu ngoa̒amilalo boito ? Tinepo odelo wolo utie uwoluo to o-Lio ? Woloolo mola Tio mowali mohutu moo̒linggolabe ?
41006003	Diila maa Tio botie walao̒ pani lo ayu , walai̒ Maria , wau wutatee Yakobus , Yoses , Yudas , wau Simon ? Ooo̒ , mongo wuta-Tio taabua woluo olo hibiluloa̒wa tewe . " Sababu uito timongolio diila lololimo o-Lio .
41006004	Tulusi ti Isa lotahuda mao̒ ode limongolio , " Nabi ngota hulumatiolo boli tou̒toonu , ngopohia to kambungu pilohuluta loduhulio , wau towolota lomongo ilaatolio wau ngaalaa̒lio . "
41006005	To tambati boito ti Isa diila loo̒hutu penu boli tuwau mao̒ u moo̒linggolabe , ngopohia lopoo̒luli dengolo lota tahi ngongota wolo lopodutu uluu̒-Lio toimbupulu limongolio .
41006006	Tio lolinggolabe deu̒ timongolio diila palacaya . Lapatao̒ ti Isa lonao̒ mola ode kakaa-mbunguwalo topalitio boito wau helo ngaajali .
41006007	Tio lotiangai mopulaa duulota tahidudua̒ o-Lio , tulusi lolao olimongolio duduulota wau longohi kawasa olimongolio u mopohinggi roroo-huwaalo u moleeto .
41006008	Tio longohi potuhata odie olimongolio , " Diila mao̒ podelo wolo-wolo tononao̒ limongoli , ngopohia tunggudu . Diila mao̒ podelo ua̒alo meaalo bututu losadaka , meaalo doi .
41006009	Pomake mao̒ sapatu , bo diila podelo boo̒ dulopita . "
41006010	Tio olo lotahuda , " Wonu timongoli tumuwoto ode bele ngowale , poti biluloo̒po teto tunggula timongoli mololaa mao̒ kota boito .
41006011	Bo wonu timongoli meidungga totambati tuwau , wau tau-tauwalo teto diila mololimo wau diila mohuto modungohe olimongoli , tolai mao̒ tambati boito . Wau pongee̒ya mao̒ peaahuo̒ monto paladu oa̒atumu odelo poe̒ela olimongolio ! "
41006012	Yi mopulaa duulota tahidudua̒ li Isa boito malo monggato . Timongolio lonao̒ lopo loladu habari deu̒ manusia musi molilihu monto duduu-sawaalo .
41006013	Tahidudua̒ li Isa boito lopohinggi ngohuntua rohu u moleeto , lomadeta yinulo jaitun totahi ngongota wau helo poo̒luli olimongolio .
41006014	Habari pasali lo ngoa̒amila u lotoduo boito debo leidungga mola olo toli Olongia Herodes , sababu tangguli Isa mai̒lotaawa lotaa dadaata boli tou̒toonu . Woluo taa u hipo loi̒yawa , " Tei Yahya Tamopolihua maluli tilumumulai ! Uitolo sababuulio Tio okawasa helohutu u moo̒linggolabe boito . "
41006015	Bo tau-tauwala wewo hipo loi̒yawa , " Tio Elia . " Woluo olo talo loi̒ya , " Tio nabi , debo odelo tala ngota lonabi tojamani muloololio mai . "
41006016	Tou̒ tei Herodes loo̒dungohe uito , tio malo loi̒ya , " Tantu utieelo tei Yahya Tamopolihua u muloololio mai mapilei̒ timadeu̒ lunggongio . Botia tio maluli tilumumulai ! "
41006017	Sababu tou̒ diipo uito tei Herodes malei̒ wau̒po olei Yahya , wau lopotuwoto olio ode delomo tutupa . Tei Herodes lohutu odito sababu pasali li Herodias , dile lowutatio lohihilao , deu̒ito-yito tei Pilipus . Sababu tei Herodes malonika woli Herodias ,
41006018	wau pasali losua̒li boito tei Yahya mapipiiu̒wa helodini olei Herodes odie mola , " Diila mowali yio̒ monika wolo dile lo wutatumu boito . "
41006019	Uitolo sababuulio ti Herodias loniyati olei Yahya wau ohilaa momate olei Yahya mate-mateelo mao̒ , bo tio diila mowali mohutu sua̒li boito , sababu laito helabuto lei Herodes .
41006020	Sababu tei Herodes malo poa̒hu tau lodaha olei Yahya tio̒otutua alihu tio moa̒ahu to tutupa , sababu tio moohe olei Yahya . Otaawalio tei Yahya tau ngota mopiohe tailao mai lo Allahu Taa̒ala . Wau memangi wonu tei Yahya mobisala , tei Herodes motohilaa olo modungohe olio , penu boli tio mowali balisa daa̒ sababu tio .
41006021	Pulitio mao̒ ti Herodiasi ilohiyango todulahu ilowali mai lei Herodes . Tou̒ boito tei Herodes lohutu potihunggu ode ngoa̒amila tahi opanggatia molanggato to bele biluloa̒ saaha li olongia , mongo polowila wau tahi o tanggulawa to Galilea .
41006022	To potihunggu boito walai̒ Herodias tadulahu helo ngelungo , wau elungio boito loo̒sanangi daa̒ hilaa lei Herodes wolo tahe tiloduwolio . Yi tei Herodes malo loi̒ya ode tadulahu boito , " Yio̒ motohilaa wolo , bolo pohileaalo . Mawohiu̒ mai olemu wolo u otohilaamu ! "
41006023	Lapatao̒ tei Herodes malodanti ode tadulahu boito wolo tadia . Tei Herodes loloi̒ya mao̒ , " Penu boli wolo u pohilemu mawohiu̒ mai , penu boli ngotayadu lo yilaidiyau̒ pee̒entalo mao̒ ! "
41006024	Yi tadulahu boito mailumualo wau lohintu oli maamalio , " Maama wolo pulito u mopiohe u musi pohile lowatia ? " Timaamalio lolametao̒ , " Pohilea mao̒ lunggongee Yahya Tamopolihua . "
41006025	Tadulahu boito hua̒a lohualingai odelei Herodes wau loloi̒ya mao̒ , " Watia mohile lunggongee Yahya Tamopolihua wohia mai olaatia to saaa̒tilo botie tanitani mai tobaki tuwau ! "
41006026	Loo̒dungohe hihiile boito tei Herodes masiluukali daa̒ . Bo tio didu mowali mopotouli hihiile boito sababu tio malo tadia totalu lo tahe tiloduwolio .
41006027	Oditolio tio lato lomalentao̒ ngotaalio lo tamoo-kawalia olio mota lohama mai lunggongee Yahya Tamopolihua boito . Yi pajule boito malonao̒ mota ode tutupa , lapatao̒ malo limadei lunggongee Yahya .
41006028	Lapatao̒ dilelolio mai lunggongo boito tanitani tobaki wau yiludulio ode tadulahu boito . Wau tadulahu boito longohi mao̒ odeli maamalio .
41006029	Tou̒ tahidudua̒ olei Yahya loo̒dungohe sua̒li boito , timongolio malonao̒ mola lohama milate lei Yahya boito , tulusi yilobungio .
41006030	Mongo rasulu taheilao li Isa boito lapatao̒ luli lohualingai , wau lotia̒mbu woli Isa . Timongolio mai lopodulohu o-Lio ngoa̒amila u mapilohutu wau pilo ngaajali limongolio .
41006031	Dadaata daa̒ tahi ponao̒wa mai wau tahipo hualinga , tilinggula didu otembo penu bo ngoi̒di mao̒ ti Isa wau tahidudua̒ o-Lio molamelo . Sababu uito ti Isa lotahuda ode tahidudua̒ o-Lio , " Duloolo ito monao̒ ode tambati udiila otau , tou̒toonu bo ito-itoolo wambai̒o wau timongoli mowali mohuheli ngopee̒ mola . "
41006032	Yi timongolio olo malo monggato wolo bulotu hitalua ode tambati udiila otau .
41006033	Bo dadaata tau maloo̒onto olimongolio tou̒ lololaa mao̒ tambati boito , wau helotota tatoonu timongolio . Oditolio , lonto ngoa̒amila kota tomadala boito , tau-tauwalo hitetea̒ loli tudulio lotimulo mota woli Isa wau tahidudua̒ o-Lio .
41006034	Tou̒ ti Isa lolaaheo̒ lonto bulotu , Tio loo̒onto taa dadaata . Lodehu hilaa-Lio olimongolio , sababu timongolio debo odelo himba u diilalo oditilio . Yi Tio malo lumulo helo ngaajali dadaata sua̒li olimongolio .
41006035	Tou̒ malo laangio mola , tahidudua̒ li Isa loloi̒ya mao̒ o-Lio , " Bolo ngopee̒ mai maahui wau tambati botie tihitihi .
41006036	Lebe mopiohe ti Paaa̒ mopoa̒hu mota tau-tauwalo botie monao̒ , alihu timongolio mota motali mai ua̒alo to kakaa-mbunguwalo wau to dedee-sawaalo totili mao̒ lewe . "
41006037	Boti Isa lolametao̒ , " Timongolilo tamongohi mao̒ olimongolio ua̒alo . " " Waa , wolo amiaatia musi mota motali mai roti ngohalaga dulo hetuto doi talaa̒ wau mopo tamela olimongolio botie ? " odito ualo tahidudua̒ li Isa boito .
41006038	Lapatao̒ yilintu mao̒ li Isa , " Ngoolo roti tolimongoli ? Nte mota bilohi mai . " Lapatao̒ mota bililohei limongolio , malo loi̒ya timongolio , " Woluo roti limo lobutu wau woluo olo dulo botu uponula . "
41006039	Lapatao̒ ti Isa malo poa̒hu ngoa̒amila tau boito lotihuloa̒ ngopo-ngopolemboa̒ tohuo̒yoto u moidu .
41006040	Tau-tauwala boito olo lotihuloa̒ wolo hia̒atulua , ngopo-ngopolemboa̒ . Woluo u ngohetuto lota ngopolemboa̒ , wau woluo olo limo lopulu lota ngopolemboa̒ .
41006041	Lapatao̒ ti Isa lohama mao̒ limo lobotu roti wau dulo botu uponula boito , tulusi yilumanggela mola ode hulungo wau lolapali sukuru ode Allahu Taa̒ala . Lapatao̒ uito , Tio malo mita-mitangao̒ roti boito wolo uluu̒-Lio wau longohi mao̒ ode tahidudua̒ o-Lio u taya-tayadulo ode taa dadaata boito . Wau uponula dulo botu tila-tilayadio olo ode limongolio ngoa̒amila .
41006042	Timongolio malo lamela tunggula lobutuhu .
41006043	Lapatao̒ lebelio lou̒ aalo boito yilimoo̒ lo tahidudua̒ li Isa , ngoa̒amilalo woluo mopulaa dulo kalanji hipolua .
41006044	Mongo lolai̒ talo lamela roti boito woluo otanu limo lolihu lota .
41006045	Lapatao̒ uito ti Isa hua̒a lopoa̒hu to tahidudua̒ o-Lio lomonggato wolo bulotu leimulo wo-Lio ode Betsaida to ngotuwali lobulalo , wau Tio donggo hemei̒ walinga mota taa dadaata boito .
41006046	Lapatao̒ lei̒ walinga mota taa dadaata boito , ti Isa lonao̒ ode huludu mola lodua̒ .
41006047	Tou̒ maahui mai , bulotu lo tahidudua̒ o-Lio maamota tohuungio lobulalo , hiambola ti Isa donggo totudulio .
41006048	Tio loo̒onto mota olimongolio malo tio̒opatea hipobiteya bulotu boito sababu dupoto boito lalaawania dulungio wolo bulotu . Sababu uito , tanu towolota jamu 3 wau jamu 6 dimodupo , Tio lonao̒ mai ode limongolio loli tudu lotaluhu . Wau Tio lonao̒ tulusi debo odelo malumaodeo̒ to limongolio .
41006049	Tou̒ iloontonga limongolio deu̒ Tio lonao̒ totudu lotaluhu , yi yilantobi mongolio Tio ponggo ,
41006050	tilinggula timongolio hiwatia̒ mailoohe daa̒ . Sababu timongolio ngoa̒amilalo loo̒onto o-Lio wau timongolio iloohea daa̒ . Boti Isa lato lotahuda mao̒ olimongolio , " Potiduo̒otolo mola ! Wau̒ Isa . Diila oohe ! "
41006051	Lapatao̒ Tio lobotulao̒ ode bulotu limongolio , yi dupoto olo mailoole lomola . Tahidudua̒ li Isa malo linggolabe daa̒ .
41006052	Olinggolabe wolo roti limo lobotu boito debo diipo ilopahamua limongolio . Mototolo olimongolio u mongalati .
41006053	Tou̒ leidungga mola ode ngotuwali lobulalo , timongolio lotilabua topentadu lo Genesaret .
41006054	Tou̒ timongolio yilumualai lonto bulotu , tau-tauwala loo̒onto deu̒ talei dungga mai boito ti Isa .
41006055	Lapatao̒ timongolio bolo hitete-teteea̒ ode utoonulalo mao̒ to ngoilanggubu madala boito , wau malodelo mai tau-tauwalo tahi ngongota boito to amongo odeli Isa . Wonu timongolio moo̒dungohe deu̒ ti Isa woluo totambati tuwau , hedeloo limongolio tau-tauwalo tahi ngongota boito odito mola .
41006056	Boli tou̒toonu ti Isa meidungga -- mopio to kambungu , tokota meaalo todesa -- teto olo tau laito hiponao̒wa mai wau mopo balatao̒ tau-tauwalo tahi ngongota limongolio boito to tanalapa . Lapatao̒ timongolio mei̒ poluasi wolo tio̒otutua alihu tau-tauwalo tahi ngongota boito moo̒dedeta jumba li Isa penu bo biihio . Ngoa̒amila tahe loo̒dedeta jumba boito , maloluli .
41007001	Ngopolemboa̒ taulo Parisi wau dengolo lota guru lo agama lonto Yerusalemu , lonao̒ mai odeli Isa .
41007002	Timongolio loo̒onto dengolo lota tahidudua̒ li Isa hipo lamelawa wolo uluu̒ udiila belesi odelo dudelo lo agama , deu̒ito-yito lou̒ diila hiwulowa uluu̒ leimulo lodudua̒ wuu̒du lo agama .
41007003	Tau-tauwalo Parisi , odito olo ngoa̒amila taulo Yahudi , tatapu wau molotolo hilao hipo dudua̒awa uu̒du linenemoya limongolio . Timongolio diila tamo lamelo , tou̒ diipo mongulo uluu̒ moduduo̒ dudelo utantu-tantu .
41007004	Wolo u taliyolo topaatali diila tamelolo , tou̒ diipo wulowalo meimulo . Wau ngohuntua wuu̒du wewo monto linenemoya limongolio u tio̒otutua hedihuma limongolio ; debo odelo humayaalio wuu̒du mongulo halati , manggo , wau pakaa-kasiyaalo tombaha .
41007005	Sababu uito tau-tauwalo Parisi wau guguu-ruwaalo agama boito helohintu li Isa , " Yilongola tahidudua̒ ole-Mu boito hemo lamela wolo uluu̒ udiila hiwulowa ? Wolo sababuulio timongolio diila moduduo̒ uu̒du linenemoyanto ? "
41007006	Ti Isa lolametao̒ , " Timongoli tau-tauwalo munapiki ! Tiluhata tutu wolo upilo nubuwati mai lei Yesaya pasali limongoli , deu̒ito-yito , ' Odie mola tahuda lo Allahu Taa̒ala , Tau-tauwala boito bo molubo ola-U̒ wolo loi̒ya , bo hilaa limongolio molamingo monto ola-U̒ ,
41007007	Diila ohunalio timongolio molubo ola-U̒ , sababu wuu̒du lomanusia u hepo ngaajali limongolio odelo hamahama uito wuu̒du-U̒ ! '
41007008	Papaa-lentawalo Allahu Taa̒ala hepalongo limongoli , wau wuwuu-uduwaalo manusia hedihuma limongoli tio̒otutua . "
41007009	Lapatao̒ ti Isa luli lotahuda mao̒ , " Timongoli motoloa̒a daa̒ diila mololimo palenta lo Allahu Taa̒ala alihu mowali mopoo̒ tohetao̒ pongaajali limongoli lohihilao .
41007010	Tei Musa malongohi mai palenta botie , ' Hulumatia mao̒ tiyamamu wau tiilamu , ' wau ' Titaalo tita tamolo-moloi̒ya oliyamolio wau oliilolio , mamusi hukuu-maniyola mate-mateelo mao̒ . '
41007011	Bo timongoli helo ngaajali : Wonu tamoloi̒ya tomongo dulaa̒lio , ' Wolo u patutilio wohi lowatia odeli paapa woli maama , mapilodewo lowatia ode Allahu Taa̒ala , '
41007012	yi timongoli molopato tau boito monto uwajibu olio u motulungi olipaapa woli maamalio .
41007013	Oditolio wolo pongaajalimu lohihilao uilohi limongoli ode tau-tauwala , timongoli hemo podiaalu tahuda lo Allahu Taa̒ala . Donggo ngohuntua sua̒li debo odelo utie u hepohutuo limongoli . "
41007014	Lapatao̒ ti Isa pee̒entapo lotiangai taa dadaata boito wau lotahuda mao̒ olimongolio , " Podungohulo alihu mongalati !
41007015	Diaaluo u hitua-tuawua monto bulemengio tumuwoto ode delomo tau umoo̒ najisi olio . Bolii̒o mao̒ , u lumualai monto tahingota-ngotaawa , ui-uitolo umoo̒ najisi olio . [
41007016	Oditolio , wonu obulonga podungohulo . ] "
41007017	Tou̒ ti Isa lololaa mao̒ taa dadaata boito wau tilumuwoto ode delomo bele , tahidudua̒ o-Lio lohintu o-Lio pasali makusudu lo pohumaya boito .
41007018	Yi ti Isa lotahuda mao̒ olimongolio , " Wolo timongoli debo diipo mongalati ? Wolo diila opahamua limongoli deu̒ u tumuwoto ode delomo tahingota-ngotaawa diila moo̒hutu tau boito najisi ?
41007019	Sababu u tumuwoto boito diila moli hilao bo moli ombongo , wau lapatao̒ muli lumualai . " Wolo tahuda boito ti Isa lopoo̒ patatao̒ deu̒ ngoa̒amila ua̒alo halale .
41007020	Lapatao̒ ti Isa luli lotahuda mao̒ , " U lumualai monto tau , ui-uitolo u mopo najisi olio .
41007021	Sababu monto delomio , deu̒ito-yito monto delomo hilao , tumoodei pipii-kilangiyalo moleeto u moo̒sababu tau boito mohutu u huloto , motao̒ , momate mate-mateelo mao̒ ,
41007022	mojina , mohimbulo , mopitana , wau mohutu totoonulalo u moleeto , mowali tamaa̒ , diila o adabu , mohiihia , sombongi , wau mototolo ajaliiyolo .
41007023	Ngoa̒amila umoleeta boito tumoodei monto delomio , wau ui-uitolo umoo̒ najisi tau . "
41007024	Lapatao̒ ti Isa lololaa mao̒ tambati boito , wau lonao̒ mola ode madala totili lokota Tirus . Tio tilumuwoto ode delomo bele ngowale wau diila mohuto otaawa lotau deu̒ Tio woluo teto . Bo Tio diila lowali lotituuo̒ .
41007025	Ti ibu ngota , tawalai̒o taabua mai̒lo tuanga lorohu u moleeto , loo̒dungohe pasali li Isa . Tio lonao̒ mai odeli Isa wau malo sujudu totalu-Lio ,
41007026	sambela lomolohone alihu ti Isa mopohinggi rohu u moleeto boito monto walai̒o . Taabua boito diila taulo Yahudi , pilotutulio tomadala lo Penesia to Siria .
41007027	Ti Isa lotahuda mao̒ olio , " Tau̒kekeei̒ musi wohiyalo ua̒alo meimulo . Diila mopiohu mohama ua̒alo lo tau̒kekeei̒ wau pomahulola ode apula . "
41007028	" Tuani , " tametao̒ lotaabua boito , " aa̒apulaalo to walungo meja olo hemongaa lalaa-bitowaalo u hetapilo mola lo tau̒kekeei̒ ! "
41007029	Lapatao̒ ti Isa lotahuda mao̒ olio , " Sababu totametumu boito , pohualingolo ; rohu u moleeto mailumualo lonto walau̒mu ! "
41007030	Ti Ibu boito malo hualingo . Tobele , ilodunggaalio walai̒o donggo balabalata to potuluhe , wau rohu u moleeto tutuulio-tutu mailumualo lonto walai̒o boito .
41007031	Lapatao̒ ti Isa lololaa mao̒ lipu Tirus , wau lopo tolonga mola lononao̒-Lio loli Sidon ode Bulalo Galilea . Tio lohama dalalo lolibaya tomadala Mopuulo Kota .
41007032	Mota teto tau lodelo mai ode o-Lio ngotaalio tabuubu wau bungolo . Timongolio lomolohone li Isa alihu mopodutu uluu̒-Lio toimbupulu lotau boito .
41007033	Ti Isa lodelo tau boito lotitihi mota lonto taa dadaata , lapatao̒ lopodutu tingongoa lo uluu̒-Lio ode delomo oluo bulonga lotau boito . Tulusi ti Isa lonula mao̒ loiyohu , wau lodedeta dila lotau boito .
41007034	Lapatao̒ uito Tio yilumanggela mola ode hulungo , tulusi lohilao daa̒ wau lotahuda ode tau boito , " Epata , " uboliilio mao̒ , " Wea̒wea̒alo ! "
41007035	Bulonga lotau boito lotiwea̒ wau dilalio luli loluo̒yo , wau tio malo bisala lou̒ gambangi .
41007036	Lapatao̒ ti Isa lodini olimongolio ngoa̒amila alihu timongolio diila tamosilita sua̒li boito penu boli olo tatoonu . Bo lebe hedinio li Isa , timongolio bo lebe hepilo loladio habari boito .
41007037	Wau ngoa̒amila taloo̒ dungohe uito hilinggolabe daa̒ . Timongolio hipo loi̒yawa , " Ngoa̒amilalo hepilohutu-Lio lou̒ mopiohu ! Tumbao̒ Tio lohutu taa bungolo loo̒dungohe wau taa buubu loo̒bisala ! "
41008001	Diila lohiheo lapatio mao̒ woluo poli taa ngopo lemboa̒ dadaata lonao̒ mai lotia̒mbu . Sababu timongolio diila o ua̒alo , ti Isa malo tiangai tahidudua̒ o-Lio wau lotahuda mao̒ ,
41008002	" Lodehu hilaa-U̒ totaa dadaata botie . Matolohui hiheolio timongolio wola-U̒ , wau botia timongolio mai̒lo pulita lou̒ aalo .
41008003	Wonu Wau̒ mopowalinga mota olimongolio wolo ombongo hipolaanga , timongolio mao̒leeta lohilao tohuungo dalalo . Tidiyolo mao̒ towolota limongolio woluo talonto u molamingo . "
41008004	Tahidudua̒ li Isa lolametao̒ , " Totambati u tihitihi mai botie , tou̒toonu mowali poo̒tapulalo ua̒alo mowali moo̒tuheto totaa ngoa̒amila botie ? "
41008005	" Ngoolo mao̒ daatalio roti to limongoli ? " yilintu li Isa . " Pitu lobotu , " tametao̒ limongolio .
41008006	Yi ti Isa lopoa̒hu totaa dadaata boito lotihuloa̒ tohuta , tulusi Tio lohama roti pitu lobotu boito wau lolapali mola sukuru ode Allahu Taa̒ala . Lapatao̒ Tio lomita-mitangao̒ roti boito wolo uluu̒-Lio wau yilohi-Lio ode tahidudua̒ o-Lio alihu taya-tayadulio mota ode tau-tauwalo . Yi tahidudua̒ o-Lio malohutu odito .
41008007	Timongolio olo o uponula kekeei̒ dengolo botu . Ti Isa lolapali mola sukuru ode Allahu Taa̒ala to uu̒u-ponulaalo boito , lapatao̒ lopoa̒hu to tahidudua̒ o-Lio helo laya-layadeo̒ olo uu̒u-ponulaalo boito olo .
41008008	Timongolio lolamelo tunggula lobutuhu -- woluo tanu wopato lihu lota talo lamelo . Lapatao̒ tahidudua̒ li Isa lohimoa̒ lebelio lou̒ aalo -- pitu lokalanji hipolua . Tulusi ti Isa helo poa̒hu totau-tauwalo boito lohualingo ,
41008009	
41008010	wau Tio wolo tahidudua̒ o-Lio lato lotitae̒ tobulotu wau lonao̒ ode madala Dalmanuta .
41008011	Dengolo lota taulo Parisi lonao̒ mai odeli Isa , wau helo hahaamawa wo-Lio u mohentabu olio . Timongolio mei̒hutu li Isa u moo̒linggolabe odelo tuoto deu̒ Tio lonto Allahu Taa̒ala .
41008012	Ti Isa lopoi̒laalo suusa tulusi lolametao̒ , " Wolo sababuulio tau-tauwala tojamani botie mei̒hutu ola-U̒ u moo̒linggolabe ? Diila ! Wau̒ diila tamongohi tuoto odelo uito ode limongolio ! "
41008013	Lapatao̒ ti Isa lololaa mao̒ olimongolio , wau tilumuwoto ode delomo bulotu ; tulusi lobite ode ngotuwali lobulalo boito .
41008014	Tahidudua̒ li Isa loo̒lipato lodelo roti u tutuu̒de . Timongolio bo wambao̒ oroti ngobotu tobulotu .
41008015	" Poo̒daha-dahaalo mao̒ toragi tau-tauwalo Parisi wau ragi lei Herodes , " tahuda mao̒ li Isa ode limongolio .
41008016	Yi tahidudua̒ li Isa boito mahipo bisalawa losua̒li boito . Timongolio hipo loi̒yawa , " Tio loloi̒ya odito , sababu ito diila oroti , "
41008017	Otaawa li Isa wolo u heposua̒lia limongolio . Sababu uito Tio lohintu mao̒ olimongolio . " Yilongola timongoli hemopo sua̒li pasali diila oroti ? Wolo diila otaawa limongoli wau debo diipo mongalati olo ? Odito puntuhu pikiilangimu ?
41008018	Timongoli omato -- yilongola diila moo̒onto ? Timongoli obulonga -- yilongola diila modungohu ? Madiila iloe̒ela mola limongoli
41008019	toroti limo lobotu boito u mapili-pilitangu-U̒ ode talimo lolihu lota ? Ngoolo kalanji lebe lou̒ aalo uilimoi̒ mongoli ? " " Mopulaa duluo , " tametao̒ limongolio .
41008020	" Wau tou̒ Wau̒ helo mita-mitango roti pitu lobotu ode tawopato lihu lota , " yilintu mao̒ li Isa poli , " ngoolo kalanji lebelio lou̒ aalo u mailimoi̒ mongoli ? " " Pitu , " tametao̒ limongolio .
41008021	" Naa , debo diipo olo mongalati timongoli ? " tehuda mao̒ li Isa poli .
41008022	Timongolio malei dungga mota ode Betsaida . Mota teto tau lodelo mai taa pitoo̒ ngota odeli Isa , wau lohile alihu ti Isa modedeto mato lotaa pitoo̒ boito u mopoo̒luli olio .
41008023	Yi ti Isa malodihu uluu̒ lotaa pitoo̒ boito wau lodedea̒ olio ode bulemengo kota boito . Lapatao̒ ti Isa lonula loiyohu tomato lotaa pitoo̒ boito . Tio lopodutu uluu̒-Lio tomato lotaa pitoo̒ boito , tulusi lohintu mao̒ olio , " Mamowali moo̒onto yio̒ u hitua-tuawua masaatia ? "
41008024	Tau boito lomilohe mota ode talulio , tulusi loloi̒ya , " Joo , watia maloo̒onto tau hinao̒-nao̒wa ; bo timongolio oontonga debo odelo batango ayu . "
41008025	Ti Isa luli lopodutu uluu̒-Lio tomato lotau boito . Pee̒enta botie tau boito malo tolopani lomilohe wolo otu-otutuulo mao̒ . Matolio loluli , wau tio maloo̒onto ngoa̒amilalo lou̒ mopatato daa̒ .
41008026	Lapatao̒ ti Isa lotahuda mao̒ olio , " Pohualingolo , wau diilalo pohualinga mota ode kota boito . "
41008027	Ti Isa wau tahidudua̒ o-Lio lonao̒ mota ode kakaa-mbunguwalo totili lo Kaisarea Pilipi . Tohuungo dalalo ti Isa lohintu olimongolio , " Modudua̒ loi̒ya lotau , tatoonu Wau̒ botie ? "
41008028	Timongolio lolametao̒ , " Woluo talo loi̒ya : Tei Yahya Tamopolihua ; woluo olo talo loi̒ya tei Elia , wau tawewo poli loloi̒ya : tala ngota lonabi . "
41008029	" Bo modudua̒ olimongoli lohihilao , Wau̒ botie tatoonu ? " yilintu mao̒ li Isa . Tei Petrus lolametao̒ , " Ti Paaa̒ yito Olongia Tamoo-poa̒ahua ! "
41008030	Tulusi ti Isa lopoe̒elao̒ olimongolio , alihu diila mopoo̒taa penu boli olo tatoonu pasali lo batanga-Lio .
41008031	Lapatao̒ uito ti Isa malo lumula longaajali to tahidudua̒ o-Lio deu̒ Walao̒ Manusia mamusi modutolo sikisa dadaata wau tuwalia lomongo tau̒wa , mongo iimamu tau̒wa , wau guguu-ruwaalo agama . Tio mapateelio mate-mateelo mao̒ , bo too̒tolu dulahu Tio mamuli bongulo-Lio mai .
41008032	Wolo lopatato daa̒ ti Isa lopoo̒taa sua̒li boito ode tahidudua̒ o-Lio . Yi tei Petrus lomantanga li Isa ode ngotuwali , wau lodini o-Lio .
41008033	Boti Isa loili wau lomiloheo̒ to tahidudua̒ o-Lio , tulusi longentela olei Petrus , " Pohinggi mao̒ monteea , Tamoo-heingawa ode dusa ! Pikiilangimu boito pikiilangi lomanusia ; diila pikiilangi lo Allahu Taa̒ala ! "
41008034	Lapatao̒ ti Isa lotiangai taa dadaata tawoluo teto pee̒-pee̒enta wolo tahidudua̒ o-Lio . Tulusi Tio lotahuda mao̒ ode limongolio , " Taa motohilaa modudua̒ ola-U̒ , mamusi molipatao̒ u polohuna daa̒alio lohihilao , lapatao̒ momota salipulio , wau tulusi modudua̒ ola-U̒ .
41008035	Sababu taa umotohilaa momintengi tutumulio , mao̒olia lo tutumulio . Bo taa u mopobake tutumulio ode ola-U̒ wau ode Habari Mopiohe monto Allahu Taa̒ala mapo aahuwolio .
41008036	Wolo pae̒daalio ode tahingota-ngotaawa , wonu ngoilanggubu dunia botie mowali milikiilio , bo tio mao̒olia lo tutumulio ?
41008037	Tingga mowali tutumulo boito tuloa̒alo wolo u hitua-tuawua ?
41008038	Wonu tahingota-ngotaawa moolito momasisi ola-U̒ wau pongaajali-U̒ tojamani diila moe̒elo to palenta wau u moleeto botie , Walao̒ Manusia olo mamoolito mongaku totau boito , tou̒ Tio demei dungga wolo kawasa li Paapa-Lio diludua̒ lo mamaa-li̒katiyalo tamantali . "
41009001	" Ototai mao̒ ! " tahuda li Isa , " Towolota limongoli tewe woluo tadiila mate tou̒ diipo moo̒onto Allahu Taa̒ala momalenta wolo kawasa ! "
41009002	Wolonggui mola lapatio mao̒ ti Isa lodelo olei Petrus wolei Yakobus wau wutatio tei Yahya , lotitihi mola ode hui̒dee tuwau u molanggato . Totalu lomato limongolio ti Isa lobolio̒lo mola lakulio .
41009003	Pakeyangi-Lio malowali loputio̒ hei̒nta-intaawa . Diaaluo penu boli ngotaa mao̒ todunia botie tamoo̒ buboa̒a debo odelo putii̒o leeto .
41009004	Lapatao̒ tahidudua̒ o-Lio toulota loo̒onto li Isa hemo bisala wolei Elia wau lei Musa .
41009005	Yi tei Petrus loloi̒ya mao̒ odeli Isa , " Paaa̒ Guru , mopiohe tutu ito teea botie . Lebe mopiohe mongo watotia momongu mao̒ kema mohelu totolu : tuwau uwoli Paaa̒ , tuwau uwolei Musa , wau tuwau uwolei Elia . "
41009006	Otutuulio mao̒ diila otaawa lei Petrus wolo u musi loi̒yaalio , sababu tio wolo taduulota tamanilio donggo hiwoohea daa̒ .
41009007	Lapatao̒ heengo lohenggubei olimongolio wau lonto heengo boito dungo-dungohei suala lotahuda mai , " Tabotieelo walau̒u-U̒ tapilonu-U̒ . Podungohulo o-Lio ! "
41009008	Lolamemeto timongolio lomilohe mota topalito limongolio , wau diilalo loo̒onto penu boli tatoonu teto pee̒-pee̒enta woli mongolio , ngopohia boti Isa .
41009009	Tou̒ timongolio hilaahe mola lonto hui̒dee boito , ti Isa lopoe̒elao̒ olimongolio , " Diila mao̒ polelea boli olo tatoonu wolo u i̒loontonga limongoli engonti tou̒ Walao̒ Manusia diipo bongulo-Lio mai monto opopate . "
41009010	Timongolio lodungoheo̒ tahuli boito , bo towolota limongolio lohihilao mahi poloi̒yawa wolo makusudu li Isa lou̒ " Muli tumumulai monto opopate " .
41009011	Yi timongolio malohintu o-Lio , " Yilongola guguu-ruwaalo agama hemoloi̒ya deu̒ tei Elia musi meidungga mai meimulo ? "
41009012	Ti Isa lolametao̒ , " Tei Elia memangi meidungga mai meimulo u mopobelesi mao̒ totoonulalo u hitua-tuawua . Bo woloolo mola sua̒liilio wolo Walao̒ Manusia ? Wolo sababuulio todelomo Kitabi tulatulade deu̒ Tio mamodutolo sikisaa dadaata wau hinaa lotau ?
41009013	Bo Wau̒ motahuda mai olemu ; Tei Elia malei dungga mai , wau tau-tauwalo helohutu olio totoonulalo u otohilaa limongolio . Uito lutuuu̒de lou̒ malei tulade todelomo Kitabi pasali lo batangalio . "
41009014	Tou̒ ti Isa wau toulota tahidudua̒ o-Lio mailoluo poli pee̒-pee̒enta wolo tahidudua̒ o-Lio wewolio , timongolio loo̒onto dadaata taa teto . Dengolo lota guru lo agama donggo hemo haamawa wolo tahidudua̒ li Isa boito .
41009015	Odito tau-tauwala boito loo̒onto li Isa , timongolio malei tontongo , tulusi hitetea̒ lolutulai o-Lio .
41009016	" Wolo u hepo susuua̒lia limongoli wolo guguu-ruwaalo agama boito ? " yilintu mao̒ li Isa ode tahidudua̒ o-Lio .
41009017	Ngotaalio lotaa dadaata boito lolametao̒ , " Paaa̒ Guru , watia lodelo mai walao̒ watia odeli Paaa̒ . Tio buubu sababu ilotuanga lorohu u moleeto .
41009018	Wonu rohu umeleeto boito moluhu olio , wawai̒o hepo banti-bantilio tohuta , ngangolio lombu-lombula loiyohu , dungitio polo-polotolio wau ngoa̒amila wawai̒o mobualodu didu moo̒onema . Mapilohile lowatia to tahidudua̒ li Paaa̒ u mopolahi rohu u moleeto boito , bo diila lowali limongolio . "
41009019	Yi ti Isa lotahuda mao̒ ode limongolio , " Mailaba timongoli botie ! Timongoli tutuulio tutu taa diila palacaya . Tunggula omolua Wau̒ musi motibiluloa̒ pee̒-pee̒enta woli mongoli wau mosabali toli mongoli ? Deloa mai walao̒ boito odia mai ! "
41009020	Timongolio olo malodelo mai walao̒ boito odeli Isa . Odito rohu umoleeta boito loo̒onto li Isa , hepilo hutulio wawao̒ lowalao̒ boito hemo pohelu-heluto tilinggula walao̒ boito lodehu lo liliilide tohuta . Ngangolio lombu-lombula loiyohu .
41009021	Lapatao̒ ti Isa malohintu toliyamo lowalao̒ boito , " Mangoolo mao̒ hiheolio tio odie ? " " Anggadu tio donggo ukikiia̒i ! " tametao̒ liyamolio .
41009022	" Matingga maito rohu u moleeto boito hemo tolopani momate olio mate-mateelo mao̒ wolo mopodehu olio ode tulu meaalo ode delomo taluhu . Bo wonu ti Paaa̒ mowali motulungi mao̒ , ambunguolo ti Paaa̒ momonu wau motulungi mai olamiaatia ! "
41009023	" Wolo heloi̒yamu ? Wonu ti Paaa̒ mowali ? " tametao̒ li Isa . " Ngoa̒amilalo mowali , asali tau palacaya ! "
41009024	Lolamemeto tiyamo boito longuatio̒ , " Eeya , watotia palacaya , bo iimani lowatotia ii̒ilangi . Ambunguolo tulungia mai watotia alihu watotia lebe palacaya mao̒ ! "
41009025	Tou̒ ti Isa loo̒onto deu̒ taa dadaata mahi ponao̒wa mai lotia̒mbu , yi Tio lomalentao̒ rohu umoleeta boito wolo lotahuda mao̒ , " Rohu bungolo wau rohu buubu , Wau̒ momalenta olemu luwalao̒ monto walao̒ botie wau sama-samaata diilalo potuwotai to olio ! "
41009026	Rohu u moleeto boito malo nguatio̒ , tulusi lohutu wawao̒ lowalao̒ boito hemo pohelu-heluto , lapatao̒ tio mailumualo lonto walao̒ boito . Walao̒ boito oontonga debo odelo milate tilinggula ngoa̒amila tau hipo loi̒yawa , " Tio mailate ! "
41009027	Boti Isa lodihu uluu̒lio wau lotulungi olio lobongu . Walao̒ boito olo malobongu .
41009028	Tou̒ ti Isa maatobele , tahidudua̒ o-Lio lonao̒ mai ngota-ngota ode o-Lio wau lohintu , " Wolo sababuulio amiaatia diila lowali lopolahi rohu u moleeto boito ?
41009029	Ti Isa lolametao̒ , " Rohu u moleeto debo odelo uito diila mowali polahiyola penu boli loolo , ngopohia wolo dua̒ . "
41009030	Ti Isa wolo tahidudua̒ o-Lio lololaa mao̒ tambati boito wau lopo tolonga mola lononao̒ woli mongolio loli Galilea . Ti Isa diila mohuto otaawa lotau tou̒toonu Tio woluo ,
41009031	sababu Tio donggo hemo ngaajali to tahidudua̒ o-Lio . " Walao̒ Manusia mawuduolio ode kawasa lomanusia , " odito tahuda li Isa , " Wau Tio mapateelio mate-mateelo mao̒ , bo todulahu otolulio Tio mamobongu mai ! "
41009032	Tahidudua̒ o-Lio diila mongalati u pilo ngaajali li Isa , bo timongolio moohe mohintu o-Lio .
41009033	Timongolio leidungga mola ode Kapernaum . Tou̒ maatobele , ti Isa lohintu mao̒ to tahidudua̒ o-Lio , " Wolo uhepo susuua̒lia limongoli tou̒ donggo hinao̒wa tohuungo dalalo engontie ? "
41009034	Timongolio diila lolameto , sababu tohuungo dalalo timongolio helo buutola pasali lotatoonu tapulito udaa̒ .
41009035	Ti Isa malo tihuloo̒ , tulusi lotiangai tamopulaa duulota tahidudua̒ o-Lio boito . Tio lotahuda olimongolio , " Taa mohuto mowali tanomoro bohulio , tio musi mowali tapulitio wau musi mowali tamoomayawa ode ngoa̒amila tau . "
41009036	Lapatao̒ ti Isa lotiangai tau̒kikiia̒ ngota , wau lopo tihulao̒ tau̒kikiia̒ boito totalu limongolio ngoa̒amila lapatao̒ Tio lomudua̒ tau̒kikiia̒ boito wau lotahuda mao̒ ode limongolio :
41009037	" Taa mololimo tau̒kikiia̒ ngota debo odelo utie sababu Wau̒ , boliilio mao̒ mololimo ola-U̒ . Wau taa mololimo ola-U̒ , tio diila bo wambao̒ mololimo ola-U̒ , bo mololimo olo o-Lio talo poa̒hu mai ola-U̒ . "
41009038	Lapatao̒ tei Yahya loloi̒ya mao̒ odeli Isa , " Paaa̒ Guru , amiaatia maloo̒onto tahingota-ngotaawa lopolahi lati totangguli Paaa̒ . Wau amiaatia malodini olio sababu tio diila lonto olanto . "
41009039	Boti Isa lotahuda , " Diila mao̒ podini olio , sababu , diaaluo penu boli ngotaa mao̒ tamoo̒hutu moo̒linggolabe to tanggulu-U̒ , mowali tulusi mopoo̒leeta ola-U̒ .
41009040	Sababu taadiila moluwali olanto boliilio mao̒ mamo tiwambao̒ ode olanto .
41009041	Poo̒toloma mao̒ ! Taa mongohi uilumolo olimongoli masababu timongoli hidudua̒ Olongia Tamoo-poa̒ahua , tio tantu mamo lolimo wuupalio . "
41009042	" Tatoonu tamoo̒ sababu tala ngota lotau-tauwalo tai̒imani diila molotolo botie diilalo momalacaya ola-U̒ , lebe mopiohe wonu botu pohilingalo poa̒wadulo to buloo̒lio , wau tio pomahulolo ode delomo deheto .
41009043	Wonu uluu̒mu moo̒sababu olemu ilodusa , putua mao̒ uluu̒ boito ! Lebe mopiohe yio̒ tumumulo wolo Allahu Taa̒ala didu ou̒luu̒ ngotuwali bo yio̒ wolo uluu̒ dulo tuwali matumuwoto ode nalaka , deu̒ito-yito tulu u ohiheo-hiheolo mao̒ . [
41009044	Mola teto tulu diila mowali mate , wau wulodu diila mowali mate . ]
41009045	Wau wonu oa̒atumu moo̒sababu olemu ilodusa , putua mao̒ oa̒ato boito . Lebe mopiohe yio̒ tumumulo wolo Allahu Taa̒ala didu o oa̒atumu ngotuwali , lou̒ yio̒ wolo oa̒atumu dulo tuwali pomahulolo ode delomo nalaka . [
41009046	Mola teto tulu diila mowali mate , wau wulodu diila mowali mate . ]
41009047	Wonu matomu moo̒sababu olemu ilodusa , luo̒ohe mao̒ mato boito ! Lebe mopiohe yio̒ tumuwoto ode Dunia Bohu lo Allahu Taa̒ala didu omato ngotuwali , lou̒ yio̒ wolo matomu dulo tuwali pomahulolo ode delomo nalaka .
41009048	Mola teto tulu diila mowali mate wau wulodu diila mowali mate .
41009049	Timii̒du tau mapo belesiyolo wolo tulu , debo odelo bake pobelesiyolo wolo watingo .
41009050	Watingo boito mopiohu , bo wonu didu olamita , tingga donggo mowali muli poo̒ panggelolo ? Oditolio mamusi timongoli mowali debo odelo watingo -- poti tumulolo pee̒-pee̒enta wolo mopiohe wau dame . "
41010001	Lapatao̒ ti Isa lololaa mao̒ tambati boito , wau lonao̒ ode lipu lo Yudea wau lipu to ngotuwali lo Dutulaa Yordan . Taa dadaata luli lonao̒ mai lotia̒mbu topalito li Isa . Wau debo odelo biaasa ti Isa helo ngaajali olimongolio .
41010002	Dengolo lota taulo Parisi olo lonao̒ mai lohentobu o-Lio . Timongolio malohintu , " Modudua̒ butoo̒ lo agamanto , tingga mowali tau motalaki dilelio taabua ? "
41010003	Ti Isa lolametao̒ , " Tei Musa lomalentai wolo olimongoli ? "
41010004	" Tei Musa mopoluasi tau motalaki dilelio taabua , asali tio moluladupo tulade talaki mulomulo , " tametao̒ limongolio .
41010005	" Tei Musa loluladei palenta boito sababu timongoli mototolo daa̒ ajaliyolo , " tahuda mao̒ li Isa olimongolio .
41010006	" Bo tou̒ bohulio mai tou̒ Allahu Taa̒ala lopowali manusia , tilahuda-Lio deu̒ Allahu Taa̒ala lopowali olimongolio talolai̒ wau taabua .
41010007	Uito sababuulio talolai̒ mamololaa mao̒ tiilo tiyamolio wau motituwau wolo dilelio ,
41010008	yi duuduluolo mowali tuwau . ' Oditolio , timongolio diilalo duulota , bo ngota .
41010009	Uito sababuulio , wolo u mapilopo tuwau mai lo Allahu Taa̒ala , diila mowali talakio lomanusia ! "
41010010	Tou̒ timongolio tilumuwoto ode bele , tahidudua̒ o-Lio lohintu o-Lio pasali losua̒li boito .
41010011	Ti Isa lotahuda mao̒ olimongolio , " Tatoonu tamotalaki dilelio lapatao̒ monika wolo taabua wewo , tau boito malojina wolo dilelio tabohulio boito .
41010012	Odito olo taabua tamotalaki dilelio lapatao̒ monika wolo talolai̒ wewo , tio olo malojina . "
41010013	Woluo tau helodelo mai tau̒kekeei̒ odeli Isa alihu Tio modedeta wau mobalakati olimongolio . Bo tahidudua̒ li Isa loingo ode tau-tauwalo boito .
41010014	Loo̒onto mao̒ sua̒li boito , ti Isa maloingo lapatao̒ Tio lotahuda ode tahidudua̒ o-Lio . " Hulia mao̒ tau̒kekeei̒ boito monao̒ mai ode ola-U̒ ! Diila mao̒ dinia timongolio , sababu taa debo odelo utieelo tamowali pongawaa̒ umati lo Allahu Taa̒ala .
41010015	Poo̒toloma mao̒ utie ! Titaalo tita tadiila motaalua wolo Allahu Taa̒ala debo odelo tau̒kikiia̒ ngota , diila tamowali pongawaa̒ umati lo Allahu Taa̒ala . "
41010016	Lapatao̒ lotahuda odito , ti Isa lomuduo̒ tau̒kikiia̒ boito , tulusi Tio lopodutu uluu̒-Lio toitaati mongolio ngota-ngota wau helo balakati olimongolio .
41010017	Tou̒ ti Isa luli lopo tolonga mola lo nonao̒-Lio , ngotaalio maa tilumetea̒i odeli Isa . Tau boito losujudu mola totalu li Isa wau lohintu mao̒ , " Guru tamopiohu , wolo u musi pohutuo lowatia alihu moo̒tapu tutumulo ututuulio tutu wau ohiheo-hiheolo mao̒ ? "
41010018	" Yilongola heloi̒yamu Wau̒ mopiohu ? " yilintu li Isa . " Diaaluo tamopiohe , ngopohia Allahu Taa̒ala lohihilao .
41010019	Mai̒lo taawamu papaa-lentewalo Allahu Taa̒ala , ' Diila pomate mate-mateelo mao̒ , diila mao̒ pojina , diila mao̒ potao̒ , diila mao̒ posakusi yimbulo , diila mao̒ pongaakali , hulumatia mao̒ tiyamo wau tiilamu . "
41010020	" Paaa̒ Guru , " ualo tau boito , " ngoa̒amila palenta boito madiludua̒ lowatia tumulalo mai watia donggo muda , "
41010021	Ti Isa lomiloheo̒ tau boito wolo ponu tulusi lotahuda mao̒ , " Bolo tuwau sua̒li poli u palaluwomu . Ponao̒lo mota potalia mao̒ ngoa̒amila milikiimu ; wohia mao̒ doili ode taa mosikini , wau yio̒ mamoo̒tapu halata tosologa . Lapatao̒ uito ponao̒lo mai wau dudui̒ Wau̒ . "
41010022	Loo̒dungohe tahuda li Isa odito , tau boito diila sanangi , tulusi tio lololaa mao̒ tambati boito wolo suusa lohilao sababu tio kaya daa̒ .
41010023	Yi ti Isa lomiloheo̒ to tahidudua̒ o-Lio tulusi lotahuda mao̒ olimongolio , " Mototolo daa̒ taakaya mowali pongawaa̒ umati lo Allahu Taa̒ala ! "
41010024	Tahidudua̒ o-Lio lolinggolabe loo̒dungohe tahuda li Isa boito . Boti Isa luli lotahuda mao̒ , " Mongo walau̒u-U̒ , memangi mototolo u mowali pongawaa̒ umati lo Allahu Taa̒ala !
41010025	Lebe gambangi unta tuwau tumuwoto ode huango dudetu wolo taakaya ngota tumuwoto ode Dunia Bohu lo Allahu Taa̒ala . "
41010026	Tahuda li Isa boito heloo̒hutu to tahidudua̒ o-Lio lolinggolabe , tilinggula timongolio mahipo hintua ngota timongota , " Wonu odito , tatoonu tamowali moa̒ahu ? "
41010027	Ti Isa lomiloheo̒ olimongolio wau lolameto , " To manusia uito pongalo aakali , boto Allahu Taa̒ala uito diila pongalo aakali ; ngoa̒amila mowali duo̒lo Allahu Taa̒ala . "
41010028	Lapatao̒ tei Petrus malo loi̒ya , " Bilohilo , amiaatia malo lolaa mai totoonulalo u hitua-tuawua wau lodudua̒ li Paaa̒ . "
41010029	Tahuda mao̒ li Isa , " Pomalacayalo ; taa u malo lolaa mao̒ ngaalaa̒lio , meaalo wutatio talolai̒ meaalo taabua , meaalo tiilolio , meaalo tiyamolio , meaalo mongo walai̒o , meaalo pangimba wau halabolulio sababu Wau̒ wau sababu Habari Mopiohe monto Allahu Taa̒ala ,
41010030	tau boito mamo lolimo lebe ngohuntua to masaatia botie . Tio mamoo̒tapu ngohetuto piu̒wa lebe dadaata mao̒ bele , wutato talolai̒ , wutato taabua , tiilo , tau̒kekeei̒ , pangimba wau halabolu , -- wau polosikisa olo . Wau de tojamani u mamei dungga mai , tau boito mamo lolimo tutumulo ututuulio tutu wau ohiheo-hiheolo mao̒ .
41010031	Bo dadaata taa u masaatia botie tabohulio mamowali tapulitio wau dadaata taa u masaatia botie tapulitio mamowali tabohulio . "
41010032	Ti Isa wau tahidudua̒ o-Lio donggo hidulunga mola ode Yerusalemu . Ti Isa lonao̒ totalu , wau tahidudua̒ o-Lio hilawalo ngoa̒amilalo . Wau tau-tauwalo talo duduo̒ olimongoli lonto wulea olo hiwoohea . Lapatao̒ ti Isa luli lotiangai to tahidudua̒ o-Lio wiwi-wiwi u lopoo̒taa olimongolio wolo u demaa motoduo mai to batanga-Lio .
41010033	" Dungohilo mai , " tahuda-Lio mao̒ , " Ito botia donggo dulu-dulunga ode Yerusalemu . Mola teto Walao̒ Manusia mawuduolio ode mongo iimamu tau̒wa wau guguu-ruwaalo agama . Tio mahukuu-maniyolo mate , lapatao̒ wuduolio ode tau-tauwalo tadiila Yahudi .
41010034	Timongolio mamo hente-henteo̒ o-Lio , monula loiyohu o-Lio , moposikisa o-Lio , wau moposalipu o-Lio . Bo todulahe otolulio Tio mamuli mobongu mai . "
41010035	Lapatao̒ tei Yakobus wolei Yahya , deu̒ito-yito mongo walae̒e Jebedeus , lonao̒ mai odeli Isa . ' Paaa̒ Guru , ' uali mongolio " woluo sua̒li tuwau u otohilaa lamiaatia pohutuo mai li Paaa̒ ode lamiaatia . "
41010036	" Wolo u otohilaa limongoli pohutuwo-U̒ mai olimongoli ? " yilintu mao̒ li Isa .
41010037	Tametao̒ limongolio , " Amiaatia motohilaa motihuloa̒ to ambahu olowala wau oloihi li Paaa̒ , wonu bolo ti Paaa̒ malo tihuloa̒ totambati u lailaio̒ . "
41010038	" Diila otaawa limongoli wolo upohile limongoli , " tahuda li Isa olimongolio . " Mambo timongoli mongilu tohakati polodutolo u mailumo-U̒ wau tumuwoto ode delomo polodutolo umaa tuwoto-U̒ ? "
41010039	" Mambo , " tametao̒ limongolio : yi ti Isa luli lotahuda olimongolio : " Memangi , timongoli mamongilu monto hakati polodutolo u mailumo-U̒ wau matumuwoto ode delomo polodutolo umaa tuwoto-U̒ .
41010040	Bo pasali lo tatoonu tamaa motihuloa̒ to olowala-U̒ meaalo to oloihi-U̒ uito diila hakuu-U̒ u molantu , Allahu Taa̒ala tamolantu tatoonu tamaa motihuloa̒ totambati boito . "
41010041	Tou̒ tamopulu lota tahidudua̒ li Isa wewolio boito loo̒dungohe sua̒li boito , timongolio maloingo olei Yakobus wolei Yahya .
41010042	Oditolio ti Isa malo tiangai olimongolio ngoa̒amila , tulusi lotahuda mao̒ , " Otaawa limongoli deu̒ mongo tau̒wa lo bangusa tadiila motota lo Allahu Taa̒ala hipodeehea ulipulio , wau taduduulaa̒ lo ulipu limongolio hipo dutonga olimongolio .
41010043	Bo timongoli diila mowali odito ! Bolii̒o mao̒ , taa u motohilaa mowali udaa̒ towolota limongoli , tio musi mowali tamoomayawa olemu .
41010044	Wau taa u motohilaa mowali tabohulio towolota limongoli , musi mowali wato ode tangoa̒amila .
41010045	Sababu Walao̒ Manusia olo dungga-dungga mai diila mei̒baaya . Tio dungga-dungga mai u momaya wau mohudu nyawa-Lio u molopata taa dadaata . "
41010046	Timongolio malei dungga mola to Yerikho . Wau tou̒ ti Isa wolo tahidudua̒ o-Lio wau taa dadaata lololaa mao̒ kota boito , taa pitoo̒ ngota donggo hulohuloa̒ hemohile-hile tobiihu dalalo . Tanggulio Bartimeus , walae̒e Timeus .
41010047	Tou̒ tio loo̒dungohe deu̒ tadonggo laolaode boito ti Isa taulo Najaret , tio malo nguatia̒ , " Isa , Walae̒e Dauda , Ponua mai watia ! "
41010048	Tio ilingowa lotaa dadaata wau pilei̒ poo̒yongalio mao̒ . Bo tio longuatio̒ lebe heu̒daa̒ mola , " Walae̒e Dauda , ponua mai watia ! "
41010049	Yi ti Isa malo huheli tulusi lotahuda mao̒ , " Tianga mai tio . " Oditolio tiliyangai limongolio taa pitoo̒ boito . Loi̒ya mao̒ limongolio olio , " Poo̒yolo mola ! Yio̒ tiliyango li Isa , tihulolo mai ! "
41010050	Taa pitoo̒ boito olo malo pomahulo jumbalio , tulusi ngoi̒nta tilimihulo wau lonao̒ mota odeli Isa .
41010051	" Wolo u otohilaamu pohutuwo-U̒ mai olemu ? " yilintu li Isa olio , Taa pitoo̒ boito lolametao̒ , " Paaa̒ Guru , watia motohilaa moo̒onto . "
41010052	" Ponao̒lo , " tahuda mao̒ li Isa , " Sababu yio̒ palacaya ola-U̒ , yio̒ maloluli . " Tou̒ boitolo tau boito maloo̒onto . Lapatao̒ tio malo dudua̒ li Isa todalalo .
41011001	Tou̒ lembideo̒ lo Yerusalemu , timongolio leidungga mota tokota Betpage wau Betania , tobinggi lo Huludu Jaitun . Mota teto duulota tahidudua̒ o-Lio yilao leimulo woli Isa .
41011002	" Ponao̒lo mota ode kambungu u totalu boito , " tahuda li Isa ode limongolio . " Odito timongoli tumuwotao̒ kambungu boito , oontonga limongoli walao̒ kolodai tuwau donggo tihu-tihuto , udiipo pee̒enta mao̒ hetilae̒ya lotau . Hulia mao̒ kolodai boito wau delowa mai odia .
41011003	Wau wonu woluo tau mohintu olimongoli wolo sababuulio timongoli lomuli kolodai boito , polelea mao̒ , ' Eeya palalu leeto , wau Tio mahua̒a mopo walingai . ' "
41011004	Duulota tahidudua̒ li Isa boito poli malonao̒ , wau loo̒dungga walao̒ kolodai tuwau donggo tihu-tihuto tohuhebu lobele tobiihu dalalo . Yi timongolio malo ngua̒de walao̒ kolodai boito .
41011005	Tau-tauwalo tahitihula teto malohintu olimongolio , " Wuu , donggo hipongolawa timongoli ? Yilongola timongoli malo ngua̒de walao̒ kolodai boito ? "
41011006	Timongolio lolametao̒ debo odelo u pilotahuda li Isa olimongolio . Yi tau-tauwala boito malo poluli olimongolio lodelo kolodai boito .
41011007	Tou̒ leidungga mota odeli Isa , wulea lokolodai boito mailapide limongolio wolo jumba limongolio , tulusi ti Isa lotitae̒ to kolodai boito .
41011008	Dadaata tahelo powumbato jumba limongolio todalalo , woluo poli tahelo populepe tango lo ayu kekei̒ngo tohuungo dalalo u hilama mai limongolio to halabolu .
41011009	Tahinao̒wa totalu wau tahidudua̒ mai to wulea , ngoa̒amilalo hetingalaa̒ mengahu ,
41011010	" Pujiaalo mola Allahu Taa̒ala ! Mabala-balakatilo Tio tadungga-dungga mai to tanggulo Eeya ! Pomali-tutuo̒olo mola pamalenta-Lio u mamei dungga mai -- pomalenta lei Dauda tinene moyanto ! Pujiaalo mola Allahu Taa̒ala Taa Laba-labaalo molanggato ! "
41011011	Pulitio mao̒ ti Isa leidungga mota ode Yerusalemu , tulusi tilumuwoto ode Bele lo Eeya . Mota teto Tio lopoo̒ tuotao̒ topali-Tio . Bo sababu mabolo ngopee̒ mai modio̒lomo , tulusi Tio malo monggato ode Betania pee̒-pee̒enta wolo tamopula duulota tahidudua̒ o-Lio .
41011012	Loloombulio mola , tou̒ timongolio donggo hinao̒wa yilumualao̒ lonto Betania , ti Isa mapilolango .
41011013	Lonto u molamingo Tio loo̒onto mota bungo lo ayu ara u duungio mohumbuyungo . Oditolio Tio lonao̒ mota ode bungo lo ayu ara boito mota lomilohe bolo woluo hungolio . Bo tou̒ Tio leidungga mota ode bungo lo ayu ara boito , diaaluo mao̒ ilodungga-Lio , ngopohia bo wambao̒ duungio , sababu tou̒ boito diipo sembo lou̒ momungo .
41011014	Tulusi ti Isa lotahuda ode bungo lo ayu ara boito , " Tumulalo mai botia diaaluo penu boli ngotaa mao̒ tamaa molamela monto hungomu botie ! " Tahidudua̒ li Isa loo̒dungohe upilo tahuda-Lio boito .
41011015	Lapatao̒ timongolio leidungga mola ode Yerusalemu , wau ti Isa luli lonao̒ ode Bele lo Eeya . Mota teto Tio malopo hinggi ngoa̒amila tahipo taalia totambati boito . Tio helopo babaan-tulelengao̒ memee-jawalo lotaa hipo tutuuloa̒ lodoi , wau babaa-nggawalo lotaa hemo potaalia bulungi poombo .
41011016	Wau diaaluo penu boli ngota mao̒ tailuasia-Lio modelo wolo-wolo lumaode topaango Bele lo Eeya boito .
41011017	Lapatao̒ ti Isa helo ngaajali totau-tauwalo mota teto . Tio lotahuda mao̒ , " Todelomo Kitabi tulatulade odie mola : Allahu Taa̒ala lopilimani mai , ' Bele-U̒ mau̒nteelo bele tambati podua̒alo duo̒lo totoonulalo bangusa . ' Bo timongoli lopowali mao̒ beelea lopoheehu ! "
41011018	Mongo iimamu tau̒wa wau guguu-ruwaalo agama loo̒dungohe tahuda boito . Yi timongolio malo lolohe dalalo u momate li Isa mate-mateelo mao̒ . Timongolio moohe o-Lio , sababu ngoa̒amila tau helo linggolabu loo̒dungohe pongaajali-Lio .
41011019	Tou̒ hui dungga-dungga mai ti Isa wolo tahidudua̒ o-Lio lololaa mao̒ kota boito .
41011020	Donggo dimodupo loombulio mola , tou̒ timongolio yilumaodeo̒ tobungo lo ayu ara boito , iloontonga limongolio bungo lo ayu ara boito mailate demola waa̒atio .
41011021	Lapatao̒ iloe̒ela mola lei Petrus polou̒tia ngohui tou̒ dipolulio mai . Yi tei Petrus malo loi̒ya odeli Isa , " Paaa̒ Guru , nte bilohi ! Bungo lo ayu ara u tiladia li Paaa̒ boito mailate ! "
41011022	Ti Isa lolametao̒ , " Pomalacayalo to Allahu Taa̒ala .
41011023	Tutuulio tutu timongoli mowali moloi̒ya mao̒ ode huludu botie , ' Pohuwatolo wau polemai̒lo mola ode delomo deheto ! ' Yi sua̒li boito mapohutuo-Lio mai olimongoli ; asali timongoli diila molingu , wau timongoli palacaya deu̒ uiloi̒ya limongoli boito otu-otutuulo mao̒ mamotoduo mai .
41011024	Sababu uito eelai mao̒ utie : Wonu bolo timongoli modua̒ wau momolohone u hitua-tuawua , pomalacayalo deu̒ Allahu Taa̒ala malongohi mai olimongoli wolo u pilolohone limongoli , yi timongoli mamo lolimo mao̒ .
41011025	Wau wonu timongoli modua̒ , bo hilaamu diila sanangi ode tahingota-ngotaawa , ambunguwapo tau boito , alihu Allahu Taa̒ala limongoli tosologa mongambungu mai olo duduu-sawaalo limongoli . [
41011026	Wonu timongoli diila mongambungu taawewo , Allahu Taa̒ala limongoli tosologa olo diila tamo ngambungu mai duduu-sawaalo limongoli . ] "
41011027	Timongolio luli lohualinga mola ode Yerusalemu . Wau tou̒ ti Isa lojalena lomalito todelomo Bele lo Eeya , mongo iimamu tau̒wa , guguu-ruwaalo agama wau mongo tau̒wa lo Yahudi lonao̒ mai ode o-Lio .
41011028	Timongolio lohintu mao̒ , " Huta-hutaa̒a tolo Yio̒ helohutu ngoa̒amilalo botie ? Tatoonu talongohi haku boito to ole-Mu ? "
41011029	Ti Isa lolametao̒ , " Wau̒ olo ohilaa mohintu olimongoli . Tameti mai wau Wau̒ mamolele mai olemu , wolo haku lo tatoonu Wau̒ malohutu susuu-aliyaalo botie .
41011030	Tei Yahya helo polihu wolo haku lo tatoonu , Allahu Taa̒ala meaalo manusia ? "
41011031	Lapatao̒ mongo iimamu tau̒wa wau mongo tau̒wa lo Yahudi malo dulohupa towolota limongolio . Timongolio loloi̒ya , " Wonu polelento mao̒ , wolo haku lo Allahu Taa̒ala , ' Tio mamoloi̒ya mai , ' Yilongola timongoli diila lomalacaya olei Yahya ?
41011032	Bo mototola olo u molele mao̒ , ' Wolo haku lomanusia . ' " Sababu timongolio moohe lotaa dadaata , sababu ngoa̒amila tau hipo nganggapua olei Yahya ngotaalio lonabi .
41011033	Oditolio , timongolio malo lameto , " Diila otaawa lami . " Tulusi ti Isa lotahuda mao̒ olimongolio , " Wonu odito , Wau̒ olo diila mohuto molele mai olimongoli wolo haku lo tatoonu Wau̒ helohutu ngoa̒amilalo botie . "
41012001	Lapatao̒ ti Isa lolumula helo bisala wolo pohumaya ode mongo iimamu tau̒wa , guguu-ruwaalo agama wau mongo tau̒wa lo Yahudi boito . Ti Isa lotahuda , " Woluo ngotaalio lomulo ilengi ngopita lo angguru , wau bilalaalio palipalito . Lapatao̒ uito tio malo ngau̒de huango duo̒lo pakaakasi pomitodelo angguru , tulusi tio lomongu mao̒ monala tuwau olo . Lapatao̒ uito tio loposeuwa ilengi lo angguru boito ode ngoolo lota tahi pokalajawa ilengi boito tulusi lonao̒ odelipu wewo .
41012002	Tou̒ mawakutuulio sembo lou̒ molipu hungo lo angguru , tau boito lolao mota tamoomayawa ngota ode tahi pokalajawa ilengi boito , mota mololimo tayadio .
41012003	Bo tahi pokalajawa ilengi boito lohe̒upai tamoomayawa boito . Lapatao̒ pilate limongolio tio , tulusi pilolontuli mongolio tio lohualingo wolo uluu̒ laulau .
41012004	Tulusi taa ohuu̒wo lo ilengi boito lolao mota poli ngotaalio tamoomayawa wewo . Bo tahi pokalajawa ilengi boito lomate lunggongio lo tamoomayawa boito , tulusi pilolontulio boli hepilu-piluwayolio .
41012005	Taa ohuu̒wo lo ilengi boito lolao mota poli ngotaalio tamoomayawa wewo . Bo timongolio malomate tamoomayawa boito yila-yilateelo mao̒ . Wau molo laalaaita mola odito u hepilohutu limongolio to ngohuntua tamoomayawa wewolio olo ; woluo tabilobohio wau woluo olo tapilatelio yila-yilateelo mao̒ .
41012006	Donggo tatoonu poli tamowali laololio botia lotaa ohuu̒wo lo ilengi boito ? Bolo ngota wambao̒ , deu̒ito-yito walai̒o lohihilao taa otolia̒ngio . Oditolio pulitio mao̒ tio malo poa̒hu mota walai̒o boito ode tahi pokalajawa ilengi boito . ' To pikilangilio tantu walai̒o mahulumatio mai limongolio . '
41012007	Bo tahi pokalajawa ilengi boito maloloi̒ya ngota timongota , ' Botie tio taa̒ahali lo walisilio . Dulo pateento tio mate-mateelo mao̒ , alihu ito tamoo̒tapu tayadio boito ! '
41012008	Yi walao̒ boito mailau̒pio , tulusi pilate limongolio yila-yilateelo mao̒ . Milatelio pilomahuli mongolio ode bulemengo ilengi boito . "
41012009	Lapatao̒ ti Isa malohintu , " Wolo u mapohutuo lotaa ohuu̒wo lo ilengi boito ? Tantulo mao̒ tio mamonao̒ mai wau momate mateelo mao̒ tahi pokalajawa ilengi boito , lapatao̒ mohudu ilengi boito ode tahi pokalajawa wewo !
41012010	Timongoli tantuulio malo pobaca ayati odie todelomo Kitabi , ' Botu udiila ilopomakea lo papaa-niyaalo hudungu malowali botu ulaba-labaalo mopiohu .
41012011	Uti-utieelo huhutu lo Eeya ; donggo boli piohio ! ' "
41012012	Yi tahimuloa lo ulipu bangusa lo Yahudi taloo̒ dungohe pohumaya boito , mahipo tolopania moheu̒pa li Isa , sababu otaawa limongolio pohumaya boito pilopo dungga li Isa ode limongolio . Bo timongolio moohe lotaa dadaata . Oditolio , timongolio malonao̒ lololaa mao̒ li Isa .
41012013	Dengolo lota taulo Parisi wau dengolo lota pongawaa̒ palatei lei Herodes ilahulalio mopeehu totala li Isa wolo yiyintu .
41012014	Timongolio lonao̒ mai odeli Isa wau loloi̒ya , " Paaa̒ Guru , otaawa lamiaatia deu̒ ti Paaa̒ juujulu wau diila paduli boli huhama lo tatoonu . Ti Paaa̒ helo ngaajali wolo juujulu pasali kahandaki lo Allahu Taa̒ala ode manusia , sababu ti Paaa̒ diila momilohe tau . Naa , nte polelea mai li Paaa̒ olamiaatia , ' Modudua̒ wuu̒du lo agamanto , tingga mowali momayali beya odeli Kaisali meaalo diila ? Wolo ito musi momayali beya boito , meaalo diila ? ' "
41012015	Ti Isa malotota omunapiki limongolio . Tio lolametao̒ , " Wolo sababuulio timongoli motohilaa mopeehu totala to ola-U̒ ? Nte pobilohe mai ola-U̒ doi talaa̒ ngopita . "
41012016	Yi timongolio longohi mao̒ li Isa doi talaa̒ ngopita . Tulusi ti Isa malohintu , " Gambali wau tanggulo tatoonu utie ? " " Kaisali , " tametao̒ limongolio .
41012017	" Naa , wonu odito , " tahuda li Isa , " Wohia mota odeli Kaisali wolo miliki li Kaisali , wau ode Allahu Taa̒ala wolo miliki lo Allahu Taa̒ala . " Timongolio lolinggolabe lodungohe o-Lio .
41012018	Dengolo lota talonto palatei lo Saduki lonao̒ mai odeli Isa . ( Timongolio yito palatei lotaa ohuhama deu̒ tamalo poowate diilalo mobongu mai ) .
41012019	" Paaa̒ Guru , " loi̒ya limongolio odeli Isa , " Tei Musa loluladei butoo̒ botie ode olanto : ' Wonu talolai̒ ngota mate wau tio diila owalao̒ , yi wutatio musi monika wolo jandalio alihu mongohi mai wali ode taa u mailate boito .
41012020	Pee̒enta woluo tamohutato pitulota . Tamohuhula daa̒ lonika , lapatao̒ yilate diila loo̒tapu walao̒ . '
41012021	Lapatao̒ tao̒luolio lonika wolo jandalio , bo tio poli yilate diila loo̒tapu walao̒ . Sua̒li tutuuwauwa lowali olo wolo wutatio tao̒tolulio ,
41012022	wau tulutulusi demola tao̒pitulio . Mapulitio mao̒ taabua boito olo yilate .
41012023	Todulahu lotaa lopoowate muli mobongu mai , dile lotatoonu taabua boito ? Sababu pitupitu lotaalo malonika wolio ! "
41012024	Ti Isa lolametao̒ , " Matilala daa̒ huhama limongoli . Sababu timongoli diila mongalati lo Kitabi meaalo kawasa lo Allahu Taa̒ala .
41012025	Sababu wonu bolo tahe lopowate muli mobongu mai , timongolio diilalo monika , bo timongolio matumumulo debo odelo malai̒kati tosologa .
41012026	Wau pasali lotaamate muli bongulo-Lio mai , diipo pee̒enta timongoli lopobaca todelomo Kitabi lei Musa pasali lodiu̒to ulei̒-lei̒ita boito ? Todelomo aa̒a-yatiyaalo boito leituladei deu̒ Allahu Taa̒ala lotahuda odelei Musa , ' Wau̒ Allahu Taa̒ala lei Abraham , Allahu Taa̒ala lei Isihaka wau Allahu Taa̒ala lei Yako . '
41012027	Allahu Taa̒ala boito diila Allahu Taa̒ala lotaa yilate . Tio Allahu Taa̒ala lotaa tumutumulo . Matilala daa̒ huhama limongoli ! "
41012028	Lapatao̒ malonao̒ mai guru agama ngota lodungohe bibiisalawa towolota li Isa wolo tau-tauwalo lonto palatei lo Saduki boito . Guru agama boito loo̒onto deu̒ ti Isa malo lameto tau-tauwala boito lou̒ mopiohu . Yi tio malohintu li Isa , " Palenta toonu ulebe polohuna daa̒ monto ngoa̒amila palenta ? "
41012029	Ti Isa lolametao̒ , " Palenta ubohulio , deu̒ito-yito : ' Dungohilo mao̒ , wuu bangusa lo Isirai̒lu ! Eeya Allahu Taa̒alanto , Eeya boito tatuwa-tuwaulo .
41012030	Tolia̒ngilo Eeya Allahu Taa̒alamu wolo lealeaatu lohilaamu , wolo lealeaatu lojiwamu , wolo lealeaatu lo aakalimu , wau wolo totoonulalo lotolumu . '
41012031	Palenta oluolio yito : ' Tolia̒ngilo mao̒ ngota timongotamu , debo odelo yio̒ motolia̒ngo batangamu lohihilao . ' Diduuluo palenta wewo ulebe polohuna daa̒ wolo dulo palenta boito . "
41012032	Lapatao̒ guru agama boito loloi̒ya odeli Isa , " Tiluhata daa̒ , Paaa̒ Guru ! Memangi otutu wolo upilo tahuda li Paaa̒ : Eeyaalo Allahu Taa̒ala tatuwa-tuwaulo , wau diduuluo mao̒ Allahu Taa̒ala wewo .
41012033	Wau manusia musi motolia̒ngo to Allahu Taa̒ala wolo lealeaatu lohilaalio , wau wolo lealeaatu lo aakalilio , wau wolo totoonulalo lotolio . Wau tio olo musi motolia̒ngo timongotalio debo odelo batangalio lohihilao . Uito lebe mopiohe wolo mopodewo bake yilalango wau babaa-keyaalo wewolio ode Allahu Taa̒ala . "
41012034	Ti Isa loo̒onto mao̒ deu̒ guru agama boito malo lameto lou̒ mopiohe daa̒ . Wau ti Isa luli lotahuda mao̒ olio , " Yio̒ mabolo ngoilambango mowali pongawaa̒ umati lo Allahu Taa̒ala . " Lapatao̒ uito diduu̒ penu boli ngotaa mao̒ tabuheli helo podudulao̒ lo yiyintu odeli Isa .
41012035	Tou̒ donggo hemo ngaajali to Bele lo Eeya , ti Isa lohintu mao̒ , " Woloolo mola guguu-ruwaalo agama mowali moloi̒ya deu̒ Olongia Tamoo-poa̒ahua boito , wali mai lei Dauda ?
41012036	Lebe-lebe pomao̒ tei Dauda lohihilao -- sababu ililihami mai lo Rohullah -- loloi̒ya , ' Eeya lotahuda ode Eeyaau̒ : huloo̒olo to ambahu olowala-U̒ tunggula Wau̒ mohutu mumuu-suumu taa̒aluku to ole-Mu . '
41012037	Oditolio wonu tei Dauda molanggula Olongia Tamoo-poa̒ahua boito ' Eeya ' , diila pongalo aakali Tio wali mai lei Dauda ? " Taa dadaata tawoluo to Bele lo Eeya boito hisanangia loo̒dungohe li Isa hemo ngaajali .
41012038	Tio lotahuda ode limongolio , " Poo̒daha-dahaalo mao̒ to guguu-ruwaalo agama . Timongolio motohilaa monao̒ wolo jumba u dahu-dahuhi wau motohilaa hulumatiolio to papaa-taliyaalo .
41012039	Timongolio motohilaa lotambati u hulu-hulumati todelomo bele potabiaala wau to popoo-tihungguwalo .
41012040	Timongolio hipo ngakalia tomongo janda wau hemo lambata bele limongolio . Wau u modepuheo̒ ololeeti mongolio boito , timongolio hemodua̒ huhuulayaa̒ . Hukuumani limongolio de mobuheetao̒ ! "
41012041	Tou̒ hulohuloa̒a bubuu-lemenga wolo bulua lodewo to Bele lo Eeya , ti Isa hemo poo̒tuoto tau-tauwalo tahi poluanga doi limongolio ode delomo bulua boito . Dadaata tahi kaayawa helo luangao̒ doi dadaata ;
41012042	Lapatao̒ janda ngota tamosikini lonao̒ mai olo . Tio loluangao̒ dulo pita doi tombaha , deu̒ito-yito doi u pulito kikiio̒ halagaalio .
41012043	Yi ti Isa malo tiangai tahidudua̒ o-Lio tulusi lotahuda olimongolio , " Poo̒tuota mao̒ utie : Janda tamosikini boito loluango ode delomo bulua boito lebe dadaata lou̒ tiluangio lo ngoa̒amila tau-tauwalo wewolio .
41012044	Sababu timongolio ngoa̒amila helongohi ololebe lohalata limongolio . Bo janda boito penu boli mosikini tutu longohi mao̒ ngoa̒amila uwoluo to olio -- tumbao̒ u palaluolio u potumulo . "
41013001	Tou̒ ti Isa lololaa mao̒ Bele lo Eeya , ngotaalio lo tahidudua̒ o-Lio loloi̒ya , " Paaa̒ Guru , nte bilohinto mota huhuu-dunguwalo boito . Poo̒tuoti mota totoonula botulio . Donggo boli piohio ! "
41013002	Ti Isa lolametao̒ , " Yio̒ moo̒onto mota huhuu-dunguwalo uleidaa̒ boito , diila odito ? Diaaluo penu boli ngobotu mao̒ tohudungu boito debo susuusungi to dutualio . Ngoa̒amila maloloo-hubuolio . "
41013003	Lapatao̒ ti Isa lonao̒ mola ode Huludu Jaitun , wau lotihuloa̒ totambati u tataalua wolo Bele lo Eeya . Tulusi tei Petrus , Yakobus , Yahya wolei Andreas lonao̒ mai ode o-Lio mai lobisala wo-Lio tutuuwau .
41013004	" Nte polelea mai li Paaa̒ olamiaatia , " uali mongolio ode o-Lio , " Omolua ngoa̒amilalo botie mamotoduo mai ? Wau tutuuotalo wolo u mopoi̒laalo mai deu̒ mawakutuulio ? "
41013005	" Poo̒dahailo mao̒ , " tametao̒ li Isa , " diila bolo o aakalialio timongoli .
41013006	Ngohuntua tamamonao̒ mai lou̒ momake tanggulu-U̒ wau moloi̒ya , ' Wau̒lo Tio ! ' tulusi mohimbulo totaa dadaata .
41013007	Wonu timongoli moo̒dungohe titii-ngoheyalo lo polotuhua wau hahaa-baliyaalo lo popaatea , diila mao̒ oohe . Susuu-aliyaalo boito musi motoduo mai , bo uito diila boliilio deu̒ malei dungga wakutuulio lou̒ kiama .
41013008	Bangusa tuwau mamo paatea moluwali bangusa wewo . Lipu tuwau mamo lambata lipu uwewo . Boli tou̒toonu mamotoduo liluhu wau polobiti . Ngoa̒amilalo boito boheli tumulio wambao̒ , debo odelo ngongoto u olaasawa lotaabua ngota tamo tohilaa motutu .
41013009	Timongoli musi mopoo̒daha-dahaalo mao̒ , sababu timongoli mawau̒polio , wau dedeo̒lio ode mamaa-hakamawalo . Timongoli mapateelio to bebee-leyaalo potabiaalo . Timongoli madeloolio mota motaalua wolo tahi kawasawa wau mongo olongia sababu timongoli muri-U̒ . Wau ui-uitolo hiyangi mongoli mongohi sakusi pasali-U̒ ode limongolio .
41013010	Habari Mopiohe monto Allahu Taa̒ala boito musi popo loladupo meimulo ode ngoa̒amila bangusa .
41013011	Wau wonu timongoli wau̒polio wau deloolio ode bubutoo̒ , diila mao̒ polawalo pasali wolo umusi loi̒ya limongoli . Wonu malei dungga wakutuulio u mobisala , loi̒yaalo mao̒ wolo u poo̒taa-U̒ mai olimongoli to wakutuulio . Sababu loi̒ya u malapalia mao̒ limongoli diila loi̒yamu lohihilao bo monto Rohullah wambao̒ .
41013012	Tau mamo hiyanati wutatio lohihilao u pateelio mate-mateelo mao̒ . Uito olo u mamotoduo towolota lotiyamo wau walai̒o . Mongo walai̒o mamo luwali oliilolio wau oliyamolio , wau mohudu olimongolio u pateelio mate-mateelo mao̒ .
41013013	Timongoli malonuo̒ lotaa ngoa̒amila sababu timongoli muri-U̒ . Bo tamoo̒ tahangi demola pulitio , mapo aahuwolo . "
41013014	" Timongoli mamoo̒onto ' Ololeeto u Mongantulu ' tihutihula totambati u dinidini olio . ( Poe̒ela to tamopobaca : Poo̒tuota mao̒ wolo boliilio ! ) Tou̒ boito tato Yudea musi tumetaa̒ ode hihui̒-hui̒dee .
41013015	Taa toitaato watopo bele diila mao̒ polaahu wau tumuwoto ode delomo bele u mohama hitua-tuawua .
41013016	Taa woluo to halabolu diila mao̒ pohualingi u mohama jumbalio .
41013017	Malo moo̒tihela hapato duduu-laheyaalo boito ode taabua ombodaa̒ wau tiilo tadonggo hemo potutu mai lo tau̒nge !
41013018	Podua̒alo mola alihu susuu-aliyaalo boito diila mao̒ motoduo mai tosembo lo polodidi .
41013019	To duduu-laheyaalo u moo̒tihela hapato boito mawoluo mai tuwaulio osuusa udiipo pee̒enta mao̒ lotoduo , tumulalo mai Allahu Taa̒ala lopowali dunia tunggula botia , wau diilalo motoduo mai poli .
41013020	Humayaalio Allahu Taa̒ala diila mopolimbuo̒ maasa boito , yi diaaluo penu boli ngotaa mao̒ tamoa̒ahu . Bo kalana umati-Lio , Allahu Taa̒ala mopolimbuo̒ maasa boito .
41013021	Tou̒ boito wonu tahingota-ngotaawa moloi̒ya olimongoli , ' Bilohi , Olongia Tamoo-poa̒ahua boito woluo teea ! ' meaalo ' Bilohi , Tio mota teto ! ' -- diila mao̒ palacayai tau boito .
41013022	Sababu tahi poa̒ahua paluti wau mongo nabi paluti mamei dungga mai . Timongolio mamo kalaja mai huhuu-tuwaalo upolu-polutuo̒ wau momoo̒-linggolabeyalo u mohimbulo wonu potala mowali , umati lo Allahu Taa̒ala olo .
41013023	Oditolio , poo̒dahailo mao̒ ! Ngoa̒amilalo boito mapiloo̒taa-U̒ olimongoli tou̒ dipolulio mai sua̒li boito motoduo . "
41013024	" Lapatio mao̒ lou̒ suusa boito , mato lodulahu mamowali modio̒lomai , wau hulalo diilalo motinelo .
41013025	Popoo-liyamalo mamobiihuto monto hulungo , wau tahi kawasawa todulente daa̒ toitaato mamowali ambulati daa̒ .
41013026	Tou̒ boito Walao̒ Manusia mao̒ontonga motuhutai monto heengo wolo kawasa leidaa̒ wau odudaa̒ .
41013027	Tio mamopoa̒hu mai mamaa-lai̒katiyalo u mongambu umati tatilulao-Tio monto opato tutulo aalamu , monto huhuudu lodunia ode huhuudu lohulungo . "
41013028	" Hamaawa mao̒ pongaajali monto bungo lo ayu ara . Wonu tangolio kekeei̒ moidu wau moluo̒yo , wau malo tumbingai , otaawa limongoli deu̒ sembo lo polodulahu malembidei .
41013029	Odito olo wonu timongoli moo̒onto susuu-aliyaalo boito motoduo mai , otaawa limongoli deu̒ wakutuulio malembidei daa̒ .
41013030	Ototai mao̒ ! Ngoa̒amila polou̒tia botie mamotoduo tou̒ dipolulio mai tau-tauwala tahitumula masaatia botie matepo ngoa̒amilalo .
41013031	Hulungo wau dunia mamooli , bo tahuda-U̒ debo ohiheo-hiheolo mao̒ . "
41013032	" Eleponu odito , diaaluo penu boli ngotaa mao̒ tamotota omolua dulahio meaalo omolua jamulio . Mamaa-lai̒katiyalo tosologa diila motota boli Walao̒ olo diila motota , bo wambao̒ Allahu Taa̒ala tamotota .
41013033	Oditolio timongoli musi mopoo̒ daha-dahaalo mao̒ wau eelailo mola , sababu diila otaawa limongoli omolua wakutuulio .
41013034	Owowoluwoalio debo odelo ngotaalio tamololaa mao̒ belelio tulusi lonao̒ ode tambati u molamingo . Tio lopoa̒hu mao̒ tahi pomayaalio longulusi belelio , wau longohi kalaja ode limongolio ngota-ngota . To tamoodahawa huhebu , tio lolahuli mao̒ alihu mopoo̒daha tio̒otutua .
41013035	Sababu uito timongoli musi mopoo̒daha-dahaalo mao̒ , sababu diila otaawa limongoli omolua taa ohuu̒wo lobele boito mamuli mohualingai -- mowaliilio tou̒ lolaango , mowaliilio to tomutaa̒ lou̒ hui , mowaliilio tou̒ molaliyonu , meaalo mowaliilio tou̒ mato lodulahu mobutu mai .
41013036	Wonu tio debolo meidunggalo mai , diila bolo tio moo̒dungga olimongoli donggo hituluhe .
41013037	Wolo upilo tahuda-U̒ mai olemu botie , potahuda-U̒ olo ode taa ngoa̒amila ; poo̒daha-dahaalo mao̒ ! "
41014001	Donggo duuhui mola Dulahu Paska , wau Lameyangi lo Roti Diila Oragi . Mongo iimamu tau̒wa wau guguu-ruwaalo agama donggo hipololohe dalalo u moheu̒pa li Isa lou̒ poo̒poo̒yo , wau momate o-Lio mate-mateelo mao̒ .
41014002	" Bo diila mao̒ pohutuwonto uito towakutu lameyangi , " uali mongolio , " Sababu demaa tumoodei tolonggalo . "
41014003	Tou̒ ti Isa to Betania , tobele lei Simon tao̒moo̒omolu ongongoto lo alipo u moo̒tihela hapato , taabua ngota lonao̒ mai ode o-Lio . Tio lodelo mai butulu puwalamu moputio̒ tuwau tuatuanga yinulo moonu u mahale , pilohutulio lonto waa̒ato u moonu . Tou̒ ti Isa donggo hulo-huloa̒a hemo lamelo , taabua boito lomoo̒ butulu boito wau loluwatao̒ winulo moonu boito odeitaato lunggongi Isa .
41014004	Dengolo lota tawoluo teto maloingo wau hipo loi̒yawa ngota timongota , " Wolo hunalio yinulo moonu boito hepo loyali ?
41014005	Yinulo moonu boito mowali potali mao̒ wolo halaga lebe lou̒ tolo hetuto doi talaa̒ , wau doilio wohi mota ode taa mosikini ! " Yi mai̒lingoa limongolio taabua boito .
41014006	Boti Isa lotahuda mao̒ , " Hulii mao̒ tio ! Yilongola timongoli moposuusa olio ? Tio lohutu hitua-tuawua u mopiohu wau mailaba mopiohu ode ola-U̒ .
41014007	Taa mosikini laito woluo towolota limongoli . Motii̒du wakutu wonu timongoli mohuto , timongoli mowali motulungi olimongolio . Bo Wau̒ diila laito pee̒-pee̒enta wolimongoli .
41014008	Taabua botie malohutu wolo u mowali pohutuolio . Tio malo podapato ola-U̒ wolo yinulo moonu u polobungalo ola-U̒ tou̒ diipo wakutuulio .
41014009	Pomalacayalo ! To ngoilanggubu dunia , boli tou̒toonu Habari Mopiohe monto Allahu Taa̒ala pololadulo , wau huhutu lotaabua botie masilitaalio olo odelo poe̒ela olio . "
41014010	Lapatao̒ tei Yudas Iskariot , ngotaalio lo tamopulaa duulota muri li Isa , malonao̒ mola ode mongo iimamu tau̒wa wolo makusudu mohiyanati li Isa duo̒lo olimongolio .
41014011	Timongolio sanangi daa̒ loo̒dungohe hihiile boito , wau lodanti mamongohi mao̒ doi odelei Yudas . Yi tei Yudas olo malopeehu dalalo u lohiyanati li Isa .
41014012	Tobohulo dulahu todelomo Lameyangi Roti Diila Oragi -- tou̒ tau hipongolota himba lo Paska -- tahidudua̒ li Isa malohintu o-Lio , " Tou̒toonu otohilaa li Paaa̒ podapato mao̒ lamiaatia ua̒alo Paska li Paaa̒ ? "
41014013	Yi ti Isa malo poa̒hu taduulota limongolio , " Ponao̒lo ode kota , mola teto talolai̒ ngota tadonggo delodelo ginti tuwau tuatuanga taluhu , mamo dunggaya woli mongoli . Dudui̒ mao̒ tio ,
41014014	ode bele u potuwotalio , wau loi̒yai mao̒ ode taa ohuu̒wo lobele boito , ' Ti Paaa̒ Guru mohintu , tou̒toonu tambati lo tahidudua̒ o-Lio wau Tio mamolamela ua̒alo Paska . '
41014015	Tau boito mamopo bilohei olemu huwali lei̒daa̒ tuwau toitaato . Huwali leidaa̒ boito malei aatulu , wimu-wimumuto wolo pakaakasilio . Podapato mao̒ ngoa̒amilalo mola teto de olanto . "
41014016	Lapatao̒ taduulota tahidudua̒ li Isa boito malonao̒ ode kota . Mola teto timongolio loo̒dungga mola ngoa̒amilalo lutuuu̒de debo odelo u mapilo tahuda li Isa . Lapatao̒ timongolio olo malo podapato ua̒alo Paska .
41014017	Mahuilio mola , ti Isa lonao̒ mai wolo tamopulaa duulota tahidudua̒ o-Lio .
41014018	Wau tou̒ timongolio donggo hihuloa̒a hipolamela , Ti Isa lotahuda mao̒ , " Dungohi mai : ngotaalio towolota limongoli , u masaatia botie hemo lamela pee̒-pee̒enta wola-U̒ mamo hiyanati ola-U̒ . "
41014019	Loo̒dungohe uito , tahidudua̒ li Isa mahi suukalia daa̒ . Tulusi ngota-ngota malohintu mao̒ li Isa , " Tantu diila watia tamilakusudu li Paaa̒ ? "
41014020	Ti Isa lolametao̒ , " Tio tala ngota limongoli tamopulaa duulota botie tahemo lamela ngopingge wola-U̒ .
41014021	Memangi Walao̒ Manusia maamate debo odelo u tulatulade todelomo Kitabi . Bo donggo boli topotalalio taa u mohiyanati Walao̒ Manusia boito ! Lebe mopiohu tio boito wonu diila pilotutulio mai sama-samaata ! "
41014022	Tou̒ timongolio donggo hipo lamela , ti Isa malohama roti wau lodua̒ losukuru mola ode Allahu Taa̒ala . Lapatao̒ hepili-pilita-Ngio roti boito wolo uluu̒-Lio , tulusi yilohi-Lio ode tahidudua̒ o-Lio wau lotahuda mao̒ , " Hamaawa wau tamelalo , uti-utieelo batanga-U̒ . "
41014023	Lapatao̒ uito Tio malohama hakati tuwau o angguru . Tio lodua̒ losukuru mola ode Allahu Taa̒ala , tulusi lohudu mao̒ hakati boito ode tahidudua̒ o-Lio . Lapatao̒ timongolio ngoa̒amila malongilu angguru boito .
41014024	Lapatao̒ uito ti Isa lotahuda mao̒ , " Uti-utieelo duhu-U̒ u moposaaha daantia lo Allahu Taa̒ala , duhu u tiluwato ode taa dadaata .
41014025	Pomalacayalo : Wau̒ diilalo mongilu angguru botie poli , tunggula tou̒ Wau̒ mamongilu angguru u bohu pee̒-pee̒enta woli mongoli to Dunia Bohu lo Allahu Taa̒ala li Paapa-U̒ . "
41014026	Lapatao̒ timongolio lopolahu mola lahu lopoilaalo momuji tuwau . Wau lapatao̒ uito timongolio malonao̒ mola ode Huludu Jaitun .
41014027	Lapatao̒ ti Isa lotahuda mao̒ olimongolio , " Timongoli ngoa̒amila matumetao̒ mololaa mao̒ ola-U̒ . Sababu todelomo Kitabi tulatulade , ' Allahu Taa̒ala mamomate mateelo mao̒ ditilio , wau himbala lohimbalio mamo bubuua̒lawa . '
41014028	Bo lapatao̒ Wau̒ muli bongulo-Lio mai , Wau̒ mamonao̒ motitimulo woli mongoli ode Galilea . "
41014029	" Diila , " tametao̒ lei Petrus , " huliilo mao̒ timongolio ngoa̒amila mololaa mao̒ li Paaa̒ , bo watia diila sama-samaata . "
41014030	" Eelai mao̒ , " tahuda li Isa , tohui botieelo , tou̒ maluo̒ diipo mokukuyuu̒ poo̒oluo , yio̒ mapoo̒otolu lomaahe ola-U̒ . "
41014031	Tei Petrus lolametao̒ wolo mopatato wau moilaalo tutu , " Penu boli watia musi mate pee̒-pee̒enta woli Paaa̒ , sama-samaata watia diila tamoloi̒ya deu̒ watia diila moo̒taawa li Paaa̒ ! " Wau tahidudua̒ o-Lio uwewo loloi̒ya mao̒ odito olo .
41014032	Timongolio malei dungga mota ode tambati tuwau u ilunte Getsemani , wau ti Isa lotahuda mao̒ ode tahidudua̒ o-Lio , " Potihuloo̒po tewe Wau̒ donggo mota modua̒ . "
41014033	Lapatao̒ ti Isa malo tiango olei Petrus , Yakobus , wau lei Yahya lonao̒ pee̒-pee̒enta wo-Lio . Tio masiluukali wau balisa .
41014034	" Hilaa-U̒ siluukali daa̒ , " tahuda mao̒ li Isa olimongolio , " lasaalio debo odelo maamate wambai̒o . Potitolaapo tewe wau poo̒daha-dahaalo mao̒ ! "
41014035	Ti Isa malonao̒ lebe lolaminga ngopee̒ tulusi leidumulo lomola tohuta wau lodua̒ . Todelomo dua̒-Lio pilohile-Lio wonu mowali Tio sambelolo moo̒laasa mao̒ saaa̒ti polodutolo boito .
41014036	" Paapa , oo Paapa , " ua-Lio mao̒ , " diaaluo penu boli hitua-tuawua udiila pongalo aakali odeli Paapa . Bintaa̒alo mola polodutolo botie monto Olaatia . Bo diila moduduo̒ u otohilaa lo Watia bo wambao̒ u otohilaa li Paapa . "
41014037	Lapatao̒ uito ti Isa luli lohualingai wau loo̒dungga tahidudua̒ o-Lio donggo hituluhe . Tio malo tahuda odelei Petrus , " Simon , tuutuluhu yio̒ ? Bo ngojamu wambao̒ yio̒ diila lopoo̒daha-dahaalo mao̒ ? "
41014038	Lapatao̒ ti Isa lotahuda ode limongolio , " Poo̒daha-dahaalo mao̒ , wau podua̒alo mola alihu timongoli diila moo̒toduo mai malapo . Memangi rohumu ohilaa mohutu ubanali , bo timongoli diila mambo sababu pii̒li lomanusia boito molulupuhu . "
41014039	Pee̒entapo ti Isa lonao̒ mota lodua̒ wolo lohulitao̒ tataa-heyaalo u tutuuwauwa .
41014040	Lapatao̒ uito Tio luli lohualingai poli ode tahidudua̒ o-Lio wau loo̒dungga olimongolio debo donggo hituluhe , sababu timongolio modiduto daa̒ . Yi didu otaawa limongolio wolo umusi loi̒ya limongolio odeli Isa .
41014041	Tou̒ ti Isa luli lohualingai ode limongolio umaa otolulio , Tio lotahuda mao̒ , " Debo donggo hituluhe wau hihuheelia timongoli ? Malo tuuu̒de ! Malei dungga wakutuulio Walao̒ Manusia mawuduolio ode uluu̒ lotau-tauwalo odusa .
41014042	Pobongulo , dulo ito monao̒ . Bilohi ! Tau u mohiyanati ola-U̒ malei dungga mai ! "
41014043	Tou̒ ti Isa donggo hemobisala , malonao̒ mai tei Yudas , ngotaalio lo tamopulaa duulota muri-Lio boito . Pee̒-pee̒enta wolio lonao̒ mai olo ngohuntua tahideloa wamilo wau ayu ngoputu pongokoo̒ . Timongolio ilahula lomongo iimamu tau̒wa , guguu-ruwaalo agama wau mongo tau̒wa lo Yahudi .
41014044	Tamoo-hiyanatia malolantu mao̒ tuoto tuwau olimongolio . Taa u diilo lowatia , loi̒yaalio mao̒ olimongolio , " maa Tiolo taulio . Wau̒pa Tio wau deloa mao̒ Tio wolo dudaha u tio̒otutua . "
41014045	Tou̒ tei Yudas leidungga mai , tulusi tio lonao̒ mota odeli Isa wau loloi̒ya , " Paaa̒ Guru ! " Lapatao̒ tio lodiilao̒ li Isa .
41014046	Tulusi tau-tauwalo talonao̒ mai pee̒-pee̒enta wolei Yudas boito malo heu̒pa li Isa wau lomungu o-Lio .
41014047	Bo tala ngota tawoluo teto lomahuta wamilio wau lolimade wato li iimamu daa̒ tunggula lopitango bulongalio .
41014048	Lapatao̒ ti Isa lotahuda mao̒ ode limongolio , " Wolo Wau̒ botie tamoleeto , tilinggula timongoli lonao̒ mai lou̒ hia̒nunga wamilo wau hideloa ayu pongokoo̒ mai moheu̒pa ola-U̒ ?
41014049	Timii̒du dulahu Wau̒ hemo ngaajali to Bele lo Eeya totalu limongoli , wau timongoli diila loheu̒pa ola-U̒ . Bo memangi mawajibulio odito , alihu motoduo mai wolo u tulatulade todelomo Kitabi . "
41014050	Ngoa̒amila tahidudua̒ o-Lio tilumeteo̒ lololaa mao̒ li Isa .
41014051	Taamuda ngota , tabo wambao̒ pakepake kaingi ngopita u pilolanggu batangalio , lodudua̒ li Isa . Tau-tauwalo ohilaa moheu̒pa olio ,
41014052	bo tio lohinggi kaingilio boito , tulusi tilumeteo̒ lou̒ laalaala .
41014053	Ti Isa dilelolio ode bele li iimamu daa̒ . Mola teto ngoa̒amila iimamu tau̒wa , tau̒wa lo Yahudi , wau guru lo agama donggo hia̒mbua .
41014054	Tei Petrus loduduo̒ li Isa lonto u molamingo tunggula tilumuwoto ode delomo paango lobele li iimamu daa̒ . Mola teto tio lotihuloa̒a lomatu wawai̒o totili lotulu pee̒-pee̒enta wolo tahi-pokawalia .
41014055	Mongo iimamu tau̒wa wau ngoa̒amila Mahakama Agama hipo tolopania bolo moo̒tapu mao̒ bukuti u mopotala li Isa alihu mowali mopodehu hukuumani mate to o-Lio . Bo timongolio diila loo̒tapu bukuti boli tuwau mao̒ .
41014056	Ngohuntua sakusi tatiliangio mai longohi sakusi paluti toli Isa , bo ososakusi limongolio bubuu-lemenga ngota timongota .
41014057	Lapatao̒ dengolo lota sakusi matilimihulo wau longohi mao̒ sakusi paluti odie pasali li Isa .
41014058	" Amiaatia loo̒dungohe tau botie loloi̒ya , ' Wau̒ mamopo lohubu Bele lo Allahu Taa̒ala botie u pilohutu lomanusia , wau lapatao̒ todelomo utolo hui mola , Wau̒ mamuli momongu uwewo udiila pilohutu lomanusia . ' "
41014059	Bo u silakusia lotau-tauwala boito olo bubuu-lemenga ngota timongota . "
41014060	Yi ti iimamu daa̒ matilimihulo totalu limongolio ngoa̒amila wau lohintu li Isa , " Wolo Yio̒ diila molameto potuludu u pilotuludi mongolio ole-Mu ? "
41014061	Boti Isa wambao̒ lotipoo̒yo . Tio diila lolameto sama-samaata . Tulusi ti iimamu daa̒ boito pee̒entapo lohintu o-Lio , " Wolo maa Yio̒olo Olongia Tamoo-poa̒ahua , Walao̒ Allahu Taa̒ala Taa Laba-labaalo mantali ? "
41014062	" Wau̒lo Tio , " tametao̒ li Isa , " wau timongoli ngoa̒amila mamoo̒onto Walao̒ Manusia motihuloa̒a to ambahu olowala lo Allahu Taa̒ala Taa Laba-labaalo kawasa wau dungga-dungga mai todelomo heengo monto hulungo ! "
41014063	Yi ti iimamu daa̒ malo ngai-ngaidingo boo̒lio wau loloi̒ya , " Diilalo palalu sakusi !
41014064	Timongoli malo dungohe lohihilao uiloi̒ya-Lio u hemomuayo Allahu Taa̒ala . Botia wolo putusanimu ? " Timongolio ngoa̒amilalo malo mutusani mao̒ deu̒ ti Isa ototala wau patuti hukuu-maniyolo mate .
41014065	Lapatao̒ dengolo lota malonula loiyohu li Isa , wau timongolio lolau̒be mato-Lio wau lomate o-Lio , lapatao̒ loloi̒ya , " Nte lolohe tatoonu talomate ole-Mu ? " Tahi-pokawalia olo loduduo̒ helo laambali li Isa .
41014066	Tou̒ tei Petrus donggo woluo topaango , tala ngota lotaabua tamoomayawa li iimamu daa̒ lonao̒ mola odito .
41014067	Tou̒ loo̒onto olei Petrus hemomatu wawai̒o totili lotulu , hepiloo̒ tuotio tio̒otutua baya lei Petrus wau loloi̒ya mao̒ , " Diila maayio̒ olo tapee̒-pee̒enta woli Isa taulo Najaret boito ? "
41014068	Bo tei Petrus lomaahu . " Diila otaawau̒ wau wau̒ diila mongalati wolo makusudumu , " ualio ode tamoomayawa boito . Lapatao̒ tei Petrus malonao̒ mota ode huhebu hulubangi bele li iimamu daa̒ boito . [ Tou̒ boito olo , maluo̒ malo kuukuyuu̒ . ]
41014069	Taabua tamoomayawa boito luli lomiloheo̒ olei Petrus , wau loloi̒ya poli ode tau-tauwalo teto , " Tio memangi tala ngota limongolio ! "
41014070	Bo tei Petrus luli lomaaheo̒ . Diila lohiheo lapatio mao̒ , tau-tauwalo teto luli loloi̒ya odelei Petrus , " Diilalo mowali paahulo deu̒ yio̒ memangi tala ngota limongolio , sababu yio̒ lonto Galilea ! "
41014071	Tulusi tei Petrus mahelo taditadia wau loloi̒ya , " Diila otaawa lowatia tahe makusuduo limongoli boito ! "
41014072	Tou̒ boito olo maluo̒ malo kuukuyuu̒ u oluolio . Wau tei Petrus maloe̒ela mola deu̒ ti Isa lotahuda olio , " Tou̒ diipo maluo̒ mokuukuyuu̒ poo̒oluo , yio̒ mapoo̒otolu lomaahe ola-U̒ . " Yi oo̒odito tei Petrus mahilu moyongo hemo potide-tideo̒ .
41015001	Donggo didimodupo daa̒ , ngoa̒amila Mahakama Agama tuotuoto mongo iimamu tau̒wa , mongo tau̒wa lo Yahudi wau guguu-ruwaalo agama hua̒a lodulohupa . Timongolio malomungu li Isa , lapatao̒ lodelo o-Lio wau lohudu o-Lio odelei Pilaatu .
41015002	Tei Pilaatu malohintu li Isa , " Otutu yio̒ Olongia taulo Yahudi ? " " Odi-oditolo loi̒yamu , " tametao̒ li Isa .
41015003	Mongo iimamu tau̒wa lopo dudulao̒ dadaata potuludu odeli Isa .
41015004	Lapatao̒ tei Pilaatu luli lohintu mao̒ li Isa , " Diila mohuto Yio̒ molameto ? Nte bilohi ngoolo mao̒ daatalio u hepilo tuludi mongolio ole-Mu ! "
41015005	Boti Isa sama-samaata diilalo lolameto , tilinggula tei Pilaatu lolinggolabu .
41015006	To motii̒du lameyangi lo Paska biasaalio tei Pilaatu hemo lopato ngotaalio lotaa hitahangia moduduo̒ otohilaa lotaa dadaata .
41015007	Todelomo tutupa , towolota lo tahipo malakalawa wau tahi pomatea mate-mateelo mao̒ tou̒ otolonggalo , woluo ngotaalio tai̒lunte Barabas .
41015008	Taa dadaata hia̒mbua wau helohile olei Pilaatu alihu tio molopatao̒ ngotaalio lotahi tahangia debo odelo ubiaasa .
41015009	Tei Pilaatu malohintu olimongolio , " Mohuto timongoli , malopatou̒ mai olongia taulo Yahudi boito ode limongoli ? "
41015010	Sababu tei Pilaatu mongalati deu̒ mongo iimamu tau̒wa lohudu mai li Isa ode olio kalana mohiihia .
41015011	Bo mongo iimamu tau̒wa helo popatu totaa dadaata alihu mohile mao̒ olei Pilaatu molopatao̒ olei Barabas ode limongolio .
41015012	Yi tei Pilaatu luli loloi̒ya ode taa dadaata boito , " Wonu odito , wolo umusi pohutuwou̒ totaa heu̒ntee limongoli Olongia taulo Yahudi boito ? "
41015013	Timongolio malo nguatio̒ , " Salipuwalo Tio ! "
41015014	" Bo wolo ololee-Tio ? " ualei Pilaatu , Tulusi timongolio longuatio̒ lebe uda-udaa̒alo mao̒ , " Salipuwalo Tio ! "
41015015	Tei Pilaatu ohilaa moposanangi totaa dadaata boito , yi mailopatio tei Barabas boito ode limongolio . Lapatao̒ tio lopoa̒hu tau lomuboa̒a li Isa , lapatao̒ yiludulio mao̒ mota silalipulio .
41015016	Ti Isa dilelolio mota lomongo pajule ode hudungu lo bubutoo̒ tobele biluloa̒ saaha li gubolonulu . Lapatao̒ ngoa̒amila pasukani ilambulio mai .
41015017	Tulusi timongolio lopopake mao̒ jumba lailoumu odeli Isa wau lohutu makuta lonto tango kekeei̒ oduhi , lapatao̒ pilopopake limongolio to lunggongi Isa .
41015018	Lapatao̒ uito timongolio malo salamu o-Lio , " Salamu Olongia taulo Yahudi ! " loi̒ya mao̒ limongolio .
41015019	Timongolio lomubohe lunggongi Isa wolo tunggudu , tulusi lonula loiyohu wau helo sujudu totalu-Lio .
41015020	Lapatao̒ piloitohi mongolio ti Isa , yilinggi limongolio jumba-Lio lailoumu boito tulusi luli pilopopake limongolio boo̒-Lio lohihilao . Lapatao̒ dilelo limongolio Tio ode bulemengio mota silalipulio .
41015021	Tohuungo dalalo timongolio helo makusa ngotaalio lomoota ayu salipu li Isa . Tau boito leitaahua boheli lonto kambungu matumuwoto ode kota ( Tanggulio Simon , -- asaliilio mai lonto Kirene -- tiyamo lei Aleksander wolei Rupus . )
41015022	Ti Isa dilelolio mola ode tambati tuwau u ilunte Golgota , boliilio mao̒ " Tambati lo Bakakau " .
41015023	Mota teto timongolio ohilaa mongohi o-Lio angguru ula-ulau lodamahu moonu , boti Isa diila lohuto longilu angguru boito .
41015024	Lapatao̒ timongolio malomaku o-Lio to ayu salipu , wau helo laya-layadeo̒ kaingi-Lio wolo undi u lolantu tayadio ngota-ngota .
41015025	Pilopo salipua o-Lio boito lotoduo tou̒ jamu sambila dimodupo .
41015026	Toitaato salipu-Lio tiluladi mongolio olo tuladee tomimbihu potuludu ode o-Lio , deu̒ito-yito : " Olongia Taulo Yahudi " .
41015027	Pee̒-pee̒enta woli Isa hesilaalipu limongolio olo pohehu duulota ; ngotaalio to ambahu olowala wau ngotaalio poli to ambahu oloihi-Lio . [
41015028	Lou̒ odito malotoduo mai u tulatulade todelomo Kitabi ; deu̒ito-yito : " Tio ilanggapu limongolio leituoto totau-tauwalo tahileeta . " ]
41015029	Tau-tauwalo tahilaode teto hitahalilia wau hipohinawa li Isa . Timongolio hipoloi̒yawa , " Wuu , Yio̒ tao̒hilaa mopolohubu Bele lo Allahu Taa̒ala wau muli momongu mao̒ todelomo utolo hui mola .
41015030	Ntali polaahei monto ayu salipu boito wau poa̒ahuwalo lohihilao batanga-Mu ! "
41015031	Odito olo mongo iimamu tau̒wa wau guguu-ruwaalo agama helo hentea̒ li Isa . Timongolio malo loi̒ya ngota timongota , " Tio helo poa̒ahu taa wewo , bo batanga-Lio lohihilao diila mowali poa̒ahuo-Lio !
41015032	Wonu Tio olongia taulo Isirai̒lu , Olongia Tamoo-poa̒ahua , opiohelio Tio botia molaahei monto ayu salipu boito , alihu oontonga lami wau ami mapalacaya o-Lio ! " Tau-tauwalo tahe silaalipu pee̒-pee̒enta woli Isa boito olo helohina li Isa .
41015033	Tou̒ mangoputu lodulahu , ngotilonggadu tolo jamu mola hiheolio ngoilanggubu lipu boito malo dio̒lomai .
41015034	Wau tou̒ jamu tiga lolaango , ti Isa malo nguatio̒ wolo suala daa̒ , " Eloi , Eloi , lama sabakhtani ? " u boliilio , " Oo Allahu Taa̒alaa-U̒ , oo Allahu Taa̒alaa-U̒ yilongola Allahu Taa̒ala lololaa mao̒ olaa-Tia ? "
41015035	Dengolo lota tawoluo teto loo̒dungohe wuwati-I̒o boito , wau hipo loi̒yawa , " Dungohilo , Tio hemo tianga olei Elia ! "
41015036	Ngotaalio limongolio hua̒a lonao̒ mota lohama bunga lopatihu , lapatao̒ pilolomolio todelomo angguru molotingo . Lapatao̒ bunga lopatihu boito yilunggoi̒o to ayu ngoputu , tulusi yiludulio mola ode biihu li Isa , wau loloi̒ya , " Wimai mao̒ , demaa bilohento wolo tei Elia mai mopolaaheo̒ o-Lio monto ayu salipu boito . "
41015037	Lapatao̒ ti Isa longuatia̒ mola , tulusi yilate .
41015038	Lalante untaya-ntayanga todelomo Bele lo Eeya lokaidingo lobutao̒ duluo monto yitaato demola walungo .
41015039	Polowila tatihu-tihula totalu lo ayu salipu boito , loo̒onto mao̒ woloolo mola ti Isa yilate . Polowila boito malo loi̒ya , " Memangi otutu tau botie Walao̒ Allahu Taa̒ala ! "
41015040	Mota teto woluo olo dengolo lota mongobua tadonggo hemo milohei ngoa̒amilalo boito monto u molamingo . To wolotalio woluo ti Salome , ti Maria Mahadalena , wau ti Maria tiilo lei Yakobus tamuuda wau ti Yoses .
41015041	Timongoliolo mongobua talo dudua̒i wau tahelo tulungi li Isa tou̒ Tio to Galilea . Wau woluo ngohuntua olo mongobua wewo teto tamaa lonao̒ mai ode Yerusalemu pee̒-pee̒enta woli Isa .
41015042	Dulahu mahemo dio̒lomo tou̒ tei Yusu lonto Arimatea lonao̒ mai . Tio pongawaa̒ lo Mahakama Agama tahe hulumatio lotau . Tio olo donggo hemohima wakutuulio lo Allahu Taa̒ala molumulo momalenta odelo Olongia . Dulahu boito dulahu polo dapato ( deu̒ito-yito dulahu tou̒ diipo dulahu Saabati ) . Sababu uito wolo buheli tei Yusu mota lotaalua wolei Pilaatu wau malohile milate li Isa .
41015043	
41015044	Tei Pilaatu lolinggolabe daa̒ loo̒dungohe deu̒ ti Isa mailate .
41015045	Tou̒ loo̒dungohe dudulohio lo polowila boito , tei Pilaatu lopoluasi mao̒ olei Yusu mota lohama milate li Isa .
41015046	Lapatao̒ tei Yusu malotali watu lenani u moa̒aluti wau tou̒ pilopo laahio mai milate li Isa , matilaputio lokaingi boito . Lapatao̒ tio lopo wulideo̒ milate boito tokuubulu tuwau u pilohutu todelomo huludu botu . Lapatao̒ uito tio lopo lilideo̒ botu leidaa̒ tuwau pilopo heu̒tio tongango kuubulu boito .
41015047	Sambela uito ti Maria Mahadalena woli Maria tiilo li Yoses helo poo̒tuoto tou̒toonu ti Isa pilopo wulidio .
41016001	Tou̒ dulahu Saabati malo paluto , ti Maria Mahadalena , ti Maria tiilo lei Yakobus , wau ti Salome lonao̒ mota lotali mai pipii-delowaalo u polamahulo tomilate li Isa .
41016002	Donggo didimodupo daa̒ tou̒ mato lodulahu lobutu mai , tobohulo dulahu to diminggu boito , timongolio lonao̒ mota ode kuubulu .
41016003	Tohuungo dalalo malo loi̒ya timongolio ngota timongota , " Tatoonu tamowali motulungi olanto mopohei botu poheu̒to tongango kuubulu boito ? " Sababu botu boito leidaa̒ tutu . Bo tou̒ timongolio leidungga mota odito , iloontonga limongolio botu boito malo lilidu .
41016004	
41016005	Lapatao̒ timongolio tilumuwota mola ode delomo kuubulu boito . Todelomio to ambahu olowala , timongolio maloo̒onto taamuda ngota pakepake jumba moputio̒ donggo hulo-huloa̒a , tunggula timongolio iloohea .
41016006	Taamuda boito loloi̒ya , " Diila oohe ! Otaawau̒ timongoli hemo lolohe li Isa taulo Najaret tamaa silalipulio . Tio diaaluo teea . Tio malobongu ! Bilohilo mao̒ , utie tambati u pilopo wulide limongolio o-Lio .
41016007	Botia ponao̒lo , potunggula mao̒ habari botie ode tahidudua̒ o-Lio , leituoto tei Petrus . Polelea mao̒ , ' Tio monao̒ meimulo mola woli mongoli ode Galilea . Mola teto timongoli mamoo̒onto o-Lio debo odelo u mapilo tahuda-Lio olemu . ' "
41016008	Yi timongolio mailumualai lonto kuubulu boito tulusi hitetea̒ , sababu iloohea wau diluito . Timongolio diila loloi̒ya wolo-wolo boli olo tatoonu , sababu mailoohe . [
41016009	Mongobua boito lonao̒ mota odelei Petrus wau mongo sahabatilio , tulusi helo hungguli mao̒ wolo limbulimbu ngoa̒amila u mapiloo̒taa mai lo taamuda boito ode limongolio .
41016010	Lapatao̒ uito , ti Isa lohihilao lotimbulude to tahidudua̒ o-Lio helo pohabari lonto tiimulu demola otolopa habari u mantali wau bakaa tomimbihu oa̒ahu u ohiheo-hiheolo mao̒ . ]
41016011	Bo tou̒ timongolio loo̒dungohe deu̒ ti Isa tumutumulo , wau deu̒ ti Maria maloo̒onto o-Lio timongolio diila palacaya .
41016012	Lapatao̒ uito ti Isa lopobilohe batanga-Lio ode taduulota muri-Lio wolo dudelo uwewo . Uito lotoduo tou̒ taduulota boito donggo hinao̒wa ode kambungu tuwau .
41016013	Oditolio timongolio luli lohualingai wau helo poo̒taa sua̒li boito ode tawewo-wewolio . Bo timongolio diila palacaya .
41016014	Mapulitio , ti Isa lopobilohe batanga-Lio ode tamopulaa tuwau lota muri-Lio , tou̒ timongolio donggo hipolamela . Tio lohimelu mao̒ olimongolio sababu timongolio diila boti o iimani wau baaa̒ngiolo daa̒ tilinggula diila palacaya totaa mahelo oonto lohihilao deu̒ ti Isa tumutumulo .
41016015	Lapatao̒ ti Isa lotahuda ode limongolio , " Ponao̒lo ode ngoilanggubu dunia wau pololadelo mola Habari Mopiohe monto Allahu Taa̒ala boito ode ngoa̒amila umati lomanusia .
41016016	Taa diila palacaya mamoo̒tapu hukuumani . Bo taa palacaya wau lihualio , mamoa̒ahu .
41016017	Odelo bukuti deu̒ timongolio boito palacaya , tau-tauwala boito mamopo hinggi rohu u moleeto to tanggulu-U̒ ; timongolio mamobisala todelomo bahasa udiila otaawa limongolio .
41016018	Wonu timongolio modihu tulidu meaalo mongilu peedi , timongolio diila tatopotala . Wonu timongolio mopodutu lo uluu̒ toitaato tau-tauwalo tahi ngongota , tau-tauwalo boito mamoluli . "
41016019	Lapatao̒ ti Isa Eeya helo bisala woli mongolio , Tio bilinta-I̒o , mola ode sologa . Mola teto Tio momalenta pee̒-pee̒enta wolo Allahu Taa̒ala .
41016020	Yi tahidudua̒ o-Lio malonao̒ wau lopo loladu habari lonto Allahu Taa̒ala penu boli tou̒toonu . Wau Eeya olo lodudua̒ lokalaja pee̒-pee̒enta woli mongolio wau lopo bukuti mao̒ lotimbulude to momoo̒o-linggolabeyalo deu̒ polo habari limongolio otutu . ] [
42001001	Teopiilus taa u obudi , Dadaata tau malo tolopani loluladei wolo aa̒atulu tomimbihu popoo-lou̒tiyalo u mailowali mai to huungonto .
42001002	Timongolio loluladu lotuuu̒de lou̒ u sililitalio mai ode olanto lotau-tauwala taloo̒onto lohihilao popoo-lou̒tiyalo boito monto bohulio , wau lapatao̒ helo pololadu habarilio .
42001003	Tou̒ watia wolo ulintapo lotulete mao̒ ngoa̒amilalo boito lonto bohulio , ilanggapu lowatia mopiohu u moluladei podulohu tuwau u aa̒atulu odeli Tuani .
42001004	Pilohutu lowatia uito , alihu otaawa mao̒ li Tuani deu̒ wolo u mapilo ngaajali odeli Tuani memangi otutu .
42001005	Tou̒ tei Herodes lowali olongia tolipu lo Yudea , woluo iimamu ngota tanggulio Jakaria . Tio tuotuoto topalatei lomongo iimamu Abia . Dilelio tanggulio Elisabet , olo wali mai li iimamu .
42001006	Tutumulo lo motolodile boito moo̒sangi hilaa lo Allahu Taa̒ala . Duduulota modungohe palenta wau butoo̒ lo Eeya wolo lealeaatu lohilao .
42001007	Timongolio diila owalao̒ sababu ti Elisabet hunusa wau duduulotalo mapanggola .
42001008	Tou̒ dulahe tuwau , tou̒ palatei lei Abia loo̒tapu tayadu , tei Jakaria loponao̒ tuugasi debo odelo iimamu totalu lo Allahu Taa̒ala .
42001009	Wolo undiyani , u biasaalio hepohutuo mao̒ lomongo iimamu , tei Jakaria tilunulio u tumuwoto ode delomo Bele lo Eeya wau molapo alama .
42001010	Tou̒ upacala pomobuwalo alama donggo nao̒nao̒ , dadaata tahi podua̒awa to bulemengio .
42001011	Tou̒ boito malai̒kati lo Eeya lopo bilohei lobatanga odelei Jakaria . Malai̒kati boito tilimihulo to ambahu olowala lomeja tambati hepo lapowalo alama .
42001012	Tou̒ tei Jakaria loo̒onto malai̒kati boito , tio lolingu wau yiloohe .
42001013	Bo malai̒kati boito loloi̒ya mao̒ , " Diila oohe , Jakaria ! Allahu Taa̒ala malo dungohe dua̒mu . Dilemu ti Elisabet mamopotutu mai walao̒ talolai̒ ngota . Yio̒ musi mongohi mao̒ tanggula olio Yahya .
42001014	Yio̒ mameengahe tutu wau dadaata tamaa motiwengahe wonu walao̒ boito de mapotutulio mai !
42001015	Tio mamowali tau daa̒ moduduo̒ bibilohu lo Eeya , wau tio diila tamongilu angguru meaalo minumani u mototoheto . Anggadu potutuolio mai tio makawasaa lo Rohullah .
42001016	Dadaata taulo Isirai̒lu mamuli podulungolio ode Allahu Taa̒ala , Eeya limongolio .
42001017	Tio mamowali utolia lo Eeya tamolotolo wau okawasa debo odelo tei Elia . Tio mamopo damea tiyamo wau walao̒ , wau taadiila modungohe mamuli podulungolio ode dalalo pikiilangi u otutu . Lou̒ odito tio mopo dapato umati tuwau tomalei dapato ode Eeya . "
42001018	" Woloolo mola pongotaawa lowatia deu̒ sua̒li boito mamowali mai ? " yilintu lei Jakaria ode malai̒kati boito . " Watia mapanggola , wau dile lowatotia olo mapanggola . "
42001019	Malai̒kati boito lolametao̒ , " Wau̒ botie Jibrai̒ilu . Wau̒ hemomaya to Allahu Taa̒ala wau Tiolo talo poa̒hu mai olau̒ u mopo tunggulai habari mopiohu botie ode olemu .
42001020	Wolo u mailoi̒yau̒ mai , mamowali to wakutuulio . Bo sababu yio̒ diila palacaya , yio̒ de diila moo̒ bisala ; yio̒ mamowali bubu tunggula wolo uiloi̒yau̒ boito motoduo mai . "
42001021	Sambela uito , tau-tauwalo tulusi hemohima olei Jakaria . Timongolio lolinggolabe yilongola tio odito hiheolio todelomo Bele lo Eeya .
42001022	Wau tou̒ yilumualai , tio diila loo̒ bisala ode limongolio . Tio tulusi wambao̒ hemongohi isalati wolo uluu̒lio , wau debo buubu . Yi tau-tauwala olo lotota mao̒ deu̒ tio maloo̒onto tuwaulio lo bibilohu todelomo Bele lo Eeya .
42001023	Lapatao̒ lopulito maasa lo tuugasilio to Bele lo Eeya , tei Jakaria olo lohualinga ode bele .
42001024	Diila lohiheo lapatio mao̒ , ti Elisabet dilelio maa ilombodaa̒ mai , tulusi lotiu̒lungo todelomo bele limo lohula mola hiheolio .
42001025	Tio loloi̒ya , " Pulitio mao̒ Eeya malo tulungi mai olaatia wau lolulutao̒ ohihina laatia . "
42001026	Tou̒ ti Elisabet maa ilombodaa̒ mai wolomo hula , Allahu Taa̒ala lopoa̒hu Malai̒kati Jibrai̒ilu ode Najaret , kota tuwau tomadala lo Galilea .
42001027	Jibrai̒ilu yilao mota lo Allahu Taa̒ala ode tadulahu ngota , tai̒lunte Maria . Tadulahu boito matitii-lantahe wolo talolai̒ ngota tai̒lunte Yusu , wali li Olongia Dauda .
42001028	Malai̒kati boito lonao̒ mai odeli Maria wau lotahuda mao̒ , " Salamu , yio̒ tabilalakati lo Eeya wolo polu-polutuo̒ ! Eeya pee̒-pee̒enta wolemu ! "
42001029	Loo̒dungohe tahuda lo malai̒kati boito ti Maria iloohea , tilinggula mahemo hintu-hintu todelomo hilao wolo makusudu lo salamu boito .
42001030	Yi malai̒kati boito lotahuda olio , " Diila oohe , Maria , sababu yio̒ motuuu̒de wolo hilaa lo Allahu Taa̒ala .
42001031	Yio̒ mao̒mbodaa̒ mai wau mamopotutu mai tau̒nge ngota , umusi wohiyamu mao̒ tanggulo Isa .
42001032	Tio mamowali udaa̒ wau maunteelo Walao̒ Allahu Taa̒ala Taa Laba-labaalo molanggato . Eeya Allahu Taa̒ala mamopowali o-Lio olongia debo odelo ti Olongia Dauda , nene moyalio .
42001033	Wau Tio mamomalenta debo odelo olongia to wali mai lei Yako ohiheo-hiheolo mao̒ . Yilaidia-Lio diila tao̒pulitio . "
42001034	" Bo watia donggo tadulahu , " uali Maria ode malai̒kati boito , " woloolo mola sua̒li boito mamowali mai ? "
42001035	Malai̒kati boito malo lametao̒ , " Rohullah mamei dungga mai ode olemu , wau kawasa lo Allahu Taa̒ala mamo henggubei olemu . Uitolo sababuulio walao̒ tapotutumu mai boito mau̒nteelo Mantali , Walao̒ Allahu Taa̒ala .
42001036	Eelai mao̒ : ti Elisabet , ilaatamu boito maa ilombodaa̒ wolomo hula , eleponu tio mapanggola wau tau hipoloi̒yawa deu̒ tio hunusa .
42001037	Sababu ode Allahu Taa̒ala diaaluo u diila pongalo aakali . "
42001038	Lapatao̒ ti Maria loloi̒ya mao̒ , " Watia botie wato lo Eeya ; huliaalo mai motoduo to olaatia debo odelo uiloi̒yamu . " Lapatao̒ malai̒kati boito malonao̒ lololaa mao̒ oli Maria .
42001039	Lolamemeto lapatio mao̒ uito , ti Maria lonao̒ mola ode kota tuwau to Yudea tomadala hihui̒-hui̒da .
42001040	Tio lonao̒ ode bele lei Jakaria , wau tou̒ tilumuwotao̒ , tio longohi salamu odeli Elisabet .
42001041	Wau odito ti Elisabet loo̒dungohe salamu li Maria , walao̒ tato delomo talomo li Elisabet boito ilumoliyoo̒ . Yi ti Elisabet kiluwasa mai lo Rohullah ,
42001042	tulusi longibode , " Yio̒lo talaba-labaalo bilalakati mai towolota lo ngoa̒amila mongobua ! Babaa-kakatilo walao̒ tamaa potutumu mai boito !
42001043	Tatoonu watia botie tilinggula ti Ibu lo Eeya lonao̒ mai ode laatia ?
42001044	Odito watia loo̒dungohe salamunto , walao̒ todelomo talomo lowatia ilumoliyoo̒ yileengahe .
42001045	Potisangilo tutu yio̒ , sababu palacaya deu̒ wolo u tilahuda lo Eeya olemu boito mamotoduo mai ! "
42001046	Ti Maria loloi̒ya , " Hilaa lowatotia momuji mola to Eeya ,
42001047	wau jiwa lowatotia meengahu sababu Allahu Taa̒ala Tamoo-poa̒ahua lowatotia .
42001048	Tio loe̒elai watotia , Wato-Lio taahina ! Tumulalo mai botia ngoa̒amila bangusa hemoloi̒ya watotia sanangi tutu .
42001049	Sababu Allahu Taa̒ala Taa Laba-labaalo kawasa lohutu mai susuu-aliyaalo udaa̒ olo watotia . Mantalilo mola tanggu-Lio .
42001050	Wali domi wali Eeya lodehu hilao totaa moohe to o-Lio .
42001051	Wolo uluu̒-Lio u molotolo wau buheli Tio lopo bubuua̒yawa tahi sombongia , wau lopo ambulati patuju limongolio .
42001052	Mongo olongia yilaa-Hio lonto tambati huhuloa̒ li olongia wau taahina pilopolaio̒ .
42001053	Taa pola-polaango pilopotolu-Lio wolo totoonulalo u mopiohu , taakaya pilopolahi wolo laulau .
42001054	Tio lotulungi Isirai̒lu wato-Lio , loduduo̒ danti u pilohutu-Lio woli nenemoyanto .
42001055	Eeya diila lolipata danti-Lio , Tio ilomura lohilao odelei Abraham wau walilio mola tunggula ohiheo-hiheolo mao̒ . "
42001056	Otanu tolo hula mola hiheolio ti Maria lotibiluloa̒ woli Elisabet , bolo tio lohualinga ode belelio .
42001057	Malei dungga wakutuulio ti Elisabet u motutu mai . Tio lopotutu mai walao̒ talolai̒ ngota .
42001058	Mongo tiheedio wau mongo pohutatalio loo̒dungohe malo odito piohio Eeya toli Elisabet , wau timongolio olo lodudua̒ lotiwengahe wolio .
42001059	Tou̒ tau̒nge boito o umulu walu hui , timongolio lonao̒ mai loluuna olio . Timongolio motohilaa mongunte mao̒ tau̒nge boito Jakaria modudua̒ tangguli paapalio , bo timaamalio loloi̒ya mao̒ , " Diila !
42001060	Tio musi wohiyalo tanggula Yahya . "
42001061	" Diaaluo penu boli ngotaa mao̒ monto mongo pohutatamu otanggula odito , " uali mongolio olio .
42001062	Tulusi wolo isalati , timongolio lohintu mao̒ odelei Jakaria tanggula wolo u mawohi mao̒ to walai̒o .
42001063	Tei Jakaria malohile botulei tuwau tulusi loluladeo̒ , " Tanggulio Yahya . " Timongolio ngoa̒amila lolinggolabe .
42001064	Tou̒ boito olo tei Jakaria luli lowali lobisala wau lomuji mola Allahu Taa̒ala .
42001065	Mongo tiheedio ngoa̒amila mailoohe , wau habari boito lololadulo mola ode ngoilanggubu madala to hihui̒-hui̒da lo Yudea .
42001066	Ngoa̒amila taloo̒ dungohe sua̒li boito helo hintu todelomo hilao , " De mowali wolo walao̒ boito ? " Sababu Eeya pee̒-pee̒enta wolio .
42001067	Tei Jakaria , tiyamo lowalao̒ boito , kiluwasa mai lo Rohullah tilinggula tio lopo tunggulo tahuli lonto Eeya . Tio loloi̒ya mao̒ ,
42001068	" Dulo ito momuji mola to Eeya , Allahu Taa̒ala bangusa lo Isirai̒lu ! Tio malei dungga mai lotulungi umati-Lio wau lopobebasi olimongolio .
42001069	Tio longohi mai olanto tamoo-poa̒ahua tamolotolo boli buheli , wali lei Dauda , wato-Lio .
42001070	Muloololio mai daa̒ lotimbuludu tomongo nabi tatilulao-Tio , Eeya malongohi danti-Lio .
42001071	u mopoa̒ahu olanto monto musunto wau monto kawasa lotau-tauwalo tamolonuo̒ olanto .
42001072	U mopobilohei omura lohilaa-Lio ode loluhulunto , danti-Lio u mantali boito mapomataa-Lio mai .
42001073	Tio lotadia tolei Abraham tipaapanto , wau lodanti u mopoa̒ahu olanto monto musunto , alihu ito diila moohe momaya o-Lio ,
42001074	
42001075	laito taa̒luku wau hulumati o-Lio wau moposanangi hilaa-Lio ngotupa lo tutumulunto .
42001076	Yio̒ , wuu walau̒uu̒ mau̒nteelo nabi Allahu Taa̒ala Taa Laba-labaalo molanggato . Yio̒ yilao leimulo wolo Eeya mai momuo̒ dalalo o-Lio ,
42001077	u mopololadu ode umati-Lio deu̒ timongolio mapoa̒ahuwolo wonu Allahu Taa̒ala malo ngambungu duduu-sawaalo limongolio .
42001078	Eeyanto mura lohilao wau boli moomonua ; huna mopoa̒ahu olanto Tio dungga-dungga mai . Debo odelo mato lodulahu mobutu mai tou̒ dimodupo ,
42001079	odieelo mola Tio mongohi mai baangio to ngoa̒amila tau tahitumula todelomo u modio̒lomo wau hiwoohea . Tio modelo olanto ode dalalo udulu-dulunga ode odudame . "
42001080	Walae̒e Jakaria boito he oduhenga mola udaa̒ wau he oduhenga mola lotolo rohulio . Tio lotibiluloa̒ to huta datahu u luasi daa̒ wau delita , tunggula leidungga wakutuulio tio lopobilohe batangalio to bangusa lo Isirai̒lu .
42002001	Towakutu boito ti Kaisali Agustus lomalenta alihu ngoa̒amila tuango lipu bele biluloa̒ saaha li olongia lo Roma modaputali batanga duo̒lo pololeekeni jumula ulipu .
42002002	Pololeekeni jumula ulipu ubohulio botie pilopo nao̒lio towakutu tei Kirenius lowali gubolonulu tolipu lo Siria .
42002003	Ngoa̒amila tau tou̒ boito lotinao̒-nao̒ mota lei̒ daputali to motii̒du kotalio .
42002004	Tei Yusu olo lomonggato lonto Najaret to Galilea , ode Betlehemu to Yudea , tambati pilotutua li Olongia Dauda ; sababu tei Yusu wali mai lei Dauda .
42002005	Tei Yusu lei̒ daputali woli Maria tilantahio , tadonggo ombodaa̒ .
42002006	Tou̒ timongolio to Betlehemu malei dungga wakutuulio li Maria u motutu .
42002007	Tio lopotutu mai walao̒ talolai̒ kikiia̒ ngota walai̒o tamohuhula daa̒ . Walao̒ boito dilumumulio wolo kaingi , lapatao̒ pilopo wulidio totambati pongongala lo binatangi u tuatuanga laato ; sababu timongolio diila loo̒tapu tambati u pohepita limongolio .
42002008	Tohui boito woluo mongo diti tahipo dahawa hihii-mbaalio to huta luasi u pilobutua huo̒yoto to madala boito .
42002009	Debolo malai̒kati lo Eeya lopobilohei batanga olimongolio wau tinela u mobaango lonto Eeya tinetinela loo̒baangai olimongolio , wau timongolio mailoohe daa̒ .
42002010	Bo malai̒kati boito loloi̒ya mao̒ , " Diila oohe ! sababu wau̒ lonao̒ mai modelo habari u mopiohu ode limongoli-habari umoo̒ wengahe daa̒ totaa ngoa̒amila .
42002011	Todulahe botie tokota lei Dauda mapilo tutulio mai Olongia Tamoo-poa̒ahua olemu deu̒ito-yito ti Isa Almasi , Eeya .
42002012	Utieelo tuotio ; timongoli mamoo̒ dungga tau̒nge ngota dilumumulio lokaingi , wau wuliwulide to tambati pongongala lo binatangi . "
42002013	Debolo malai̒kati boito diludua̒ lo malai̒kati dadaata wewolio , tahi pomujia Allahu Taa̒ala . Timongolio loloi̒ya ,
42002014	" Ilopujialo mola Allahu Taa̒ala tohulungo u pulito molanggato ! Wau toitaato dunia , salaamatilo mola manusia tamopo sanangi hilaa lo Eeya ! "
42002015	Lapatao̒ mamaa-lai̒katiyalo boito lololaa mao̒ olimongolio wau lohualinga mola ode sologa , mongo diti mahipo loi̒yawa ngota timongota , " Dulo ito ode Betlehemu mola momilohe u mailowali boito upilo tahuda mai lo Eeya olanto . "
42002016	Timongolio hua̒a lonao̒ , lapatao̒ maloo̒ dungga oli Maria wolei Yusu wau tau̒nge boito wuliwulide totambati pongongala lo binatangi .
42002017	Tou̒ mongo diti boito loo̒onto tau̒nge boito , timongolio losilita mao̒ wolo u mapilolele mai lo mamaa-lai̒katiyalo boito pasali lo tau̒nge boito .
42002018	Wau ngoa̒amila tau hilinggolabe loo̒dungohe silita lomongo diti boito .
42002019	Boti Maria malolahu ngoa̒amilalo boito todelomo hilaalio wau lo toloe̒elao̒ .
42002020	Mongo diti boito luli lohualinga mota ode huta luasi pilobutua huo̒yoto sambela hipomujia wau helo polaio̒ Allahu Taa̒ala , sababu ngoa̒amila u mai̒lo dungohe wau iloontonga limongolio , tiluhata debo odelo uiloi̒ya lo malai̒kati .
42002021	Tou̒ tutumu-Lio mawalu hui , Walao̒ boito tilunaalio . Wau timongolio longunte mao̒ o-Lio Isa , tanggulo uilohi lo malai̒kati o-Lio tou̒ Tio diipo bilanta liilo-Lio .
42002022	Malei dungga wakutuulio tei Yusu woli Maria moponao̒ uu̒du pomantaliyalo moduduo̒ butoe̒e Musa . Oditolio timongolio lodelo Walao̒ boito ode Yerusalemu mola yiludu ode Eeya .
42002023	Sababu todelomo Butoo̒ Eeya tulatuladu odie , " Timii̒du walao̒ talolai̒ tamohuhula daa̒ , musi wuduolo ode Eeya . "
42002024	Timongolio olo omakusudu mopodewo bake , deu̒ito-yito ngopanggalo bulungi talakuku meaalo mohelu duluo bulungi poombo udonggo muda , debo odelo u tilantulio todelomo Butoo̒ Eeya .
42002025	Tou̒ boito to Yerusalemu woluo ngotaalio tanggulio Simeon . Tio taa mopiohu , tamoohe to Allahu Taa̒ala wau donggo hemohima saaa̒tilio Allahu Taa̒ala mopoa̒ahu mai Isirai̒lu . Rohullah wolio ,
42002026	wau Rohullah malo poo̒taa olio deu̒ tio diila tamate tou̒ diipo moo̒onto Olongia Tamoo-poa̒ahua tadilanti mai lo Eeya .
42002027	To potuhata lo Rohullah , tei Simeon tilumuwoto ode Bele lo Eeya . Tou̒ boito tei Yusu woli Maria lopo tuwotao̒ li Isa , tadonggo ukikiia̒ boito u mohutu upacala u pilomalenta butoo̒ lo agama .
42002028	Yi tei Simeon lohama mao̒ Walao̒ boito wau lomuduo̒ o-Lio , tulusi lomuji mola to Allahu Taa̒ala ,
42002029	" Botia , Eeya , Eeya maloe̒ela danti-Mu . Poluliaalo mai wato lo Eeya botie mate mao̒ wolo duo̒duo̒oto .
42002030	Sababu wolo mato lowatotia lohihilao watotia maloo̒onto Tamoo-poa̒ahua u lonto Eeya
42002031	Tamoo-poa̒ahua boito mapilo dapato lo Eeya duo̒lo totoonulalo bangusa :
42002032	debo odelo baango ulopo baangai dalalo babaa-ngusawalo wewo , tau monao̒ mai ode Eeya ; deu̒ito-yito baango u mopotoduo mai ohulumati duo̒lo umati-Mu Isirai̒lu . "
42002033	Tiilo wau tiyamo lo Walao̒ boito lolinggolabe lodungohe wolo uiloi̒ya lei Simeon pasali lo Walao̒ limongolio .
42002034	Tei Simeon lobalakati olimongolio wau loloi̒ya mao̒ odeli Maria , tiilo lo Walao̒ boito , " Walao̒ botie maa tilulaotai lo Allahu Taa̒ala u mopobinasa wau mopoa̒ahu dadaata taulo Isirai̒lu . Tio mamowali tuoto monto Allahu Taa̒ala , u matehengia lotaa dadaata ,
42002035	wau lou̒ odito mamo bonggalilo mola tuango hilaa limongolio . Osuukali mamoluhi mai hilaamu debo odelo wamilo u molalito . "
42002036	Woluo olo ngotaalio lonabi taabua tamaa panggola daa̒ . Tanggulio ti Hana , walae̒e Panuel , lonto suku Aser . Tou̒ mapitu lotaunu mola lonika mao̒ ,
42002037	ti Hana malowali janda , wau botia o umulu walu lopula pato lotaunu . Diila pee̒enta mao̒ tio lololaa Bele lo Eeya . Hui dulahu tio hemo taa̒luku wau hemo hulumati to Allahu Taa̒ala teto wolo hemodua̒ wau hemopuasa .
42002038	Tiluhata tou̒ boito olo tio lonao̒ mai , tulusi lomuji mola to Allahu Taa̒ala wau helo bisala pasali lo Walao̒ boito ode ngoa̒amila tahipo himawa saaa̒tilio Allahu Taa̒ala mopolopato Yerusalemu .
42002039	Lapatao̒ tei Yusu woli Maria lopohutu mao̒ ngoa̒amila upilopo wajibu Butoo̒ lo Eeya , timongolio luli lohualinga ode Najaret to Galilea .
42002040	Walao̒ boito heu̒daa̒ mola wau molotolo . Tio molinepo daa̒ wau pilonua daa̒ lo Allahu Taa̒ala .
42002041	Timii̒du taunu mongo dulaa̒ li Isa hemonao̒ mola ode Yerusalemu hemopolame Dulahu Buka Paska .
42002042	Wau tou̒ ti Isa maa omuulu mopulaa dulo taunu , timongolio lonao̒ mola ode lameyangi boito debo odelo biaasa to limongolio .
42002043	Lopaluta mota lameyangi boito timongolio malo hualingo , boti Isa , Walao̒ boito , donggo lotitolaa to Yerusalemu , wau diila ilotaawa lomongo dulaa̒-Lio .
42002044	Helantobu limongolio deu̒ Tio malo dudua̒i wolo ngopoa̒mbua tau . Lapatio lononao̒ ngohilayaa̒ lodulahu bolo timongolio lotolopani mao̒ mololohe o-Lio towolota lomongo pohutata-Lio wau tamoo̒taawa woli mongolio .
42002045	Bo timongolio diila loo̒dungga o-Lio , oditolio timongolio malo hualinga ode Yerusalemu mololohe o-Lio .
42002046	Tou̒ matolohui mola hipololohe , malotapu limongolio Tio todelomo Bele lo Eeya . Tio donggo hulohuloo̒ hemo dungohe guguu-ruwaalo agama wau tinggai hemo hihiintua .
42002047	Ngoa̒amila tahi dungohe o-Lio hilinggolabe sababu molinepo totoonulalo totame-Tio .
42002048	Mongo dulaa̒-Lio olo lolinggolabu loo̒onto o-Lio . Tiilo-Lio malo loi̒ya o-Lio , " Uuti , yilongola odie huhutuu-Mu to olami ? Tiyama-Mu wau tiila-Mu mahilawala hemo lolohe ole-Mu ! "
42002049	Ti Isa lolametao̒ , " Yilongola tipaapa woli maama hemo lolohe olaa-Tia ? Wolo diila otaawa lipaapa wau limaama u Watia musi woluo todelomo bele li Paapa lo Watia ? "
42002050	Bo timongolio diila mongalati u pilolametao̒ li Isa .
42002051	Lapatao̒ ti Isa malo hualinga woli mongolio ode Najaret , wau lodungohe olimongolio . Ngoa̒amila sua̒li boito hetilahu mao̒ liilo-Lio todelomo hilaalio .
42002052	Ti Isa helebe udaa̒ mola wau oduhenga tine-Pio , boli pilonua lo Allahu Taa̒ala wau aahudu lomanusia .
42003001	Totaunu opulaa limolio lo pamalenta li Kaisali Tiberius , tei Pontiu Pilaatu lowali gubolonulu to Yudea , wau tei Herodes hemo malenta to Galilea . Tei Pilipu , wutatei Herodes hemo malenta tomadala lo Iturea wau Trakhonistis , hiambola tei Lisanias hemo malenta to Abilene .
42003002	Tadihudihu mongo iimamu daa̒ deu̒ito-yito tei Hanas wolei Kayaapas . Totaunu boitolo Allahu Taa̒ala lotahuda odelei Yahya , walae̒e Jakaria to huta hungayo u luasi daa̒ .
42003003	Yi tei Yahya malonao̒ ode utoonulalo mao̒ to ngoilanggubu madala lo Dutulaa Yordan wau helo potunggulo habari lonto Allahu Taa̒ala . Tei Yahya helo ngibodu odie , " Polilihulo monto duduu-sawaalo limongoli , wau timongoli musi lihuwalo alihu Allahu Taa̒ala mongambungu mai olimongoli . "
42003004	Uito tutuuu̒de lou̒ tulatuladu todelomo buku li Nabi Yesaya : " Woluo tawuwa-wuwaatia̒ tohuta hungayo u luasi daa̒ , ' Podapato mao̒ dalalo ode Eeya , popayadu mao̒ dalalo o-Lio .
42003005	Timii̒du lumbaya mamusi tambulalo , timii̒du hui̒du wau huludu popayadulo , Dalalo u hiliu̒-liu̒wa mamusi potulidulo wau dalalo u hilinggo-linggotua popayadulo .
42003006	Tau-tauwala to ngoilanggubu dunia mamoo̒onto Allahu Taa̒ala mopoa̒ahu mai manusia ! ' "
42003007	Dadaata talonao̒ mai lei̒lihu olei Yahya . Tei Yahya loloi̒ya ode limongolio , " Timongoli tau moleeto ! Tatoonu tahe moloi̒ya deu̒ timongoli moo̒huli monto hukumani lo Allahu Taa̒ala udungga-dungga mai ?
42003008	Pobilohe mao̒ wolo huhutuumu deu̒ timongoli malo lilihu lonto duduu-sawaalo limongoli ! Diila mao̒ polumulo moloi̒ya deu̒ tei Abraham yito tinenemoyamu . Eelai mao̒ : Monto boboo-tuwaalo botie olo Allahu Taa̒ala mambo mohutu mai wali odelei Abraham !
42003009	Bulingo malei dapato u poluwodela bungo lo ayu demola wuwa-wuwaa̒tiolo mao̒ . Timii̒du bungo lo ayu udiila poo̒tapulalo hungolio u mopiohe maluwodulo wau pomahulolo ode delomo tulu . "
42003010	" Oditolio , wolo u musi pohutuo lamiaatia ? " yilintu lotau-tauwalo odelei Yahya .
42003011	Tei Yahya lolametao̒ , " Taa u oboo̒ dulopita , musi mongohi ngopita to tadiaaluo ; wau taa u o ua̒alo , musi molayadeo̒ . "
42003012	Tahi potagia beya olo lonao̒ mai odelei Yahya mai lei̒lihu . Timongolio lohintu mao̒ , " Paaa̒ Guru , wolo u musi pohutuo lamiaatia ? " Tei Yahya lolametao̒ ,
42003013	" Diila polagi lebe dadaata lou̒ wolo umaa tilantulio . "
42003014	Woluo olo pajule talohintu mao̒ , " Woloolo mola wolamiaatia ? Wolo u musi pohutuo lamiaatia ? " Tei Yahya lolametao̒ , " Diila mao̒ pohama untungi daa̒ penu boli olita wau diila mao̒ polambata doi wolo popoo-tuluduwalo paaluti . Polulilo lohilao wolo wuupamu ! "
42003015	Tou̒ boito tau-tauwalo mahipo hihiintua , wolo tei Yahya Olongia Tamoo-poa̒ahua taheimaa limongolio .
42003016	Uito sababuulio tei Yahya loloi̒ya mao̒ ode limongolio ngoa̒amila , " Watia mopolihu olimongoli wolo taluhu , bo demaa meidungga mai Taa lebe udaa̒ mao̒ wolaatia . Penu boli bo mongua̒de tali losapatu-Lio watia diila patuti . Tio mamo polihu olimongoli wolo Rohullah wau tulu .
42003017	To uluu̒-Lio otiitihe u polaapalo ngoa̒amila palelio tunggula belesi . Pale maimoo̒-Lio todelomo yibungo , bo ngoa̒amila taapo mapobuo-Lio todelomo tulu udiila mowali mate ! "
42003018	Odieelo mola tei Yahya helo nasehati totau-tauwala wolo pohuli u hidala-dalaala , tou̒ tio lopo loladu Habari Mopiohe .
42003019	Bo tei Herodes , takawa-kawasa to Galilea , hedilini lei Yahya tomimbihu ninikalio woli Herodias , dile lowutatio , wau tomimbihu ngoa̒amila ololeeto wewo umaa pilohutulio .
42003020	Bo tei Herodes tumbao̒ helo tolongao̒ totoonulalo ololeetio wolo lopo tuwoto olei Yahya ode delomo tutupa .
42003021	Lapatao̒ ngoa̒amila tau boito yilihualio , ti Isa olo mailihualio . Wau tou̒ Tio donggo hemodua̒ , hulungo lohuo̒ ,
42003022	wau Rohullah lotuhutai ode yitaa-Tio debo odelo bulungi poombo , tulusi dungo-dungohei suala lo Allahu Taa̒ala lotahuda , " Yio̒olo Wala-U̒ tapilonu-U̒ . Yio̒ moo̒sanangi hilaa-U̒ . "
42003023	Tou̒ ti Isa lolumula kalajaa-Lio , Tio o umulu otanu tolo pulu lotaunu . Moduduo̒ huhama lotau , Tio walae̒e Yusu , walae̒e Eli ,
42003024	walae̒e Matat , walae̒e Lewi , walae̒e Malkhi , walae̒e Yanai , walae̒e Yusu ,
42003025	walae̒e Matica , walae̒e Amos , walae̒e Nahum , walae̒e Hesli , walae̒e Nagai ,
42003026	walae̒e Maat , walae̒e Matica , walae̒e Simei , walae̒e Yosekh , walae̒e Yoda ,
42003027	walae̒e Yohanan , walae̒e Resa , walae̒e Jerubabel , walae̒e Sealtiel , walae̒e Ner ,
42003028	walae̒e Malkhi , walae̒e Adi , walae̒e Kosam , walae̒e Elmadam , walae̒e Eri ,
42003029	walae̒e Yesua , walae̒e Eliejer , walae̒e Yorim , walae̒e Matat , walae̒e Lewi ,
42003030	walae̒e Simeon , walae̒e Yehuda , walae̒e Yusu , walae̒e Yonam , walae̒e Elyakim ,
42003031	walae̒e Melea , walae̒e Mina , walae̒e Matata , walae̒e Natan , walae̒e Dauda ,
42003032	walae̒e Isai , walae̒e Obed , walae̒e Boas , walae̒e Salmon , walae̒e Nahason ,
42003033	walae̒e Aminadab , walae̒e Admin , walae̒e Arni , walae̒e Hejron , walae̒e Peres , walae̒e Yehuda ,
42003034	walae̒e Yako , walae̒e Isihaka , walae̒e Abraham , walae̒e Terah , walae̒e Nahor ,
42003035	walae̒e Serug , walae̒e Rehu , walae̒e Peleg , walae̒e Eber , walae̒e Salmon ,
42003036	walae̒e Kenan , walae̒e Arpakhsad , walae̒e Sem , walae̒e Noho , walae̒e Lamekh ,
42003037	walae̒e Metusalah , walae̒e Henokh , walae̒e Yared , walae̒e Mahalaleel , walae̒e Kenan ,
42003038	walae̒e Enos , walae̒e Set , walae̒e Adamu , Walao̒ Allahu Taa̒ala .
42004001	Ti Isa kiluwasa lo Rohullah tou̒ Tio lololaa mao̒ Dutulaa Yordan . Rohullah lodelo o-Lio ode huta datahu u luasi daa̒ wau delita .
42004002	Mota teto Tio yilimontala lo Ibilisi wopato pulu hui mola hihewolio . Ngohilayao̒ wakutu boito Tio diila lolamela wolo-wolo . Oditolio tou̒ pulitio mao̒ Tio mapilolango .
42004003	Ibilisi loloi̒ya mao̒ o-Lio , " Yio̒ botie Walao̒ Allahu Taa̒ala , diila odito ? Oditolio , nte ahuli mao̒ botu botie mowali roti . "
42004004	Ti Isa lolametao̒ , " Todelomo kitabi tulatuladu , ' Manusia diila mowali bo tumumulo wolo roti wambao̒ . ' "
42004005	Lapatao̒ Ibilisi malodelo li Isa ode tambati u molanggato , wau ngoi̒nta lomato Ibilisi lopobilohe o-Lio ngoa̒amila bele biluloa̒ saaha li olongia todunia .
42004006	" Ngoa̒amila okokawasa wau okokaya mawuduwou̒ mai ole-Mu , " loi̒ya mao̒ lo Ibilisi odeli Isa , " Sababu ngoa̒amilalo mailudulio mai olau̒ wau wau̒ mowali mongohi boli olo tatoonu tao̒hilaa wohiyau̒ .
42004007	Ngoa̒amilalo boito mamowali miliki-Mu wonu yio̒ taa̒luku molubo olau̒ . "
42004008	Ti Isa lolametao̒ , " Todelomo Kitabi tulatuladu , ' Tubowa mola Allahu Taa̒ala Eeyamu wau bayailo Eeya wambai̒o . ' "
42004009	Lapatao̒ Ibilisi malodelo li Isa ode Yerusalemu wau lopotihula mola o-Lio to bolitutuo̒ Bele lo Eeya wau loloi̒ya mao̒ o-Lio , " Yio̒ botie Walao̒ Allahu Taa̒ala , diila odito ? Oditolio , potidehulo mola monteea .
42004010	Sababu todelomo Kitabi tulatuladu , ' Allahu Taa̒ala mamopoa̒hu mai mamaa-lai̒kati-Lio u modaha ole-Mu mopio-piohulo mao̒ . '
42004011	Wau olo , ' Mamaa-lai̒katiyalo mamololimo ole-Mu wolo uluu̒ limongolio , alihu penu boli oa̒atumu diila meiteduo̒ tobotu . ' "
42004012	Ti Isa lolametao̒ , " Todelomo Kitabi tulatuladu , ' Diila mao̒ pohimontala Allahu Taa̒ala Eeyamu ' . "
42004013	Lapatao̒ Ibilisi yilapato lohimontala li Isa wolo totoonulalo dudelolio , tio lololaa mao̒ li Isa wau lohima wakutu u mopiohu .
42004014	Lapatao̒ ti Isa lohualinga mola ode Galilea ; wau Tio kiluwasa mao̒ lo Rohullah . Habari pasali lo batanga-Lio malo loladulo mola ode ngoilanggubu madala boito .
42004015	Tio helo ngaajali to bebee-leyaalo potabiaala , wau ngoa̒amila tau hipomujia o-Lio .
42004016	Ti Isa lonao̒ mola poli ode Najaret , tambati u pilopo udaa̒ mai o-Lio . Todulahu Saabati , modudua̒ obobiasaa-Lio Tio hemonao̒ ode bele potabiaalo . Tio tilimihula mola u lopobaca mao̒ Kitabi ,
42004017	wau yilohilio o-Lio buku li Nabi Yesaya . Tio lomuo̒ mola lilibu lobuku boito , tulusi ilodungga-Lio ayati botie ,
42004018	" Rohu lo Eeya woluo to ola-U̒ , sababu Tio malo muduo̒ ola-U̒ mopohabari Habari Mopiohe ode taa mosikini . Tio lalao mai ola-U̒ mopo malalumu polobebasi totaa leitawalo wau mopoo̒luli totaa pitoo̒ : u mopobebasi taa hideehe
42004019	wau mopohabari dudunggalio mai saaa̒ti lo Eeya mopoa̒ahu umati-Lio . "
42004020	Ti Isa luli lolilibeo̒ buku boito , wau luli lopo walingao̒ ode tahi otuugasia , lapatao̒ lotihuloo̒ . Ngoa̒amila taa todelomo bele potabiaala boito lomilohe o-Lio .
42004021	Wau ti Isa lolumulo lotahuda mao̒ olimongolio , odie , " Aa̒a-yatiyaala lo Kitabi botie todulahe botie mapiloo̒ polu mai tosaaa̒ti timongoli loo̒dungohe uito . "
42004022	Tataa-heyaalo u yilapali-Lio mopiohe daa̒ , tilinggula timongolio lolinggolabe wau lodaha o-Lio . Timongolio maloloi̒ya , " Diila bo walae̒e Yusu Tio botie ? "
42004023	Yi ti Isa lotahuda mao̒ ode limongolio , " Tantu timongoli mamomake lumadu botie ode ola-U̒ , ' Dokuteli , poo̒lulialo mao̒ batanga-Mu lohihilao . Umoo̒ linggolabe u ilodungohe lami u pilohutu-Mu to Kapernaum , pohutuwalo mao̒ olo to pilohuluta loduhu-Mu lohihilao . ' "
42004024	Ti Isa loduhengao̒ , " Eelai mao̒ , diaaluo nabi tahulumatiolio to kambungu pilohuluta loduhulio lohihilao .
42004025	Bo dungohe mai : tojamani lei Elia , tou̒ diila dilidia mai tolo taunu wau ngoputu hiheolio , lotoduo mai polobiti daa̒ to ngoilanggubu madala . Tou̒ boito woluo dadaata mongo janda to Isirai̒lu .
42004026	Openu boli odito , Allahu Taa̒ala diila lopoa̒hu olei Elia lonao̒ ode tala ngota lomongo janda boito , bo wambao̒ ode janda ngota to Sarpat to madala lo Sidon .
42004027	Odito olo tojamani li Nabi Elisa woluo dadaata tau to Isirai̒lu ongongoto lo alipo u moo̒tihela hapato , bo diaaluo penu boli ngotaa mao̒ limongolio tapiloo̒luli . Ngopohia tei Naa̒man taulo Siria boito . "
42004028	Ngoa̒amila tau tobele potabiaalo boito maloingo daa̒ tou̒ loo̒dungohe sua̒li boito .
42004029	Timongolio tilimihula mola wau lopolahi mao̒ li Isa ode bulemengo kota , wau lodelo mola o-Lio ode binggi lohui̒dee , tou̒toonu kota limongolio bilongulio . Timongolio omakusudu mohuntude o-Lio ode delomo liito .
42004030	Boti Isa tilumuwota mota ode taa dadaata boito tulusi lonao̒ .
42004031	Lapatao̒ ti Isa lonao̒ mola ode kota Kapernaum to Galilea . Mola teto Tio helo ngaajali tau-tauwala todulahu Saabati .
42004032	Timongolio lolinggolabe loo̒onto dudelo-Lio lou̒ mongaajali , sababu Tio helo ngaajali wolo tilihula .
42004033	Mota teto tobele potabiaala woluo ngotaalio takiluwasa lorohu u moleeto . Tau boito wuwa-wuwaatia̒ ,
42004034	" Wuu Isa , taulo Najaret , wolo umaa pohutuo-Mu olami ? Yio̒ dungga-dungga mai mopobinasa olami ? Otaawa lami tatoonu Yio̒ botie : Yio̒ botie utolia tamantali lonto Allahu Taa̒ala ! "
42004035	" Poo̒oyo mola ! " antingao̒ li Isa ode rohu u moleeto boito . " Hinggi mao̒ totau botie ! " Tulusi rohu u moleeto boito lopobanti tau boito totalu limongolio ngoa̒amila , lapatao̒ yilumualo lonto tau boito wau diila lopo ngongoto olio .
42004036	Ngoa̒amila tau lolinggolabe wau hipo loi̒yawa ngota timongota , " Malo odito hebati tahuda-Lio . Wolo tilihula wau kawasa , Tio lomalenta roroo-huwaalo u moleeto yilumualo , wau timongolio yilumualao̒ olo ! "
42004037	Yi habari pasali li Isa malo loladulo mola to ngoilanggubu lipu boito .
42004038	Ti Isa lololaa mao̒ bele potabiaalo boito , tulusi lonao̒ ode bele lei Simon . Moluhengee Simon taabua mongongoto he huhulolio , wau tau-tauwalo malo poo̒taa sua̒li boito odeli Isa .
42004039	Ti Isa lonao̒ mota ode tambati potuluhe li ibu boito , tulusi lopoa̒hu mao̒ huhulo boito . Huhulo boito yilooli , wau tiilo moluhengee Simon lato lobongu mola wau lohinta mao̒ olimongolio .
42004040	Tou̒ dulahee donggo tulotulopa mota , ngoa̒amila tau helodelo mai odeli Isa mongo wutatio tahi ngongota tilolahepaalo ngongoto . Ti Isa helo podutu uluu̒-Lio toitaati mongolio ngota-ngota wau lopoo̒luli olimongolio .
42004041	Roroo-huwaalo u moleeto boito olo yilumualao̒ lonto taa dadaata boito , sambela wuwa-wuwaatia̒ , " Yio̒olo Walao̒ Allahu Taa̒ala ! " Boti Isa longantinga olimongolio wau lodini olimongolio mobisala , sababu otaawa limongolio deu̒ Tiolo Olongia Tamoo-poa̒ahua .
42004042	Tou̒ dulahee butubutu mai ti Isa lololaa mao̒ kota boito tulusi lonao̒ mota ode tambati tuwau udiila otau . Tau-tauwalo mahemo lolohe o-Lio , wau tou̒ timongolio loo̒dungga o-Lio , timongolio lotolopani alihu Tio diila tamololaa mao̒ olimongolio .
42004043	Boti Isa lotahuda mao̒ , " Habari Mopiohe pasali woloolo mola Allahu Taa̒ala momalenta musi pohabariyo-U̒ olo to kokoo-tawaalo , sababu duo̒lo ui-uitolo Allahu Taa̒ala lolao mai ola-U̒ ode dunia . "
42004044	Sababu uito ti Isa helo hutuba todelomo bebee-leyaalo potabiaala to ngoilanggubu lipu lo Yudea .
42005001	Tou̒ wakutu tuwau , ti Isa tilimihulao̒ to pentadu lobulalo Genesaret . Dadaata tahipo huhuuntula motohilaa modungohe habari monto Allahu Taa̒ala .
42005002	Ti Isa loo̒onto mota bulotu mohelu duluo to pentadu boito ; tahi pohalalio malolaahei lonto bubuu-lotuwalo boito wau donggo hiponguloa pajala limongolio .
42005003	Ti Isa lobotulao̒ ode tala tuwau lobulotu , deu̒ito-yito bulotu lei Simon , lapatao̒ lopoa̒hu olei Simon lohuntudeo̒ bulotulio boito lolamingo ngopee̒ lonto pentadu . Ti Isa malo tihuloo̒ todelomo bulotu boito wau helo ngaajali taa dadaata .
42005004	Lapatao̒ mailapato longaajali , Tio lotahuda mao̒ odelei Simon , " Biteyalo mota ode tambati ulebe modelomo , wau pomahula mota pajalamu u moheu̒paa tola . "
42005005	" Paaa̒ Guru , " tametao̒ lei Simon , mai̒lo-iloonua mongo watotia hipo kalajawa tio̒opatea , bo diila loa̒tapu wolo-wolo ! Bo sababu ti Paaa̒ talo poa̒hu , mopiohulo ; watotia mamuli mopo loladeo̒ pajala botie . "
42005006	Lapatao̒ timongolio lopohutu mao̒ uito , timongolio maloo̒tapu mai dadaata daa̒ tola tunggula pajala limongolio malo kaidingo .
42005007	Sababu uito timongolio lohile tulungi tomongo sahabati limongolio tobulotu uwewo . Mongo sahabati limongolio boito lonao̒ mai tulusi pee̒-pee̒enta woli mongolio loluwangao̒ bulotu boito duuduluo tunggula lopolu wolo tola tilinggula bubuu-lotuwalo boito ngopee̒ loa̒humo .
42005008	Tou̒ tei Simon loo̒onto mao̒ uito , tio malo sujudu mola totalu li Isa , tulusi loloi̒ya mao̒ , " Tolailo mao̒ watotia , yaa Eeyau̒ ! Sababu watotia taa odusa ! "
42005009	Tei Simon wau ngoa̒amila tapee̒-pee̒enta wolio lolinggolabe loo̒onto mao̒ dadaata tola uilau̒po limongolio .
42005010	Odito olo wolo mongo sahabati lei Simon , deu̒ito-yito tei Yakobus wolei Yahya , mongo walae̒e Jebedeus . Ti Isa malo tahuda odelei Simon , " Diila mao̒ oohe ! Tumulalo mai botia yio̒ mamowali tamoo-majalawa tau . "
42005011	Tei Simon wau mongo sahabatilio malo dedea̒ mota bubuu-lotuwalo boito ode pentadu , lapatao̒ lololaa mao̒ ngoa̒amilalo , tulusi loduduo̒ li Isa .
42005012	Tou̒ dulahee tuwau , ti Isa woluo tokota tuwau . Mola teto woluo talolai̒ ngota u wawai̒o polupolu wolo ngongoto lo alipo u moo̒tihela hapato . Tou̒ loo̒onto li Isa , tio losujudu lomola totalu li Isa , sambela lomolohone mao̒ , " Paaa̒ , wonu ti Paaa̒ mohuto , ti Paaa̒ moo̒ poluli mai olo watotia ! "
42005013	Ti Isa loleyapu mao̒ tau boito wau lotahuda , " Wau̒ mohuto polulilo ! To saaa̒ti boitolo ngongotio loluli .
42005014	Lapatao̒ ti Isa lodini tau boito mohungguli sua̒li boito penu boli olita , tahuda-Lio mao̒ , " Ponao̒lo mota odeli iimamu , wau pohilea mao̒ olio u molantu mai deu̒ yio̒ maloluli . Lapatao̒ ponao̒lo mopodewo bake debo odelo u pilomalenta lei Musa , debo odelo bukuti totau-tauwalo deu̒ yio̒ tutuulio tutu maloluli . "
42005015	Bo habari pasali li Isa bo lebe helo loladulo mola ode tilolahepaalo mao̒ , wau dadaata tahi ponao̒wa mai modungohe o-Lio wau mai lei̒ poo̒luli ngongoto limongolio .
42005016	Lapatao̒ uito ti Isa malonao̒ mota lodua̒ totambati udiila otau .
42005017	Todulahee tuwau tou̒ ti Isa donggo hemo ngaajali , woluo dengolo lota taulo Parisi wau guguu-ruwaalo agama hihuloa̒a teto . Timongolio lonao̒ mai lonto Yerusalemu , lonto kokoo-tawaalo to Galilea wau Yudea . Kawasa lo Eeya woluo toli Isa u mopoo̒luli tahi ngongota .
42005018	Tou̒ boito dengolo lota talonao̒ mai lodelo ngotaalio tadidu mowali monao̒ bala-balata toitaato amongo . Timongolio helo tolopani modelo mota tau boito ode delomo bele alihu mowali mopo balatao̒ olio totalu li Isa .
42005019	Bo sababu tau malo odito daatalio mola teto , yi timongolio diila lowali lopotuwoto olio . Masababu uito timongolio lopo botula mola olio odeitaato watopo lobele . Lapatao̒ timongolio lomonggali gentengilio , wau lopolaahe mola olio pee̒-pee̒enta wolo amongio totalu li Isa tohuungo lotaa dadaata boito .
42005020	Tou̒ ti Isa loo̒onto malo odito udaa̒ iimani limongolio , Tio lotahuda mao̒ ode tau boito , " Wutato , dusamu maa ilambungu . "
42005021	Guguu-ruwaalo agama wau tau-tauwalo Parisi malo loi̒ya ngota timongota , " Tatoonu tau botie buheli Mohina Allahu Taa̒ala ? Tatoonu tamowali mongambungu dusa , ngopohia Allahu Taa̒ala lohihilao ? "
42005022	Otaawa li Isa yiyintu limongolio boito . Oditolio Tio lotahuda mao̒ , " Yilongola timongoli helohintu odito todelomo hilaamu ?
42005023	Toonu ulebe gambangi , moloi̒ya mao̒ , ' Dusamu maa ilambungu ' , meaalo moloi̒ya mao̒ , ' Pobongulo wau ponao̒lo ' ?
42005024	Bo botia mapo bukutiyo-U̒ mai olimongoli deu̒ toitaato dunia botie Walao̒ Manusia okawasa mongambungu dusa . " Lapatao̒ ti Isa lotahuda ode tadidu mowali monao̒ boito , " Pobongulo , wau bintaa̒alo tambati pilo tibalatamu , wau pohualingolo ! "
42005025	Lolamemeto tau boito lobongu mola totalu limongolio ngoa̒amila , tulusi lomintao̒ tambati pilo tibalatalio , wau lohualingo sambela hemomuji Allahu Taa̒ala .
42005026	Timongolio ngoa̒amilalo lolinggolabe daa̒ tulusi helomuji Allahu Taa̒ala . Wau wolo laasa yiloohe , timongolio hipoloi̒yawa , " Moo̒linggolabe daa̒ polou̒tia u silakusiyanto todulahe botie ! "
42005027	Lapatao̒ uito ti Isa yilumualao̒ wau loo̒onto ngotaalio tamootagia beya , tanggulio Lewi , donggo hulohuloa̒a to kantolilio . Ti Isa lotahuda mao̒ olio , " Dudui̒lo mai Wau̒ . "
42005028	Tei Lewi tilimihulo wau lololaa mao̒ ngoa̒amilalo , tulusi loduduo̒ li Isa .
42005029	Lapatao̒ uito tei Lewi lohutu potihunggu tobelelio odeli Isa . Dadaata tamootagia beya wau tau-tauwalo wewolio lodudua̒ lolamela pee̒-pee̒enta woli mongolio .
42005030	Dengolo lota taulo Parisi wau guguu-ruwaalo agama diila sanangi , tulusi loloi̒ya mao̒ odeli Isa , " Yilongola timongoli ngoa̒amila lolamela longilu wolo tamootagia beya wau tau-tauwalo tadiila hipiohe ? "
42005031	Ti Isa lolametao̒ , " Taa seehati diila momalalu dokuteli ; bo taa mongongoto wambao̒ .
42005032	Wau̒ lonao̒ mai diila motianga tahi ponganggapua batangalio malopiohe , bo tahi oduusawa alihu timongolio molilihu monto duduu-sawaalo limongolio . "
42005033	Tau-tauwala loloi̒ya mao̒ odeli Isa , " Tahidudua̒ olei Yahya wau tahidudua̒ totau-tauwalo Parisi tingga maito hemopuasa wau hemodua̒ . Bo tahidudua̒ ole-Mu hemolamelo wau hemongilu . "
42005034	Ti Isa lolametao̒ , " Wolo timongoli mowali mopoa̒hu to tahe tiloduo mopuasa to potihunggu lonika , ngotilonggadu tibulentiti lai̒ donggo pee̒-pee̒enta woli mongoli ? Tantu diila !
42005035	Bo mamei dungga wakutuulio bulentiti lai̒ boito mahamaalio monto olimongolio . Tou̒ boitolo timongolio mamopuasa . "
42005036	Lapatao̒ ti Isa losilita mao̒ olimongolio pohumaya botie , " Diaaluo tau momambola boo̒ deedelo wolo kaingi ngopita monto boo̒ u bohu . Sababu tio moo̒ kaidingo boo̒ u bohu boito . Donggo poli kaingi u pomambolo u donggo bohu boito diila motuuu̒de wolo boo̒ u deedelo .
42005037	Odito olo diaaluo tau moluwato angguru bohu ode delomo bututu lowalito u deedelo , sababu angguru bohu boito mamoo̒ sababu bututu boito mobutao̒ . Yi anggurulio mohua̒yade , wau bututulio moa̒antulu .
42005038	Angguru u bohu musi tuwangolo ode delomo bututu u bohu olo .
42005039	Odito olo diaaluo tau mohuto mongilu angguru bohu lapatao̒ mongilu angguru deedelo , ' Angguru deedelo boito lebe mopiohe , ' ualio mao̒ . "
42006001	Todulahu Saabati tuwau , tou̒ ti Isa yilumaode to halabolu lopale ngopita , tahidudua̒ o-Lio lolipu pale . Timongolio lohudedu pale boito wolo uluu̒ , lapatao̒ tilameli mongolio .
42006002	Dengolo lota taulo Parisi loloi̒ya mao̒ " Yilongola timongoli lolambanga bubuu-too̒waalo agamanto wolo lohutu u dinidini todulahu Saabati ? "
42006003	Ti Isa lolametao̒ , " Diipo pee̒enta timongoli lopobaca pasali u pilohutu lei Dauda , tou̒ tio wau taulio pilolaango ?
42006004	Tio tilumuwoto ode delomo Bele lo Eeya wau lohama roti umaa pilodewolio ode Allahu Taa̒ala , lapatao̒ pilolamelio . Lapatao̒ yilohilio olo roti boito ode tau-taulio . Lebe-lebe pomao̒ moduduo̒ butoo̒ lo agamanto , bo mongo iimamu wambao̒ tamowali molamela roti boito . "
42006005	Lapatao̒ ti Isa lotahuda mao̒ , " Walao̒ Manusia okawasa todulahu Saabati ! "
42006006	Todulahu Saabati tuwau uwewo , ti Isa lonao̒ mota longaajali tobele potabiaalo . Teto woluo taa uluu̒lio yilate ngotuwali .
42006007	Dengolo lota guru lo agama wau taulo Parisi motohilaa mopeehu totala li Isa alihu mowali mopodulohe o-Lio . Oditolio timongolio tulusi hemo poo̒tuoto o-Lio wolo Tio mamo poo̒luli tau todulahu Saabati .
42006008	Bo otaawa li Isa pikiilangi limongolio . Yi Tio lotahuda mao̒ ode taa uluu̒lio yilate ngotuwali boito , " Dulo tihulai teea totalu ! " Tau boito malobongu , tulusi tilimihulao̒ teto .
42006009	Lapatao̒ ti Isa lohintu mao̒ totau-tauwalo tawoluo teto , " Modudua̒o̒ lo agama , ito mowali mohutu wolo todulahu Saabati ? Mohutu u mopiohu meaalo mohutu u moleeto ? Mopoa̒ahu tau meaalo mopoo̒ topotala ? "
42006010	Ti Isa lomiloheo̒ palitio limongolio ngoa̒amila , tulusi lotahuda ode tau boito , " Wudua mai uluu̒mu . " Tau boito malohudu uluu̒lio , wau uluu̒lio tulusi loluli .
42006011	Bo guguu-ruwaalo agama wau tau-tauwalo Parisi boito loingo daa̒ , wau lolumula lodulohupa tomimbihu wolo u mowali pohutuo limongolio li Isa .
42006012	Tou̒ boito ti Isa lotao̒dee huludu tuwau mola lodua̒ . Teto Tio lodua̒ mola ode Allahu Taa̒ala ilo-iloonua .
42006013	Tou̒ dulahee malobaango , Tio lotiangai tahidudua̒ o-Lio , tulusi lolulaoto mopulaa duulota lonto olimongolio . Tio longunte mao̒ tamopulaa duulota boito mongo rasulu . Timongolio boito deu̒ito-yito .
42006014	Simon ( tai̒lunte olo Petrus ) , wau Andreasi wutatee Simon ; Yakobus wau Yahya , Pilipus wau Bartolomeus ,
42006015	Matiusi wau Tomas , Yakobus walae̒e Alpeus , wau Simon ( tai̒lunte Patriot ) ,
42006016	Yudas walae̒e Yakobus wau Yudas Iskariot talapatio mao̒ lowali tamoo-hiyanatia .
42006017	Lapatio mao̒ ti Isa lotuhutai lonto huludu boito pee̒-pee̒enta wolo mongo rasulu boito , tulusi lohuheli wau tilimihulo totambati tuwau u datadatahu . Teto woluo olo ngojumula daa̒ tahidudua̒ o-Lio uwewo wau dadaata tau lonao̒ mai lonto utoonulalo mao̒ to ngoilanggubu Yudea , Yerusalemu , wau kokoo-tawaalo Tirus wau Sidon u tobiihu deheto .
42006018	Timongolio mai lodungohe li Isa , wau piloo̒luli-Lio lonto tilolahepaalo ngongoto limongolio . Timongolio tai̒lo tuanga lorohu u moleeto lonao̒ mai olo wau piloo̒luli-Lio .
42006019	Ngoa̒amila tau hipo tolopania modedeta li Isa , sababu woluo kawasa u yilumualai lonto batanga-Lio u helo poo̒luli mao̒ olimongolio ngoa̒amila .
42006020	Ti Isa lomiloheo̒ tahidudua̒ o-Lio tulusi lotahuda mao̒ , " Potisanangilo tutu timongoli tahi mosikinia , sababu timongoli yito pongawaa̒ umati lo Allahu Taa̒ala !
42006021	Potisanangilo tutu timongoli tahi polaanga masaatia ; timongoli mapo butuhu-Lio ! Potisanangilo tutu timongoli tahe hiyonga masaatia ; timongoli mamoi̒ii̒ !
42006022	Potisangilo tutu timongoli wonu lonuo̒lio , potoulilio , hinaalio wau pitanaalio sababu Walao̒ Manusia !
42006023	Mongo nabi tojamani muloololio mai hepilo hutulio odito olo . Wonu sua̒li boito motoduo mamusi timongoli motiwengahe mola lohilao wau mongelungo wolo wengahe , sababu udaa̒ wuupa u pilopo dapatio olimongoli tosologa .
42006024	Bo matopotala timongoli tahi kayaawa masaatia botie ; sababu timongoli maloo̒laasa onii̒matilio !
42006025	Matopototala timongoli tahi buutuhe masaatia botie ; sababu timongoli mapolangolo ! Matopototala timongoli tahi poi̒ii̒ya masaatia botie ; sababu timongoli maa osuukalia lohilao wau humoyongo !
42006026	Matopotala timongoli , wonu ngoa̒amila tau momujimu ; sababu odito olo tinenemoya limongolio helomuji mongo nabi paaluti tojamani muloololio mai . "
42006027	" Bo toli mongoli tamodungohe ola-U̒ masaatia botie , Wau̒ mongohi mai tahuli odie ; tolia̒nga mao̒ timii̒du musumu , wau pohutua mao̒ umopiohe totaa molonuu̒mu .
42006028	Balakatia mao̒ tamolaa̒nati olemu , wau dua̒i mola tamohutu umoleeta olemu .
42006029	Wonu tau molambali putongimu u ngotuwali hulii mao̒ tio molambali putongimu u ngotuwali olo . Wonu jumbamu wahuwolio , wohia mao̒ olo boo̒mu .
42006030	Wonu woluo taa mohile hitua-tuawua to olemu ; wohia mao̒ uito olio ; wau wonu hakuumu wahuwolio , diilalo mao̒ pohilea .
42006031	Pohutua mao̒ taawewo debo odelo otohilaa limongoli pohutuo mai limongolio .
42006032	Wonu timongoli motolia̒ngo totau-tauwala bo wambao̒ totaa motolia̒ngi mongoli , wolo huhutuumu u mopiohu ? Tahi oduusawa olo motolia̒ngo totaa hipo tolia̒ngawa olimongolio !
42006033	Wau wonu timongoli mohutu mao̒ mopiohu bo totau-tauwalo hipohutua u mopiohu to olemu wambao̒ , wolo huhutuumu u mopiohu ? Tahi oduusawa olo hipohutua odito !
42006034	Wau wonu timongoli bo mopobulota doi totau-tauwalo tamoo̒ powalingai , wolo huhutuumu u mopiohu ? Tahi oduusawa olo hemo pobulota doi totaa odusa , lapatao̒ muli pohileelio .
42006035	Musiilio diila odito ! Timongoli bolii̒o mao̒ musi motolia̒ngo musuumu wau mohutu u mopiohu toli mongolio . Timongoli musi mopobulotao̒ , wau diila mao̒ pohalapu muli powalingolio mai . Wonu odito , wuupamu mau̒daa̒ wau timongoli mamowali mongo walao̒ Allahu Taa̒ala Taa Laba-labaalo molanggato . Sababu Allahu Taa̒ala mopiohe hilaa ode taa diila motota mongohi sukuru , wau ode taa moleeto olo .
42006036	Mamusi timongoli odehu hilao debo odelo ti Paapamu olo odehu hilao ! "
42006037	" Diila mao̒ pomutoo̒ taawewo , alihu timongoli lohihilao olo diila butoo̒ lo Allahu Taa̒ala . Diila mao̒ pohukumani taawewo , alihu timongoli lohihilao olo diila hukumanio lo Allahu Taa̒ala . Ambungua mao̒ taawewo , alihu Allahu Taa̒ala olo mongambungu olimongoli .
42006038	Pongohi mao̒ ode taawewo , alihu Allahu Taa̒ala olo mongohi mai olemu ; timongoli mamo lolimo wowohi dadaata tutu umaa tilimengio wobuwobuo̒ olemu . Sababu titimenga u pomake limongoli ode taawewo mapomake lo Allahu Taa̒ala olemu . "
42006039	Lapatao̒ ti Isa losilita mao̒ olimongolio pohumaya u wumbutio mola botie , " Wonu taapitoo̒ modedea̒ taapitoo̒ uwewo , tantu duduulotalo mamodehu ode delomo tanggi .
42006040	Diaaluo muri talebe udaa̒ wolo gurulio . Bo muri tamai lapato lobalajali , mamowali tutuuwauwa debo odelo gurulio .
42006041	Yilongola timongoli moo̒onto pulingo ayu todelomo mato lo wutatumu , hiambola balaki u tomatomu lohihilao diila poo̒tuoto limongoli ?
42006042	Woloolo mola timongoli mowali moloi̒ya ode wutatumu , ' Dulo , wutato , yinggilou̒ mai pulingo ayu boito monto matomu boito , ' hiambola todelomo matomu lohihilao woluo balaki udiila oontonga limongoli ? Wuu taa munapiki ! Yinggilapo balaki uwoluo todelomo matomu lohihilao . Deu̒ito timongoli mowali moo̒onto wolo mopatato wau mowali mohinggi pulingo ayu monto mato lo wutatumu . "
42006043	" Bungo lo ayu u molomiodu diila mongohi hungo u moleeto . Odito olo bungo lo ayu udiila molomiodu diila mongohi hungo u mopiohu .
42006044	Timii̒du bungo lo ayu oonuhe monto hungolio . Pilomulo aa̒ayuwalo kekeei̒ wau hiwoopawa u oduhi diila mongohi hungo lo ara , wau diu̒to oduhi diila mongohi hungo lo angguru .
42006045	Taa mopiohe mopobilohe susuu-aliyaalo u mopiohu sababu hilaalio polupolu lou̒ mopiohu . Taa moleeto mopobilohe susuu-aliyaalo u moleeto sababu hilaalio polupolu lou̒ moleeto . Sababu wolo u wulito lotunggilo ui-uitolo u lumepetai monto hilao . "
42006046	" Yilongola timongoli mongibode ola-U̒ , ' Eeya , Eeya , ' bo diila mopohutu mao̒ wolo upilo tahuda-U̒ mai olemu ?
42006047	Wolita mowali potutuu-wauwonto tahi ponao̒wa mai ode ola-U̒ , wau modungohe tahuda-U̒ wau mopohutu mao̒ ? -- Mopiohulo Wau̒ mopoi̒lalo mai olemu -- .
42006048	Tio debo odelo taa u tou̒ momongu bele mongau̒de modelo-delomolo mao̒ , lapatao̒ mohutu pandemenilio tobotu . Tou̒ woluo taluhe daa̒ wau taluhu dutula molemba bele boito , bele boito diila mowali moe̒etu , sababu mabilongu toitaato pandemeni u mopiohe .
42006049	Bo taa modungohu tahuda-U̒ wau diila mopohutu mao̒ , deu̒ito-yito debo odelo ngotaalio tamomongu bele diila opandemeni . Wonu taluhee daa̒ molemba , bele boito hua̒a mololohubu ; wau antululio boito laba-labaalo daa̒ ! "
42007001	Lapatao̒ mailapato lotahuda mao̒ susuu-aliyaalo boito ode taa dadaata , ti Isa lonao̒ ode Kapernaum .
42007002	Teto woluo polowila lo Roma owato taa otolia̒ngio daa̒ . Wato boito mongongoto wau ngopee̒ yilate .
42007003	Tou̒ polowila boito loo̒dungohe pasali li Isa , tio lopoa̒hu dengolo lota tau̒wa lo Yahudi lonao̒ ode o-Lio mota lohile alihu Tio monao̒ mai mopoo̒luli watolio .
42007004	Tou̒ leidungga mota odeli Isa tau-tauwalo boito malo laba-labaalo lomolohone alihu Tio motulungi polowila boito . " Polowila botie patuti tulungia mao̒ li Paaa̒ , " uali mongolio odeli Isa ,
42007005	" sababu tio motolia̒ngo bungusanto wau malomongu bele potabiaalo ode lamiaatia . "
42007006	Yi ti Isa malonao̒ pee̒-pee̒enta woli mongolio . Tou̒ ti Isa ngopee̒ meidungga mota tobele boito , polowila boito lolao mongo sahabatilio ode o-Lio mai loloi̒ya mao̒ , " Sambelolo ti Paaa̒ susasuusa monao̒ mai ode bele laatia . Watia diila patuti mololimo li Paaa̒ tobele lowatia .
42007007	Uito sababuulio watia lohihilao diila buheli motaalua woli Paaa̒ .
42007008	Sababu watia olo taa̒luku topalenta lotaa toitaato lowatia wau totibawa lowatia woluo olo mongo pajule tamusi taa̒luku topalenta lowatia . Wonu watia mopoa̒hu pajule ngota , ' Monao̒ ! ' tio olo monao̒ ; wau wonu watia moloi̒ya ode tawewo , ' Odia mai ! ' tio olo monao̒ mai . Wau wonu watia momalenta wato lowatia , ' Pohutua mao̒ utie ! ' tio olo mopohutu uito . "
42007009	Ti Isa lolinggolabe loo̒dungohe uito . Tio loili mao̒ wau lotahuda ode taa dadaata tadonggo hidudua̒ o-Lio , " Malo moo̒linggolabe tau botie . Penu boli towolota taulo Isirai̒lu diipo pee̒enta mao̒ Wau̒ loo̒dungga iimani debo odelo utie udaa̒lio ! "
42007010	Tou̒ tau-tauwalo tahe ilahulalio boito luli lohualingai ode bele lo polowila boito , wato boito maloluli .
42007011	Diila lohiheo lapatio mao̒ , Ti Isa lonao̒ ode kota Nain . Tahidudua̒ o-Lio wau taa dadaata lonao̒ wo-Lio .
42007012	Tou̒ ti Isa leidungga totili huhebu hulubangi lokota , tau-tauwalo donggo hemo depita milate ode bulemengo kota . Tailate yito walao̒ talolai̒ , walao̒ bo tuwa-tuwaulo ngotaalio lojanda . Dadaata tuango lipu lokota loduduo̒ woli Ibu boito .
42007013	Tou̒ ti Isa loo̒onto taabua boito , Tio malomonu tulusi lotahuda mao̒ , " Diila hiyongo , Ibu ! "
42007014	Lapatao̒ ti Isa lodudulao̒ ode huhulihe lo tailate boito wau lodedetao̒ . Yi tahi pohulihe malo huheli . Ti Isa lotahuda mao̒ , " Wuu tabohulotau , Wau̒ mohehulai olemu pobongulo ! "
42007015	Tabohulotau tamailate boito , lobongu lotihuloa̒ wau malo bisala . Yi ti Isa malohudu olio odeli maamalio .
42007016	Ngoa̒amila tau mailoohe wau mahi pomujia Allahu Taa̒ala . Timongolio loloi̒ya , " Ngotaalio lonabi daa̒ maa yilumenetai tohuunginto ! Allahu Taa̒ala maledungga mai mopoa̒ahu umati-Lio ! "
42007017	Habari pasali li Isa botie lololadulo mola to ngoilanggubu Yudea wau madala topalitio .
42007018	Tahidudua̒ olei Yahya lopoo̒taa mao̒ olei Yahya ngoa̒amila u mailowali boito . Yi tei Yahya malo tiangai duulota tahidudua̒ olio ,
42007019	tulusi lopoa̒hu olimongolio odeli Isa wau lohintu , " Ti Paaa̒ tamaa meidungga mai moduduo̒ danti lo Allahu Taa̒ala , meaalo mamusi amiaatia mohima mai ngotaalio wewo ? "
42007020	Taduulota tahidudua̒ olei Yahya boito lonao̒ odeli Isa wau malo loi̒ya , " Tei Yahya Tamopolihua lopoa̒hu olamiaatia mai mohintu toli Paaa̒ , wolo ti Paaa̒ tamaa meidungga mai moduduo̒ danti lo Allahu Taa̒ala , meaalo amiaatia mamusi mohima mai taa wewo ? "
42007021	Towakutu boito , ti Isa helo poo̒luli taa dadaata , wau lopolahi dadaata rohu u moleeto , wau lohutu tahi piitoa̒ lowali loo̒onto .
42007022	Oditolio ti Isa lolametao̒ , " Pohualingolo mola odelei Yahya wau poo̒taa mao̒ wolo u iloontonga wau ilodungohe limongoli : taa pitoo̒ loo̒onto , taadidu mowali monao̒ malowali lonao̒ , taa ongongoto lo alipo u moo̒tihela hapato maloluli , taa bungolo maloo̒ dungohu , taa yilate luli tilumumulai , wau Habari Mopiohu lonto Allahu Taa̒ala pilopo habari totaa himosikinia .
42007023	Potisanangilo tutu taa diila o alaasani u diila mololimo ola-U̒ . "
42007024	Lapatio mao̒ mongo utolia lei Yahya boito lonao̒ , ti Isa lolumulo lotahuda totau-tauwalo pasali lei Yahya , tahuda-Lio mao̒ , " Timongoli lonao̒ ode huta datahu u luasi daa̒ wau delita udelita mola lomilohe wolo ? Huo̒yoto ngopata u hiliipa lodupoto ?
42007025	Timongoli lonao̒ mola lomilohe wolo ? Ngotaalio tapake-pake lou̒ mopiohu ? Tau-tauwalo tahipakea uo̒dito wau tatumu-tumulo dadaata ngoa̒amilalo bilubiluloa̒ tobele biluloa̒ saaha li olongia !
42007026	Oditolio , timongoli lumualo mola lomilohe wolo ? Mola lomilohe nabi ngota ? Otutu , tumbao̒ bo lebe mao̒ lonabi ngota .
42007027	Sababu tei Yahya boi-boitolo tamilakusudu todelomo ayati lo Kitabi botie , ' Tabotieelo utoliya-U̒ , ' tahuda lo Allahu Taa̒ala , ' Wau̒ mamolao mai olio meimulo wole-Mu , alihu tio momuo̒ dalalo ole-Mu ! ' "
42007028	" Poo̒toloma mao̒ , " tahuda poli li Isa , " todunia botie diipo pee̒enta mao̒ woluo taalebe udaa̒ wolei Yahya Tamopolihua . Bo taa u pulito kikiio̒ towolota umati lo Allahu Taa̒ala , lebe udaa̒ wolei Yahya Tamopolihua . "
42007029	Ngoa̒amila tau -- tuotuoto tahi pohimoa̒ beya olo -- loo̒dungohe li Isa lotahuda sua̒li boito ; timongoliolo tau-tauwalo tamalo duduo̒ totoonulalo hihiile wolo moo̒ohuu̒ lo Allahu Taa̒ala wau ohilaa mei̒ polihu olei Yahya .
42007030	Bo tau-tauwalo Parisi wau guguu-ruwaalo agama diila lohuto lololimo lanjana lo Allahu Taa̒ala ode batanga limongolio . Timongolio diila lohuto lihua lei Yahya .
42007031	Lapatao̒ ti Isa luli lotahuda , tahuda-Lio mao̒ , " Tingga wolita musi pobandingiyo-U̒ tau-tauwalo tojamani botie ? Debo odelo wolo timongolio ?
42007032	Timongolio debo odelo tau̒kekeei̒ tahi huloa̒a topaatali ; ngopoa̒mbua hipongibode totaa wewo , ' Ami mopoitohei lahu u moe̒engahu olimongoli , bo timongoli diila mohuto mongelungo ! Ami mopolahu mai lahu u ilopatea , wau timongoli diila humoyongo ! '
42007033	Tei Yahya Tamopolihua lonao̒ mai -- tio lopuasa wau diila longilu angguru -- wau timongoli loloi̒ya , ' Tio mai̒lo tuanga lolati ! '
42007034	Walao̒ Manusia lonao̒ mai -- Tio lolamelo wau longilu -- tulusi timongoli loloi̒ya , ' Bilohi tau boito ! Olalowa , hehuwoa̒lo waitio lotahi pohimoa̒ beya wau waitio lotaa odusa ! '
42007035	Openu boli odito tinepo lo Allahu Taa̒ala ilobukuti lonto ngoa̒amila taa u lololimo mao̒ . "
42007036	Ngotaalio lo Parisi tanggulio Simon , loloduwo li Isa lolamelo . Ti Isa lonao̒ ode belelio wau malo tihuloa̒ lolamelo .
42007037	Tokota boito woluo olo taabua ngota tatumu-tumula todelomo dusa . Tou̒ tio loo̒dungohe u ti Isa donggo hemo lamelo tobele taulo Parisi boito , tio malonao̒ mota lodelo buutulu tuwau tuatuanga yinulo moonu .
42007038	Tio tilimihula towulea li Isa totili lo oa̒a-Tio , wau hilumoyongo lou̒ helo pobata oa̒ati Isa wolo ponulio . Lapatao̒ oa̒ati Isa piloo̒ hengulio wolo huwoi̒o tulusi diliilio wau bilatalio loinulo moonu .
42007039	Tou̒ taulo Parisi talo loduwo li Isa loo̒onto mao̒ sua̒li boito , tio loi̒loi̒ya todelomo hilaalio , " Humayaalo tau botie nabi , tantu otaawa-Lio tatoonu taabua boito tamalo dedeta o-Lio , wau deu̒ taabua boito tumutumula todelomo dusa ! "
42007040	Lapatao̒ ti Isa lotahuda mao̒ odelei Simon , " Simon , woluo hitua-tuawua u potahuda-U̒ mai olemu . " " Joo Paaa̒ Guru , " tametao̒ lei Simon , " poleleyalo mai . "
42007041	Ti Isa lotahuda mao̒ , " Woluo taduulota obiloli totaa upilo bulotalio doi . Tangotaalio obiloli limo lohetuto doi talaa̒ , wau tangotaalio poli limo lopulu doi talaa̒ .
42007042	Duduulotalo diila loo̒bayali biloli boito , yi biloli limongolio mailulutio . Nte tatoonu towolota limongolio duulota boito talebe motolia̒ngo totaa lopobulota doi boito ? "
42007043	" To lantobu lowatia taa u dadaata daa̒ pilo lulutalio to biloli ! " tametao̒ lei Simon . " Huhamaamu otutu , " tametao̒ li Isa .
42007044	Lapatao̒ ti Isa lomiloheo̒ taabua boito wau lotahuda odelei Simon , " Yio̒ maloo̒onto taabua botie ? Wau̒ lonao̒ mai ode belemu , wau yio̒ diila lopohetu taluhu u lopobelesi oa̒atu-U̒ ; bo taabua botie malo pobelesi oa̒atu-U̒ wolo ponulio , wau lopohengu wolo huwoi̒o .
42007045	Yio̒ diila lololimo ola-U̒ lou̒ lodilo , bo taabua botie diila lohuheli lodilo oa̒atu-U̒ anggadu Wau̒ leidungga mai odia .
42007046	Yio̒ diila lolooheo̒ yinulo moonu to lunggongu-U̒ , bo taabua botie maloloohu yinulo moonu to oa̒atu-U̒ .
42007047	Otutu : tolia̒ngio u udaa̒ boito mopoi̒laalo deu̒ dusalio u dadaata mai̒lambungu ! Wonu tau ambunguolo ngoi̒di , tolia̒ngio olo bo ngoi̒di . "
42007048	Lapatao̒ ti Isa lotahuda mao̒ to taabua boito , " Duduusaamu mai̒lambungu . "
42007049	Tau-tauwala wewo tahi huloa̒a hipolamela woli Isa mahipo bisalawa ngota-timongota " Tatoonu tau botie tunggula mowali mongambungu dusa ? "
42007050	Boti Isa lotahuda mao̒ to taabua boito , " Sababu yio̒ palacaya to ola-U̒ , yio̒ mapiloa̒ahu . Ponao̒lo wolo damee ! "
42008001	Diila lohiheo lapatio mao̒ , ti Isa malonao̒ ode kokoo-tawaalo wau kakaa-mbunguwalo , mola lopohabari Habari Mopiohu deu̒ Allahu Taa̒ala molumula momalenta odelo Olongia . Mopulu wau duulota tahidudua̒ o-Lio lodudua̒ o-Lio .
42008002	Odito olo dengolo lota mongobua tamaa piloo̒luli lonto rohu u moleeto wau ngongoto . Timongolio boitolo ti Maria tai̒lunte Mahadalena ( pitu rohu u moleeto u mailinggi lonto oli Mahadalena ) ;
42008003	ti Yohana olo , dile lei Khuja , pogawee lobele biluloa̒ saaha lei Herodes ; ti Susana , wau donggo dadaata mongobua wewo . Wolo onggosi limongolio lohihilao , timongolio helomantu li Isa wau tahidudua̒ o-Lio .
42008004	Tau-tauwala debo laito hiponao̒wa mai odeli Isa lonto totoonulalo kota . Wau tou̒ madadaata tahia̒mbua , ti Isa losilita mao̒ olimongolio pohumaya odie mola botie :
42008005	" Tamoomengia ngota lonao̒ lomua̒yade bili . Tou̒ tio donggo hemo mua̒yade , woluo bili u lobiihuto todalalo . Ngotayadu he ilodutaa̒ lotau wau uwewolio he ilila lobulungi .
42008006	Woluo olo u lobiihuto totambati u hibotu-botua . Tou̒ tumbingio yilumualai pilomulo boito malo lolante sababu hutalio mohengu .
42008007	Woluo olo bili u lobiihuto tohungio lodiu̒to oduhi . Diu̒to oduhi boito tilumumulo pee̒-pee̒enta wolo bili boito , wau lohupeta bili boito tilinggula yilate .
42008008	Bo woluo olo bili u lobiihuto tohuta u molomiodu , lapatao̒ tilumumulo wau lomungo ngohetuto piu̒wa . " Lapatao̒ losilita pohumaya boito , ti Isa lotahuda mao̒ , " Wonu obulonga , podungohulo ! "
42008009	Tahidudua̒ li Isa lohintu o-Lio boli lo pohumaya boito .
42008010	Ti Isa lolametao̒ , " Timongoli maloo̒ toduo wowohi lo Eeya u motota mao̒ hitua-tuawua u sangaja hetuuo̒lo pasali lou̒ woloolo mola Allahu Taa̒ala momalenta odelo Olongia . Bo tau-tauwalo wewo ilaajali wolo pohumaya , alihu timongolio mopoo̒tuoto , bo diila motota wolo u motoduo ; wau timongolio moo̒dungohe , bo diila mongalati . "
42008011	" Utieelo boli lo pohumaya boito : Bili boito deu̒ito-yito tahuda lo Allahu Taa̒ala .
42008012	Bili u lobiihuto todalalo debo odelo tahipo dungohe tahuda boito . Bo ibilisi mai lolambata habari boito lonto hilaa limongolio , alihu timongolio diila mao̒ palacaya wau poa̒ahuwolo .
42008013	Bili u lobiihuta to hibotu-botua debo odelo taa u towakutu lodungohe habari boito , lololimo wolo hilaa sanangi . Bo habari boito diila longuwaa̒to todelomo hilaa limongolio . Timongolio palacaya bo ngopee̒ mola . Wau tou̒ yimontala meidungga timongolio momaahu .
42008014	Bili u lobiihuta todelomo diu̒ta oduhi debo odelo taa u modungohe habari boito , bo molawalo pasali lo tutumuli mongolio wau motohilaa tumumula dadaata ngoa̒amilalo wau sanangi todelomo dunia botie . Ngoa̒amilalo boito mohupeta olimongolio tilinggula diila mongohi hungo u mopiohu .
42008015	Bili u lobiihuto tohuta u molomiodu debo odelo taa u modungohe habari boito , lapatao̒ tilahulio todelomo hilao u mopiohu wau motulidu . Timongolio moo̒ tahangi tunggula mongohi hungo . "
42008016	" Diaaluo tamo polei̒to tohe tulusi molau̒be wolo tombe , meaalo dutuolio to walungo potuluhe . Tio mamopodutu tohe boito to oa̒ato tohe , alihu taa u tumuwotai moo̒onto baangio .
42008017	Diaaluo u hituua̒ udiila oontonga ; wau diaaluo u hitua-tuawua u sangaja hetuuo̒lo udiila tamo bonggali wau otaawa .
42008018	Sababu uito poo̒tuota mao̒ tio̒otutua wolo u dilungohe limongoli . Sababu taa u mawoluo , mawohialio lebe dadaata mao̒ ; bo taa u diaaluo , ngoi̒di udonggo woluo to olio mahamaalio olo . "
42008019	Tiilo wau mongo wutati Isa lonao̒ mai ode o-Lio , bo timongolio diila lowali tilunggula mota o-Lio sababu malo odito daata lotau .
42008020	Yi woluo ngotaalio taloloi̒ya mao̒ odeli Isa , " Paaa̒ , tiilo li Paaa̒ wau mongo wutati Paaa̒ woluo to bulemengio . Timongolio ohilaa modunggaya woli Paaa̒ . "
42008021	Boti Isa lotahuda mao̒ olimongolio , " Tau-tauwala tamodungohe tahuda lo Allahu Taa̒ala wau pohutuolio , maa timongoliolo tiilo wau mongo wutatu-U̒ . "
42008022	Todulahu tuwau ti Isa wolo tahidudua̒ o-Lio lotitae̒ tobulotu . " Dulo ito monao̒ ode ngotuwali lobulalo , " tahuda mao̒ li Isa olimongolio . Yi timongolio olo malo monggato .
42008023	Tou̒ timongolio donggo hibitea , ti Isa malei tuluhu . Debolo dutalo daa̒ lolemba mai bulalo boito . Taluhu mahe tumuwoto ode delomo bulotu , tilinggula mamoo̒ topotala olimongolio ngoa̒amilalo .
42008024	Tahidudua̒ li Isa lonao̒ mai ode o-Lio wau malo pobongu o-Lio . Timongolio loloi̒ya , " Paaa̒ Guru , Paaa̒ Guru , matopotala ito ! " Ti Isa lobongu wau longantingao̒ dupoto wau buo̒ola udonggo bale-baleyanga daa̒ boito . Dupoto wau buo̒olo boito olo yiloole tulusi bulalo maloliilo .
42008025	Lapatao̒ ti Isa lotahuda to tahidudua̒ o-Lio , " Yilongola timongoli diila palacaya ola-U̒ ? " Timongolio malo linggolabu wau yiloohe . Wau timongolio malo loi̒ya ngota-timongota , " Tatoonu tutuulio tutu tau botie tilinggula longohi palenta todupoto wau buo̒olo , wau Tio olo dilungohelio ! "
42008026	Ti Isa wau tahidudua̒ o-Lio tulusi lobite tilinggula mola ode madala lo Gerasa to ngotuwali lo Bulalo Galilea .
42008027	Tou̒ ti Isa lobotulai ode tudulio , tio nilao̒ mai lo talolai̒ ngota tamaa ilotuanga lorohu u moleeto . Tau boito lonto kota . Malohiheo tio diilalo hemohiboo̒ wau diila mohuto motitola tobele . Tio bo mohuto motitola to gogoowaalo tambati lokuubulu .
42008028	Tou̒ loo̒onto mao̒ li Isa , tio longuatio̒ tulusi losujudu totalu li Isa wau longibodu . " Isa , Walao̒ Allahu Taa̒ala Taa Laba-labalo molanggato ! Mapongola-Mu wau̒ botie ? Pohileu̒ diila mao̒ sikisai wau̒ ! "
42008029	Tau boito loloi̒ya odito sababu ti Isa malo malenta rohu u moleeto boito lohinggi mao̒ lonto olio . Tingga maito tio hekawasa lorohu u moleeto boito tilinggula penu boli uluu̒ wau oa̒atio mai̒lawadu wolo lante wau hedahaalo tio̒otutua , bo debo donggo mowali buntoolio lante boito tulusi hedeloo lorohu u moleeto ode huta hungayo u luasi daa̒ .
42008030	Ti Isa lohintu mao̒ totau boito , " Tatoonu tanggulumu ? " " Tanggulo watia ' Legiun ' , " tametao̒ lotau boito -- sababu woluo ngohuntua rohu u moleeto umaa tilumuwoto ode delomo batangalio .
42008031	Roroo-huwaalo u moleeto boito lohile lou̒ tio̒otutua alihu ti Isa diila mopolahi olimongolio ode delomo liito malikili-mautu .
42008032	Membideo̒ lotambati boito ngohuntua daa̒ boi hipo peehuma ua̒alolio tobinggi lohuludu . Roroo-huwaalo u moleeta boito lohile tio̒otutua odeli Isa alihu poluasia-Lio tumuwoto ode delomo bobooiyalo boito . Wau ti Isa akolo .
42008033	Yi roroo-huwaalo umoleeta boito yilumualao̒ totau boito wau tilumuwoto ode bobooiyalo boito . Lapatao̒ bobooiyalo boito tilumeteo̒ wau lotidehu lonto binggi loliito ode bulalo , tulusi loa̒humo .
42008034	Tahi podahawa boi boito loo̒onto wolo u mailowali . Yi timongolio tilumeteo̒ wau lopololadu habari boito tokota wau kambungu totililio .
42008035	Lapatao̒ tau-tauwalo yilumualai lomilohe wolo u mailowali . Timongolio lonao̒ mai odeli Isa , wau teto ilodungga limongolio taa u malo lopato lonto roroo-huwaalo u moleeto boito donggo hulohuloa̒a totili lo oa̒ati Isa . Tio maboo̒boo̒ wau pikiilangilio malobaango . Timongolio mailoohe .
42008036	Timongolio taloo̒onto uilowali boito malo silita totau-tauwala woloolo mola tau boito piloo̒luli-Lio .
42008037	Lapatao̒ ngoilanggubu tuango lipu lo Gerasa boito lohile tio̒otutua alihu ti Isa mololaa mao̒ tambati boito , sababu timongolio ngoa̒amila moohe daa̒ . Oditolio ti Isa lotitae̒ tobulotu malo hualingo .
42008038	Taa u malo lopato lonto roroo-huwaalo u moleeto boito lomolohone mao̒ li Isa alihu tio mowali moduduo̒ . Boti Isa lopoa̒hu olio lonao̒ , tahuda-Lio mao̒ ,
42008039	" Pohualingolo wau pohabaria mao̒ wolo umaa pilohutu lo Allahu Taa̒ala olemu . " Yi tau boito malonao̒ helopo habari to ngoilanggubu tutulo kota , wolo umaa pilohutu li Isa olio .
42008040	Tou̒ ti Isa luli lohualinga mota to ngotuwali lobulalo , Tio yilimaalio lou̒ hiwengahe lotau-tauwalo sababu timongolio donggo hemohima o-Lio .
42008041	Lapatao̒ malonao̒ mai tau̒wa ngota lobele potabiaalo u teto . Tanggulio Yairus . Tio losujudu totalu li Isa wau lohile tio̒otutua alihu ti Isa monao̒ mai ode belelio ,
42008042	sababu bo ngota-ngotaalo walai̒o taabua u tutumulio mopulaa dulo taunu mawimbide mate . Tou̒ ti Isa donggo dulu-dulungo ode bele lei Yairus , tau-tauwalo hemo huntu-huntula o-Lio lonto totoonulalo tutulio .
42008043	To wolotalio woluo olo taabua ngota tamaa mopulaa dulo taunu mongongoto pilobaa̒ta loduhu u aa̒aita wolo dulahio . Tio malo poo̒pulito ngoa̒amila milikiilio lei̒ wunemo toli dokuteli , bo diaalo mao̒ talowali lopoo̒luli .
42008044	Taabua boito lohimbido̒ li Isa loli wulea , tulusi lodedeta biihu lo jumba-Lio . Tou̒ boitolo mola duhu lotaabua boito lotonggodu .
42008045	Ti Isa malo hintu , " Tatoonu talo dedeta ola-U̒ ? " Ngoa̒amila tau lomaahu . Tulusi tei Petrus loloi̒ya , " Paaa̒ , dadaata daa̒ tau topalito li Paaa̒ ; timongolio hemo huntu-huntula li Paaa̒ ! "
42008046	Ti Isa lotahuda mao̒ , " Bo woluo talo dedeta ola-U̒ . Otaawa-U̒ uito , sababu woluo lotolo u yilumualai lonto ola-U̒ . "
42008047	Taabua boito lotota mai lou̒tau deu̒ huhutuulio mai̒lo tahua . Oditolio tio malonao̒ mai lou̒ hulu-huluhelio wau losujudu totalu li Isa . Yi tio malo silita totalu lotaa ngoa̒amila , yilongola tio lodedeta li Isa , wau deu̒ ngongotio loluli tosaaa̒tilo boito .
42008048	Ti Isa lotahuda mao̒ olio , " Walau̒u-U̒ , sababu yio̒ palacaya ola-U̒ , yio̒ maloluli . Ponao̒lo wolo moa̒ahu . "
42008049	Tou̒ ti Isa donggo hemobisala , wato ngota lonao̒ mai lonto bele lei Yairus . Tio loloi̒ya mao̒ olei Yairus , " Pusili li Tuani mailate . Sambelolo ti Tuani moposuusa li Paaa̒ guru poli . "
42008050	Tou̒ ti Isa loo̒dungohe uito , Tio lotahuda mao̒ odelei Yairus , " Diila oohe , tumbao̒ pomalacayalo wau walau̒mu mamoluli . "
42008051	Tou̒ leidungga mota ode bele lei Yairus , ti Isa diila longohi openu bo ngotaa mao̒ tumuwoto wo-Lio ngopohia tei Petrus , tei Yahya , tei Yakobus wau mongo dulaa̒ lo walao̒ boito wambao̒ .
42008052	Ngoa̒amila tau mahe hiyongo wau hihunggalaa̒ sababu ilopatea lowalao̒ boito . Boti Isa lotahuda mao̒ , " Diila hiyongo . Walao̒ boito diila yilate , tio bo tuutuluhu ! "
42008053	Timongolio helopoi̒ii̒ li Isa , sababu otaawa limongolio walao̒ taabua boito mailate .
42008054	Lapatao̒ ti Isa malodihu uluu̒ lo walao̒ boito wau lotahuda mao̒ " Pabongulo , Nou̒ ! "
42008055	Nyawa lo walao̒ boito luli lohualingai ode walao̒ boito , wau tou̒ boitolo mola tio malobongu . Lapatao̒ uito ti Isa lopoa̒hu olimongolio lopo tamelao̒ walao̒ boito .
42008056	Mongo dulaa̒ lo walao̒ boito lolinggolabe daa̒ . Boti Isa malodini olimongolio mopohabari u mailowali boito openu boli olita .
42009001	Ti Isa lotiangai mopulaa duulota tahidudua̒ o-Lio , tulusi longohi kawasa olimongolio mopolahi roroo-huwaalo u moleeto wau mopoo̒luli ngongoto .
42009002	Lapatao̒ Tio lopoa̒hu olimongolio lonao̒ mopoo̒luli tahi ngongota wau mopololadu habari pasali woloolo mola Allahu Taa̒ala mamomalenta odelo Olongia .
42009003	" Diila mao̒ podelo wolo-wolo to nonao̒mu , " tahuda li Isa olimongolio . " Diila mao̒ podelo tunggudu , meaalo bututu losadaka , meaalo ua̒alo , meaalo doi , meaalo kaingi dulopita .
42009004	Openu boli tou̒toonu timongoli tolimoolio , potitolapo teto sambe timongoli mololaa mao̒ kota boito .
42009005	Wau tou̒toonu timongoli diila tolimoolio , tou̒ timongoli mololaa mao̒ kota boito , polotaa̒ mao̒ peaahuo̒ topaladu oa̒atumu , odelo poe̒ela ode limongolio . "
42009006	Tahidudua̒ li Isa malo monggato , tulusi lonao̒ ode kakaa-mbunguwalo mota lopohabari Habari Mopiohu boito wau lopoo̒luli tahi ngongota to utoonulalo mao̒ .
42009007	Tou̒ tei Herodes , hemo malenta to Galilea , loo̒dungohe pasali lo ngoa̒amila uilowali boito , tio malolingu . Sababu woluo talo loi̒ya deu̒ tei Yahya Tamopolihua maaluli tilumumulai .
42009008	Woluo olo talo loi̒ya deu̒ tei Elia maaluli tilimimbulu mai . Taawewo olo loloi̒ya deu̒ ngotaalio lonabi lonto mongo nabi to muloololio mai daa̒ maaluli tilumumulai .
42009009	Tei Herodes loloi̒ya , " Wau̒ malo poa̒hu talo limade lunggongee Yahya . Bo Tau botie , tutuulio tutu tatoonu Tio ? Madadaata u ilodungoheu̒ pasalii-Lio . " Yi tei Herodess lotolopani u momilohe li Isa .
42009010	Mongo rasulu li Isa luli lohualingai wau helo hungguli mao̒ toli Isa ngoa̒amila u mapilohutu limongolio . Ti Isa lotianga olimongolio , tulusi lonao̒ pee̒-pee̒enta woli mongolio lotiwiwi tokota Betsaida .
42009011	Bo tou̒ ilotaawa lotau-tauwalo sua̒li boito , timongolio malo dudua̒ li Isa . Tio lololimo olimongolio , tulusi lotahuda mao̒ ode limongolio pasali lou̒ woloolo mola Allahu Taa̒ala momalenta odelo Olongia . Wau Tio olo helo poo̒luli tahi ngongota towolota limongolio .
42009012	Tou̒ dulahee matumolopa mola , tamopulaa duulota tahidudua̒ li Isa lonao̒ mai ode o-Lio wau loloi̒ya , " Paaa̒ tambati botie tihitihi mai . Lebe mopiohu pei̒ nao̒walo li Paaa̒ tau-tauwala botie , alihu timongolio mota motali mai ua̒alo wau tambati pohuheliyalo to kakaa-mbunguwalo wau dedee-sawaalo totili mao̒ leewe . "
42009013	Boti Isa lolametao̒ , " Timongolilo tamopo tamelao̒ olimongolio . " Tahidudua̒ li Isa loloi̒ya mao̒ , " Woluo to olamiaatia roti bo limo lobotu wau uponula dulo botu . Wolo amiaatia tamusi motali mai ua̒alo ode taa ngoa̒amila botie ? "
42009014	( Woluo otanu limo lolihu lota mongo lolai̒ teto . ) Ti Isa lotahuda mao̒ to tahidudua̒ o-Lio , " Ahuli mao̒ tau-tauwalo botie motihuloa̒ ngopo-ngopolemboa̒ , otanu limo lopuulota ngopolembua . "
42009015	Tahidudua̒ li Isa boito malohutu wolo u tilahuda mao̒ li Isa olimongolio .
42009016	Lapatao̒ ti Isa malohama limo lobotu roti wau dulo botu uponula boito tulusi yilumanggela mola ode hulungo wau lolapali sukuru to Allahu Taa̒ala . Lapatao̒ uito Tio malo mita-mitangao̒ roti wau uponula boito tulusi longohi mao̒ to tahidudua̒ o-Lio alihu taya-tayadulio mota totaa dadaata boito .
42009017	Timongolio ngoa̒amilalo lolamela tunggula lobutuhu . Lapatao̒ tahidudua̒ li Isa malo himoo̒ lebe lou̒ aalo boito daatalio mopulaa dulo kalanji .
42009018	Todulahee tuwau , tou̒ ti Isa donggo hemodua̒ tutuwau , tahidudua̒ li Isa lonao̒ mai ode o-Lio . Ti Isa lohintu mao̒ olimongolio , " Modudua̒ loi̒ya lotau , tatoonu Wau̒ botie ? "
42009019	Timongolio lolametao̒ , " Woluo talo loi̒ya tei Yahya Tamopolihua . Woluo olo talo loi̒ya tei Elia , tawewo olo loloi̒ya tala ngota lonabi tojamani muloololio mai tamaa tilumumulai . "
42009020	" Bo moduduo̒ olimongoli lohihilao , tatoonu Wau̒ botie ? " yilintu mao̒ li Isa . Tei Petrus lolametao̒ , " Ti Paaa̒lo Olongia Tamoo-poa̒ahua tapilo danti mai lo Allahu Taa̒ala . "
42009021	Lapatao̒ ti Isa lotahuda to tahidudua̒ o-Lio . " Diila mao̒ polelea sama-samaata sua̒li botie penu boli olita . "
42009022	Ti Isa lotahuda olo , " Walao̒ Manusia memangi musi modutolo dadaata wau tehengia lomongo tau̒wa wau mongo iimamu tau̒wa , wau guguu-ruwaalo agama . Tio mapateelio mate-mateelo mao̒ , bo todulahu otolulio mamuli bongulo-Lio mai . "
42009023	Lapatao̒ ti Isa lotahuda mao̒ totaa ngoa̒amila tawoluo teto , " Tamotohilaa moduduo̒ ola-U̒ , musi molipatao̒ polohuna daa̒ lo batangalio lohihilao , momota salipulio timii̒du dulahu , wau tulusi moduduo̒ ola-U̒ .
42009024	Sababu taa u motohilaa momintengi tutumulio , mao̒olia lo tutumulio . Bo taa u mopobake tutumulio duo̒lo polohuna daa̒ ola-U̒ mapoa̒ahuwolo .
42009025	Wolo pae̒daalio to tahingota-ngotaawa wonu ngoilanggubu dunia botie mowali hakuulio , bo tio moluusa wau oolia lo tutumulio ?
42009026	Wonu tau moolito momasisi ola-U̒ wau pongaajali-U̒ , Walao̒ Manusia olo mamoolito momasisi tau boito tou̒ Tio meidungga mai wolo kawasaa-Lio , wau wolo kawasa li Paapa wau mamaa-lai̒katiyalo tamantali !
42009027	Ototai mao̒ : towolota limongoli teewe woluo tadiila mate tou̒ tio diipo moo̒onto Allahu Taa̒ala momalenta . "
42009028	Otanu ngodiminggu mola lapatao̒ ti Isa helo ngaajali susuu-aliyaalo boito , Tio lodelo olei Petrus , Yahya wolei Yakobus ode hui̒dee tuwau mola lodua̒ .
42009029	Tou̒ ti Isa donggo hemodua̒ teto , laku-Lio malobolio̒ wau boo̒-Lio malowali loputio̒ hii̒nta-intaawa .
42009030	Debolo taduulota , deu̒ito-yito tei Musa wolei Elia lopobilohei batangalio wolo tinelo lonto sologa . Timongolio helo bisala woli Isa pasali lo opopate-Lio udiilalo mohiheo matolimoo-Lio to Yerusalemu .
42009031	
42009032	Towakutu boito tei Petrus wau mongo tamanilio malei tuluhu , bo debolo lobongu lomola , wau loo̒onto li Isa matine-tinela wau taduulota boito tihutihula wo-Lio .
42009033	Tou̒ taduulota boito malo lolaa mao̒ li Isa , tei Petrus loloi̒ya odeli Isa , " Paaa̒ Guru , sanangi tutu ito teea . Lebe mopiohu amiaatia momongu mao̒ kema tolo wale ; tuwau uwoli Tuani tuwau uwolee Musa , wau tuwau olo uwolee Elia . " ( Tei Petrus loloi̒ya odito diila mongalati wolo uloi̒yalio . )
42009034	Tou̒ tei Petrus donggo bisabisala , timongolio matilau̒bei loheengo , tilinggula timongolio mailoohe .
42009035	Lapatio mao̒ lonto heenga boito ilodungohe suala u lotahuda mai , " Tabotieelo Walau̒-U̒ tatilulaotu-U̒ , Dungohi mao̒ Tio ! "
42009036	Tou̒ suala boito malopoo̒yo , timongolio loo̒onto li Isa tutuwau teto . Tahidudua̒ li Isa hipoo̒yonga wambao̒ pasali ngoa̒amilalo boito , wau diila lopoo̒taa penu boli olita wolo umaa iloontonga limongolio .
42009037	Loloombulio mola ti Isa wau toulota tahidudua̒ o-Lio lotuhutai lonto hui̒dee boito , wau taa dadaata lonao̒ mai odeli Isa .
42009038	Talolai̒ ngota lonto huungo lotaa dadaata boito malo nguatio̒ , " Paaa̒ Guru , tulungia mai bilohi mao̒ walao̒ watia -- tio ngota-ngotaalo walao̒ watia !
42009039	Wonu rohu umoleeta boito mopo ngongoto olio , tio bolo monguatio̒lo mola wau wawai̒o hemo buwalodu tunggula ngangolio he lumolombula . Rohu umoleeta boito laito hemo posikisa olio , wau diila mohuto lumuwalo monto olio !
42009040	Mapilohile lowatia to tahidudua̒ li Paaa̒ u mopolahi rohu u moleeto boito , bo timongolio diila loo̒wali . "
42009041	Ti Isa lolametao̒ , " Mailaba timongoli botie ! Tutuulio tutu timongoli tau-tauwalo tahelo halahu lonto dalalo u otutu wau diila palacaya ! Tunggula omolua Wau̒ musi motibiluloa̒ woli mongoli , wau mosabali woli mongoli ? Delowa mai walau̒mu boito odia mai ! "
42009042	Tou̒ walao̒ boito donggo dulu-dulungai odeli Isa , rohu umoleeta boito lopobanti olio wau lohutu wawai̒o helo buwalodu . Boti Isa lomalentao̒ rohu umoleeta boito yilumualo wau walao̒ boito maloluli . Lapatao̒ walao̒ boito luli yiludulio mao̒ ode liyamolio .
42009043	Ngoa̒amila tau hilinggolabe loo̒onto kawasa lo Allahu Taa̒ala u odito udaa̒alio . Tou̒ tau-tauwalo donggo hilinggolabe loo̒onto ngoa̒amila u pilohutu-Lio , ti Isa malo tahuda to tahidudua̒ o-Lio ,
42009044	" Poo̒tuotalo mopio-piohulo mao̒ wau diila lipata upilo tahuda-U̒ mai botie : Walao̒ Manusia mawuduolio ode kawasa lomanusia . "
42009045	Bo tahidudua̒ li Isa boito diila mongalati tahuda-Lio boito . Sua̒li boito hitua-tuawua u sangaja hetuuo̒lo toli mongolio alihu timongolio diila mongalati . Bo timongolio moohe mohintu sua̒li boito o-Lio .
42009046	Towolota lo tahidudua̒ li Isa malo hahaamawa pasali lo tatoonu monto olimongolio tapulito udaa̒ .
42009047	Otaawa li Isa pikiilangi limongolio , sababu uito Tio malohama tau̒kikiia̒ ngota pilopotihu-Lio totili-Lio .
42009048	Lapatao̒ Tio lotahuda mao̒ to tahidudua̒ o-Lio , " Taa molilimo walao̒ botie sababu Wau̒ , boliilio mao̒ mololimo ola-U̒ . Wau taa mololimo ola-U̒ , mololimo o-Lio talolao mai ola-U̒ . Sababu taa upulito kikiio̒ towolota limongoli , matio-tiolo tapulito udaa̒ ! "
42009049	Tei Yahya loloi̒ya mao̒ , " Tuani , amiaatia loo̒onto tau lopolahi lati to tangguli Tuani , wau amiaatia lodini olio , sababu tio diila lonto olanto . "
42009050	" Diila mao̒ dinia tio , " tahuda li Isa odelei Yahya wau to tahidudua̒ li Isa wewolio , " Sababu taa diila moluwali olimongoli , boliilio mao̒ motiwambao̒ toli mongoli . "
42009051	Tou̒ malembidu wakutuulio li Isa bintao̒-Lio mola ode sologa , Tio lohama mao̒ putusani u monao̒ ode Yerusalemu .
42009052	Yi Tio lopoa̒hu talo timulo wo-Lio . Tau-tauwala tai̒lahula-Lio boito malonao̒ , tulusi tilumuwoto ode kambungu tuwau to Samaria u lopodapato totoonulalo hitua-tuawua odeli Isa .
42009053	Bo tau-tauwalo to kambungu boito diila lohuto lololimo li Isa , sababu loi̒laalo daa̒ Tio donggo dulu-dulungo ode Yerusalemu .
42009054	Yi tou̒ tahidudua̒ li Isa , deu̒ito-yito tei Yakobus , wau tei Yahya lotota pasali losua̒li boito , timongolio malo loi̒ya , " Eeya , wolo Eeya mohuto , mongowatotia mohile tulu motuhutai monto hulungo mai mopobinasa totau-tauwalo botie ? "
42009055	Ti Isa lopalingao̒ , tulusi loingo olimongolio .
42009056	Lapatao̒ uito timongolio malonao̒ ode kambungu uwewo .
42009057	Tou̒ ti Isa wau tahidudua̒ o-Lio donggo hemo tolonga mola lononao̒lio , woluo taa loloi̒ya mao̒ li Isa , " Paaa̒ , watia yinao moduduo̒ li Paa̒a penu boli deu̒toonu ! "
42009058	Ti Isa lolametao̒ , " Saligala oliyango , wau bulungi obeelealio , bo Walao̒ Manusia diila otambati potibalatalo . "
42009059	Lapatao̒ ti Isa lotahuda mao̒ ode ngotaalio wewo , " Dudui̒ mai Wau̒ , " Bo tau boito loloi̒ya , " Paaa̒ , polulia mai watia mohualingopo mola molobunga oliyamo lowatia . "
42009060	Ti Isa lolametao̒ , " Huliimao̒ taamate molobungo taa matelio lohihilao . Bo yio̒ , ponao̒lo wau pololade mota habari deu̒ Allahu Taa̒ala malo lumulo lomalenta . "
42009061	Woluo olo ngotaalio wewo talo loi̒ya , " Paaa̒ , watia yinao moduduo̒ li Paaa̒ , bo poluliyapo mai watia mohualingopo mola mohintu . "
42009062	Ti Isa lotahuda mao̒ ode tau boito , " Taa umaa lolumula lomadeo̒ , lapatao̒ moili ode wulea , diila paatuti mowali pongawaa̒ umati lo Allahu Taa̒ala . "
42010001	Lapatao̒ uito Eeya lolulaotao̒ pitu lopuulota muri poli , tulusi lalao olimongolio duduulota lotimulo wo-Lio ode timii̒du kota wau tambati u manao̒o-Lio .
42010002	" Tilapulo u otoloolo dadaata , " tahuda-Lio mao̒ ode limongolio , " bo tamokalaja u mongotolao̒ bo ngoi̒di . Sababu uito , pohilea mao̒ totaa ohuu̒o lo halabolu alihu tio molao mai tamokalaja u mongotolo tilapulo pilomulo-Lio .
42010003	Naa , pomonggatolo ! Wau̒ molao olimongoli debo odelo himba tohuungo saligala .
42010004	Diila podelo dompeti meaalo bututu losadaka , meaalo sapatu . Diila mao̒ pohuheli tohuungo dalalo u mosalamu penu boli to ngotaalio olo . Wonu timongoli tumuwoto tobele ngowale , polelea mao̒ mulomulo , ' Pohileaala dua̒ moa̒ahulo tato delomo bele botie . '
42010005	
42010006	Wonu teto woluo taa u motohilaa dame , salamu dameemu boito matatapu to olio ; wonu diila , muli potoulia mai salamu dameemu boito .
42010007	Potitolaalo wambao̒ tobele ngowale . Tolimoa mao̒ wolo u pohintalio olemu teto , sababu taa u mokalaja ohaku mololimo wuupalio . Diila mao̒ limbatao̒-limbatao̒ monto bele ngowale ode bele uwewo .
42010008	Wonu timongoli meidungga tokota tuwau wau mola teto timongoli tolimoolio lou̒ mopiohu , tamela mao̒ wolo u pohintalio olimongoli teto .
42010009	Poo̒lulia mao̒ tau-tauwalo tahi ngongota tokota boito , wau pohabaria mao̒ totau-tauwalo teto , ' Allahu Taa̒ala mahua̒a molumulo momalenta odelo Olongia tohuungi mongoli . '
42010010	Bo wonu timongoli meidungga tokota tuwau wau teto timongoli diila tolimoolio , lualao̒ ode dalalo wau loi̒ya mao̒ ,
42010011	' Tumbao̒ peyahuo̒ lokotamu u medembinga to oa̒ato lami , polotao̒ lami odelo poe̒ela olemu . Bo ototai mao̒ deu̒ malembidei saaa̒tilio Allahu Taa̒ala molumulo momalenta odelo Olongia tohuungi mongoli ! '
42010012	Poo̒toloma mao̒ , todulahu kiama , taulo Sodom malebe gambangi ambunguo lo Allahu Taa̒ala wolo taulo kota boito ! "
42010013	" Matopotala timongoli , Korajim ! Wau matopotala timongoli , Betsaida ! Humayaalio mamoo̒o-linggolabeyalo u pilohutu tohuungi mongoli boito mapilohutu tokota Tirus wau Sidon , matantu tau-tauwalo mola teto malohiheo lolilihu to duduu-sawaalo limongolio , wau momake boo̒ motilimi wau mopodutu peyahuo̒ to lunggongi mongolio .
42010014	Todulahu kiama , tau-tauwalo Tirus wau Sidon malebe gambangi ambunguo lo Allahu Taa̒ala woli mongoli .
42010015	Wau timongoli , Kapernaum ! To pikiilangi limongoli , timongoli mapolaio̒olo demolo sologa ? Diila ! Tumbao̒ timongoli bo mapomahulio ode nalaka ! "
42010016	Lapatao̒ ti Isa lotahuda mao̒ to tahidudua̒ o-Lio , " Taa u modungohe olimongoli , modungohe ola-U̒ . Taadiila mololimo olimongoli , diila mololimo ola-U̒ , wau taadiila mololimo ola-U̒ , diila mololimo olo to talolao mai ola-U̒ . "
42010017	Tapitu lopulu lota muri boito malo hualingai lou̒ hiwengahe daa̒ . " Eeya , " loi̒ya mao̒ limongolio , " roroo-huwaalo umoleeta olo lodungohe to mongowatotia wonu mongowatotia momalenta olimongolio to tanggulo Eeya ! "
42010018	Ti Isa lolametao̒ , " Wau̒ loo̒onto Ibilisi lodehu mai lonto hulungo odelo ilato .
42010019	Ototai mao̒ ! Timongoli mailohiya-U̒ kawasa alihu timongoli mowali modutaa̒a tulidu wau bambau wau mongantulu ngoa̒amila lotolo musu , wau diaaluo penu boli tuwau mao̒ u mowali mopoo̒ topotala olimongoli .
42010020	Openu boli odito diila mao̒ potiwengahu timongoli sababu roroo-huwaalo u moleeto modungohe olemu . Lebe mopiohu timongoli motiwengahu sababu tanggulumu leitulade tosologa . "
42010021	To wakutu boito olo , ti Isa leengahu sababu kiluwasa lo Rohullah . Ti Isa loloi̒ya , " Paapa , Eeya takawa-kawasa hulungo wau dunia ! Watia mosukuru toli Paapa sababu ngoa̒amilalo boito u hitua-tuawua u sangaja hetuuo̒ li Paapa totau-tauwala tahi tootawa wau tahi o ilimua , bo piloi̒laalo li Paapa totau-tauwalo tadiila osikolawa . Uitolo umopo sanangi hilaa li Paapa .
42010022	Toonulalo u hitua-tuauwa mailudu mai li Paapa to olaa-Tia . Diaaluo mao̒ penu boli ngota tamotota to Walao̒ , ngopohia li Paapa . Diaaluo olo tamotota li Paapa , ngopohia lo Walao̒ ; wau tau-tauwala too̒lita Walao̒ boito yinao mopoo̒taa li Paapa . "
42010023	Lapatao̒ ti Isa lomiloheo̒ to tahidudua̒ o-Lio , tulusi lotahuda olimongolio wiwi-wiwi , " Mai̒lo paae̒da timongoli sababu maloo̒onto u iloontonga limongoli masaatia botie .
42010024	Sababu eelai mao̒ : Dadaata nabi wau olongia motohilaa momilohe u iloontonga limongoli masaatia botie bo timongolio diila moo̒onto . Timongolio ohilaa modungohe u ilodungohe limongoli masaatia botie , bo timongolio diila moo̒dungohe . "
42010025	Lapatao̒ ngotaalio guru lo agama lotibilohei u lopotala li Isa . Tio lohintu mao̒ , " Paaa̒ Guru , mawolo umusi pohutuo lowatia alihu mololimo tutumulo tutu wau ohiheo-hiheolo mao̒ ? "
42010026	Ti Isa lolametao̒ , " Wolo u tulatulade todelomo Kitabi ? Woloolo mola huhamaamu tomimbihu sua̒li boito ? "
42010027	Tau boito lolametao̒ , " ' Tolia̒nga mao̒ Allahu Taa̒ala Eeyamu lou̒ lealeaatu lohilaamu , lou̒ lealeaatu lojiwamu , lou̒ ngoa̒amila lotolumu , wau lou̒ totoonulalo aakalimu , ' wau ' Tolia̒nga mao̒ timongotamu debo odelo yio̒ motolia̒ngo batangamu lohihilao ' . "
42010028	" Totametumu boito otutu , " tahuda mao̒ li Isa . " Pohutuwalo uito , yio̒ matumumulo . "
42010029	Bo guru lo agama boito ohilaa mopobanali batangalio . Tio lohintu mao̒ , " Tatoonu timongota lowatia boito ? "
42010030	Ti Isa lolametao̒ , " woluo talolai̒ ngota lolaahei lonto Yerusalemu ode Yerikho . Tohuungo dalalo tiluhu lo tamoo-lambata , yilahulio totoonulalo u mililikiilio , pilatelio ngopee̒ yilate , tulusi tilolaalio mao̒ banti-banti to dalalo lou̒ palipali daa̒ .
42010031	Leitahua ti iimamu ngota nao̒nao̒ olo to dalala boito . Tou̒ iloontongalio tau boito , tio lohei mao̒ ode ngotuwali lo dalalo lapatao̒ lonao̒ tulusi .
42010032	Odito olo ngotaalio lo Lewi tanao̒nao̒ teto : tou̒ iloontongalio tau boito , lohimbideo̒ tio wau lopoo̒ tuoto olio . Bo tio olo debo lohei mao̒ ode ngotuwali lo dalaalo , lapatao̒ lonao̒ tulusi .
42010033	Bo lapatio mao̒ tau ngota lo Samaria donggo pasi-pasiyali , yilumaode olo teto . Tou̒ loo̒onto tau boito , mawunu-wunulo daa̒ hilaalio , sababu motolia̒ngo .
42010034	Yi diludulalio tau boito tulusi mapiloo̒ belesilio paliilio wolo angguru wau yilunemio wolo yinulo , lapatao̒ bilolulio papaa-liyaalo boito . Lapatao̒ uito , mapilopo tae̒lio tau boito to kolodailio lohihilao , tulusi dilelolio ode tambati pohuhepita ngowale wau yilawatialio .
42010035	Tou̒ loombulio mola tio lohama dulopita doi talaa̒ wau yilohilio totaa ohuu̒wo lotambati pohuhepita boito wau loloi̒ya , ' Lawatia mao̒ tio , wau wonu woluo onggosi wewo , de watia tamomayali tou̒ watia muli mohualingai ' . "
42010036	Lapatao̒ ti Isa lopoo̒ pulito silita boito lou̒ lohintu mao̒ odie , " To otolulota boito tatoonu , moduduo̒ huhamaamu , talohutu odelo timongotalio monto taa u yilambatio boito ? "
42010037	Guru lo agama tapilo hintua boito lolametao̒ , " Taa u malo tulungi tau boito . " " Naa , nao̒olo wau pohutua mao̒ odelo uito olo ! " tahuda li Isa .
42010038	Lapatao̒ ti Isa wau tahidudua̒ o-Lio lotolonga mola lononao̒-Lio , tulusi leidungga to kambungu tuwau . Teto taabua ngota , tanggulio Marta , loloduo o-Lio ode belelio .
42010039	Ti Marta owutato taabua tanggulio Maria . Ti Maria botie lotihuloo̒ titiilia li Isa Eeya helo dungohe popoo-ngajalii-Lio .
42010040	Boti Marta dadaata daa̒ kalajaalio hemo ngulusi belelio . Tio lonao̒ mota odeli Isa wau loloi̒ya , " Eeya , wolo Eeya diila pandungi oli Maria bo hemo poluli mao̒ olaatia hemokalaja tutuwau ? Ahuli mao̒ tio motulungi mai olaatia ! "
42010041	" Marta , Marta ! " tametao̒ lo Eeya . " Yio̒ molawalo wau bo hemo mikiilangi uito wau utie ;
42010042	lebe-lebe pomao̒ u polohuna daa̒ bo tuwau . Wau ti Maria malo lulaoto u mopiohu , udiila mowali hamaalo monto olio . "
42011001	Todulahu tuwau ti Isa lodua̒ totambati tuwau . Tou̒ mailapato lodua̒ ngotaalio lo tahidudua̒ o-Lio loloi̒ya , " Eeya , nte ajalia mai mongowatotia odelo tei Yahya helo ngaajali lodua̒ to tahidudua̒ olio . "
42011002	Yi ti Isa lotahuda mao̒ olimongolio , " Wonu timongoli modua̒ , loi̒ya mao̒ odie , ' Allahu Taa̒ala , Eeyalo Paapa bo Tuwa-tuwaulo . Pohileaala dua̒ Eeya tuboolo wau hulumatiolo .
42011003	Wuduwalo mai timii̒du dulahu ua̒alo upalaluo lo mongowatotia ,
42011004	Ambungua mai duduu-sawaalo mongowatotia , sababu mongowatotia olo hemo ngambungu timii̒du tau tao̒totala to mongowatotia . Wau diila mao̒ polulia mongowatotia oolia lo palacaya towakutu mongowatotia yimontalalio . ' "
42011005	Ti Isa lotahuda mao̒ to tahidudua̒ o-Lio , " Humayaalio ngotaalio limongolio monao̒ ode bele lo tamanilio to tomutaa̒ lou̒ hui , wau moloi̒ya , ' Tamani bulotipo mai roti tolobotu ,
42011006	sababu tamaniu̒ tadonggo todelomo nonao̒ , boheli lohepitao̒ ode bele wau wau̒ madidu o ua̒alo pohinta olio . '
42011007	Humayaalio tamani tanilao̒mu boito molametao̒ odie , monto delomo belelio , ' Diila mao̒ posuusawa wau̒ ! Huhebu maleiuunti wau wau̒ wolo mongo walau̒uu̒ malo tuluhu . Wau̒ diilalo moo̒ bongu wau mongohi mai wolo-wolo olemu . ' "
42011008	" Lapatao̒ woloolo mola ? " Tahuda mao̒ li Isa wumbutio mola . " Wau̒ motahuda mai , ooo̒ ! Openu yio̒ tamanilio , tio diila tamohuto mobongu wau mongohi mai wolo-wolo olemu . Bo tumbao̒ sababu yio̒ diila molaasa moolito mohile to olio mololaalaaita , yi tio mamobongu olo wau mamongohi olemu wolo u palaluwomu .
42011009	Oditolio , Wau̒ motahuda mai olemu : Pohileelo , yi timongoli mawohialio ; loloheelo , yi timongoli mamoo̒tapu ; pongokoo̒lo , yi huhebu mahuo̒olio olemu .
42011010	Sababu tamohile mamololimo ; tamololohu mamoo̒tapu wau tamongokoo̒ mahuo̒walio tohuhebu .
42011011	Towolota limongoli tingga woluo tiyamo tamongohi tulidu to walai̒o , wonu walai̒o mohile uponula ?
42011012	Meaalo mongohi bambau , wonu walai̒o mohile putito ?
42011013	Openu timongoli moleeto , debo otaawa limongoli olo mongohi u mopiohu towalai̒ mongoli . Tidiyolo mao̒ Allahu Taa̒ala to Sologa ! Allahu Taa̒ala mamongohi mai Rohu-Lio to limongolio tamohile to o-Lio ! "
42011014	Todulahu tuwau ti Isa lopohinggi rohu u moleeto yilumualao̒ lonto ngotaalio buubu . Tou̒ rohu u moleeto boito yilumualao̒ , tau boito malo bisala . Dadaata tau lolinggolabu ,
42011015	bo woluo talo loi̒ya , " Tio mowali mopohinggi rohu u moleeto sababu kawasa lo Beeljebulu , tau̒wa lorohu u moleeto boito . "
42011016	Woluo olo tau-tauwalo wewo tao̒hilaa mopotala li Isa , oditolio timongolio lohile li Isa mohutu u moo̒linggolabe odelo tuoto deu̒ Tio leidungga mai lonto Allahu Taa̒ala .
42011017	Bo otaawa li Isa makusudu limongolio . Yi Tio lotahuda mao̒ olimongolio , " Wonu lipu tuwau mopoo̒ mowali hipala-palateiya u tinggai mumuusua , lipu boito diila moo̒ tahangi . Wau wonu ungaalaa̒ tuwau mamo bubuua̒lawa wau mumuusua ngota timongota , ungaalaa̒ boito mamoa̒ntulu .
42011018	Odito olo todelomo bele biluloa̒ saaha li olongia lo Ibilisi ; wonu ngopolemboa̒ moloohulua wolo polemboa̒ uwewo , yiladia boito mamoa̒ntulu . Timongoli hipoloi̒yawa deu̒ Wau̒ lopohinggi rohu u moleeto boito sababu kawasa lo Beeljebul .
42011019	Wonu odito , wolo kawasa lo tatoonu tahidudua̒ olemu lopohinggi roroo-huwaalo u moleeto boito ? Tahidudua̒ olemu boitolo talo poi̒laalo mai deu̒ timongoli tilala !
42011020	Bo Wau̒ lopohinggi rohu u moleeto boito wolo kawasa lo Allahu Taa̒ala , wau uito boliilio mao̒ deu̒ Allahu Taa̒ala malo lumulo lomalenta tohuungi mongoli .
42011021	Wonu tamolotolo ngota , wolo otingolo wimu-wimumuto , modaha belelio lohihilao , ngoa̒amila milikiilio mamoa̒ahu .
42011022	Bo wonu ngotaalio talebe molotolo moluhu wau moo̒laahe olio yi taa u lebe molotolo boito mamohehu ngoa̒amila tingolo u hepo ngakulio lotaa ohuu̒o lobele boito , lapatao̒ molaya-layadeo̒ ngoa̒amila balangilio .
42011023	Taa u diila motiwambao̒ de ola-U̒ , tutuulio tutu moluwali ola-U̒ , wau taa diila momantu ola-U̒ , tutuulio tutu mopoo̒lusa kalajaa-U̒ ! "
42011024	" Wonu bolo rohu u moleeto mololaa mao̒ tahingota-ngotawa , rohu boito momalito to tataa-mbatiyalo u mohengu u molololohe pohuhelialio bo diila motapulio . Masababu uito , tio moloi̒ya , ' Wau̒ mamuli mohuwalinga mola ode bele u matilolau̒ mai ! '
42011025	Tou̒ tio leidungga mola odito , ilodunggalio bele boito belesi wau aa̒atulu .
42011026	Lapatao̒ tio lonao̒ wau lodelo pitu rohu uwewo ulebe mao̒ moleeto wolio . Tulusi timongolio tilumuwoto ode delomo tau boito lapatao̒ lotibiluloa̒ teto . Wau pulitio mao̒ owowoluwoa lotau boito lowali lebe loleetao̒ wolo ubohulio . "
42011027	Lapatao̒ ti Isa lotahuda mao̒ odito , taabua ngota towolota lotaa dadaata boito loloi̒ya li Isa , " Otutu sanangi tutu taabua talo potutu mai wau longohi tutu ole-Mu ! "
42011028	Boti Isa lolametao̒ , " Lebe sanangi tutu poli taa u modungohe tahuda lo Allahu Taa̒ala wau pohutuolio ! "
42011029	Tou̒ tau-tauwalo donggo hia̒mbua totili li Isa , Tio lopo tolonga mola bibiisalawa-Lio , " Ua-Lio mao̒ . Donggo boli leetio tau-tauwalo tojamani botie . Timongolio mei̒hutu tuwaulio moo̒linggolabu alihu timongolio moo̒ palacaya ola-U̒ . Bo timongolio diila tawohiyalo penu boli tuwau mao̒ moo̒linggolabu , ngopohia moo̒linggolabu li Nabi Yunu .
42011030	Odelo woloolo mola ti Nabi Yunu tuwaulio u moo̒linggolabe totau-tauwalo kota to Niniwe , odito olo Walao̒ Manusia mamowali tuwaulio lo moo̒linggolabe totau-tauwala tojamani botie .
42011031	Todulahu kiama Olongia Tabua monto Huliaalio mamobongu mai pee̒-pee̒enta wolo tau-tauwala tojamani botie , wau mopotuludu olimongolio . Sababu , u modungohe pongaajali lei Salomo tamolinepo , Olongia Tabua boito malo huwato ode u molaminga daa̒ monto huudu dunia . Bo teea botia woluo talebe udaa̒ wolei Salomo !
42011032	Todulahu kiama , tuango lipu lo Niniwe mamobongu pee̒-pee̒enta wolo tau-tauwalo tojamani botie , wau mopotuludu olimongolio , sababu taulo Niniwe boito lolilihu to duduu-sawaalo limongolio tou̒ tei Yunu lohutuba to limongolio . Bo teea botia woluo talebe udaa̒ wolei Yunu ! "
42011033	" Diaaluo taa u mopoleitaa tohe lapatao̒ tuuo̒lio meaalo tau̒belio wolo tombe . Madutuolio tohe boito to oa̒ato tohe , alihu taa tumuwotao̒ mamoo̒onto tilangio .
42011034	Mato yito tohe lobatanga . Wonu matomu motilango , ngoa̒amila batangamu mobaango daa̒ . Bo wonu matomu mopulau , ngoa̒amila batangamu mowali modio̒lomo daa̒ .
42011035	Masababu uito , poo̒daha-dahaalo mao̒ , diila bolo tinelo uwoluo to batangamu boito mowali modio̒lomo .
42011036	Wonu ngoa̒amila batangamu mobaango , wau penu boli ngotayadu diila modio̒lomo , yi ngoa̒amila batangamu boito mobaango daa̒ debo odelo tilinela lotinelo tohe . "
42011037	Tou̒ ti Isa lapato lotahuda mao̒ , ngotaalio lo Parisi loloduo o-Lio lolamelo to belelio . Ti Isa malonao̒ mota lolamela teto .
42011038	Taulo Parisi boito lolinggolabu loo̒onto li Isa lolamela lou̒ diila longulo uluu̒-Lio loduduo̒ wuu̒du lo agama .
42011039	Sababu uito Eeya lotahuda mao̒ olio , " Memangi timongoli tau-tauwalo Parisi u biasaalio hemo poo̒belesi manggo wau pingge towimbihu bulemengio , bo to batangamu lohihilao polupolu wolo palangi wau moleeto .
42011040	Timongoli mohulodu ! Diila maa Allahu Taa̒ala talohutu towimbihu bulemengio boito , malohutu olo towimbihu delomio ?
42011041	U woluo todelomo manggo wau pinggemu boito , uitolo umusi wohi mao̒ limongoli totau-tauwalo mosikini . Wolo pohuli boito , ngoa̒amilalo mamowali belesi olemu .
42011042	Matopotala timongoli , tau-tauwalo Parisi ! Tilapulo lou̒ pilomulomu debo odelo solasi wau denggu-denggu wau lamba-lamba uwewolio , yilohi limongoli ngotayade mopulu ode Allahu Taa̒ala , bo ua̒adili wau motolia̒ngo to Allahu Taa̒ala diila padulio limongoli . Lebe-lebe pamao̒ uitolo u patutilio pohutuo mao̒ limongoli , lou̒ diila momalongo uwewolio olo .
42011043	Matopotala timongoli , tau-tauwalo Parisi ! Timongoli motohilaa huhuloa̒a u hehulumatio lotau todelomo bele potabiaalo , wau motohilaa hulumatiolio to papaa-taliyaalo .
42011044	Matopotala ! Timongoli debo odelo kuubulu u diilalo opai̒talio , u hepo duduutaa̒ lotau lou̒ diila totatota lou̒ tau . "
42011045	Tala ngota guru lo agama loloi̒ya mao̒ odeli Isa , " Paaa̒ Guru , wolo tataa-heyaalo boito , ti Paaa̒ malohina olami olo ! "
42011046	Ti Isa lolametao̒ , " Matopotala timongoli olo , guguu-ruwaalo agama ! Timongoli hemohile wolo moo̒ohuu̒ susuu-aliyaalo u mototolo wau hemongohi wuwuu-uduwaalo u hibuuheta , bo timongoli lohihilao openu bo ngoi̒di mao̒ diila mohuto motulungi tau moponao̒ uito .
42011047	Matopotala timongoli ! Timongoli lomongu kuubulu ode mongo nabi , u tumbao̒ hepilate yila-yilatelo mao̒ linenemoyamu lohihilao .
42011048	Oditolio timongoli lohihilao lomasisi deu̒ timongoli akolo wolo umaa pilohutu linenemoyamu ; sababu memangi timongolio talomate yila-yilatelo mao̒ mongo nabi boito wau timongolilo talo mongu kuubululio .
42011049	Uito sababuulio Tinepo lo Allahu Taa̒ala lotahuda , ' Wau̒ mamolao mai ode limongolio mongo nabi wau mongo utoliya-U̒ ngotayadu mapateelio mate-matelo mao̒ wau ngotoyadu maa alinayalio ! '
42011050	Allahu Taa̒ala mohutu mai uito alihu tau-tauwala tojamani botie moo̒tapu hukumani sababu timongolio malomate yila-yilatelo mao̒ u pilohutu limongolio tomongo nabi ngoa̒amila anggadu dunia botie pilopowali ,
42011051	tumulalo mao̒ monto pilomatea olei Habel yila-yilatelo mao̒ demola pilomatea olei Jakaria yila-yilatelo mao̒ uilowali towolota lomesba wau Bele lo Eeya . Pomalacayalo : Tau-tauwalo tojamani botie tantu mahuku-maniyolo sababu ngoa̒amilalo boito .
42011052	Matopotala timongoli , guguu-ruwaalo agama ! Uu̒unti u pomuo̒ huhebu lo pongotota tahutahu to limongoli , bo timongoli lohihilao diila mohuto tumuwoto ode delomio u mololohe pongotota boito . Bolii̒o mao̒ timongoli hemo ngabu-ngabuto tau-tauwalo tahemo tolopani tumuwoto ode delomio ! "
42011053	Tou̒ ti Isa lololaa mao̒ tambati boito , guguu-ruwaalo agama wau tau-tauwalo Parisi helo tulete wolo ulintapo li Isa wolo moo̒ohuu̒ . Timongolio mahemo podudulao̒ totoonulalo yiyintu u motota mao̒ tuango hilaa lotau to o-Lio alihu Tio mohuto mobisala pasali lou̒ dadaata sua̒li .
42011054	Wau sambela uito timongolio hemo poo̒tuoto tio̒otutua o-Lio wau hemololohe totala lou̒ wolo u heloi̒yaa-Lio .
42012001	Hilihu-lihua tau hipo huhuuntula tunggula woluo tai̒lo dutaa̒a to oa̒atio . Tou̒ tau-tauwalo boito donggo hia̒mbua ti Isa lotahuda mao̒ ode tahidudua̒ o-Lio , " Poo̒daha-dahaalo mao̒ ragi tau-tauwalo Parisi , makusudu-U̒ omunaapiki limongolio .
42012002	Diaaluo utuutuo̒ udiila oontonga , diaaluo u hitua-tuawua u sangaja hetuuo̒lo wau diila tamo bonggali .
42012003	U heloi̒ya limongoli tou̒ hui mao̒dungohe towakutu dulahu ; wau u pilolohumi mongoli ode bulonga lotau todelomo huwali heu̒heu̒to , mapo malalumu lomola moloo̒po-oopolo mao̒ . "
42012004	" Poo̒toloma mao̒ , mongo sahabati-U̒ ! Diila mao̒ oohe toli mongolio tamomate batanga mate-mateelo mao̒ bo diila mowali mohutu ulebe mao̒ leeto .
42012005	Mopiohulo poi̒laalo-U̒ mai olemu tatoonu tawajibu oohe limongoli . Oohelo mola Allahu Taa̒ala ! Sababu lapatao̒ momate mate-mateelo mao̒ , Tio okawasa olo mopomahulo ode delomo nalaka ! Pomalacayalo , Tiolo tawajibu oohe limongoli .
42012006	Dinggota mohelu limo pilotali ngohalaga deeduluo mato lodoi upulito kikiio̒ . Eleponu odito diaaluo penu boli tuwau mao̒ olipata lo Allahu Taa̒ala .
42012007	Huwoo̒ to lunggongumu olo mailia̒apa ngoa̒amilalo , sababu uito diila mao̒ oohe ; timongoli lebe mao̒ ohalaga daa̒ wolo diding-gotawalo boito ! "
42012008	" Poo̒toloma mao̒ tio̒otutua : Tamo tolongaku totalu lotaa dadaata deu̒ tio muri-U̒ , tio matoloa̒kuo olo lo Walao̒ Manusia totalu lo mamaa-lai̒katiyalo Allahu Taa̒ala .
42012009	Bo tamomaahu totalu lotaa dadaata deu̒ tio muri-U̒ tio mapaahu olo lo Walao̒ Manusia totalu lo mamaa-lai̒katiyalo Allahu Taa̒ala .
42012010	Wonu tau moloi̒ya u hitua-tuawua lou̒ motehengi Walao̒ Manusia , tio mowali ambunguolo ; bo wonu tio mohina Rohullah , yi tio diila mowali ambunguolo .
42012011	Wonu timongoli deloolio ode bebee-leyaalo potabiaala u butoo̒lio totalu lo pamalenta meaalo takawa-kawasa , diila mao̒ polowalo tomimbihu woloolo mola timongoli musi mopodulua batanga meaalo tomimbihu wolo umusi loi̒ya limongoli .
42012012	Sababu wolo umusi loi̒ya limongoli boito maa̒ajalio lo Rohullah olemu to wakutuulio . "
42012013	Ngotaalio towolota lotaa dadaata loloi̒ya odeli Isa , " Paaa̒ Guru , nte ahuli mao̒ li Paaa̒ wutato lowatia molayadei halata ngotayadu monto halata u tilolaa mao̒ liyamo lamiaatia . "
42012014	Ti Isa lolametao̒ , " Wutato , tita talomuduo̒ ola-U̒ lowali hakimu meaalo tamooloyade pusaka towolota limongoli duulota ? "
42012015	Lapatio mao̒ totaa ngoa̒amila tawoluo teto , ti Isa lotahuda , " Poo̒daha-dahaalo mao̒ wau pou̒lintapolo mola , diila bolo timongoli mowali tamaa̒ . Sababu tutumulo manusia diila tolomodu mohalapu to okokayalio , eleponu halataalio laba-labaalo daata . "
42012016	Lapatao̒ ti Isa lohungguli mao̒ pohumaya botie , " Woluo taakaya ngota . Tio ohuta u hemongohi tilapulo ngohuntua daa̒ .
42012017	Taakaya boito mahemo mikiilangi mola todelomo hilaalio , ' Madidu otambati poli u polahuwalo tilapulo hutau̒ . Wolo aakaliu̒ botia ? '
42012018	Lapatao̒ tio muli lomikiilangi mola wau loloi̒ya to batangalio lohihilao , ' Naa , wau̒ oa̒akali ; yibunguu̒ mapei̒ longgaluu̒ tulusi mapei̒ bonguu̒ ulebe udaa̒ mao̒ . Mota teto matahuwou̒ paleu̒ ngoa̒amila wau wolo babalangiu̒ uwewo .
42012019	Lapatao̒ maloi̒yau̒ mao̒ to batangau̒ lohihilao : Yio̒ mapilaae̒da ! Totoonulalo umopio malo tapumu wau diila hua̒a mopulito ngotilonggadu ota-otaunualio mola . Pohuhelilo masaatia ! Polamelolo pongilulo wau nii̒matiyalo tutumulumu ! '
42012020	Bo Allahu Taa̒ala lotahuda mai olio , ' Wuu tamohulodu ! Tohuilo botie yio̒ maamate , lapatao̒ tatoonu tamaa moo̒tapu ngoa̒amila okokaya u mailimou̒mu ode batangamu boito ? '
42012021	Odieelo mola waliilio lou̒ timii̒du tahemo tolopani mowali kaya ode batangalio lohihilao , bo diila motolopani mowali kaya tomato lo Allahu Taa̒ala . "
42012022	Lapatao̒ ti Isa lotahuda mao̒ to tahidudua̒ o-Lio , " Uito sababuulio Wau̒ motahuda mai , ' Diila mao̒ polawalo tomimbihu tutumulumu , wolo umaa polameli mongoli , meaalo wolo umaa pomake limongoli . '
42012023	Tutumulo botie lebe mao̒ lou̒ aalo , wau batanga lebe mao̒ wolo pakeyangi .
42012024	Poo̒tuota mao̒ bubuu-lungiyalo paao̒ ! Timongolio diila helo pomulo , diila helolipu , diila olo ohudungu meaalo oyibungo . Bo Allahu Taa̒ala helolaala olimongolio ! Timongoli lebe ohalaga daa̒ wolo bubuu-lungiyalo boito !
42012025	Tatoonu towolota limongoli wolo ololawalio mowali mopohayao̒ tutumulio eleponu bo ngoi̒di ?
42012026	Wonu sua̒li debo odelo kikii̒o leeto olo , madiila mowali pohutuo limongoli , yilongola molawalo u wewolio ?
42012027	Poo̒tuota mao̒ woloolo mola bubuu-ngawaalo patihu boito mobutu ; bubuu-ngawaalo boito diila hipo kalajawa , diila olo hipo hewola ; Bo Olongia Salomo tao̒dito kayalio olo diila helomake boo̒ u odito piohio odelo bubuu-ngawaalo boito !
42012028	Huo̒yoto tohuta datahu wau luasi mobutu dulahe botie wau loombu mola mapobuolio tunggula maahu . Openu boli odito Allahu Taa̒ala helo podadai huo̒yoto boito odito piohio . Tidiyolo mao̒ timongoli ! Bo timongoli diila boti palacaya !
42012029	Oditolio , diila mao̒ polawalo wau polingu tomimbihu wolo umaa polamelo wau yilumolo .
42012030	Susuu-aliyaalo debo odelo uito heilapita lotaa diila motota lo Allahu Taa̒ala . Lebe-lebe pomao̒ otaawa lo Allahu Taa̒ala limongoli deu̒ timongoli palalu ngoa̒amilalo boito .
42012031	Bo timongoli musi motolopani alihu Allahu Taa̒ala momalenta to tutumulumu , yi uwewolio boito mawohi lo Allahu Taa̒ala olo olemu .
42012032	" Timongoli u bo ngoi̒di jumulaalio , diila mao̒ oohe ! Sababu Allahu Taa̒ala limongoli sanangi mongohi mai olimongoli balakati monto Pomalentaa-Lio .
42012033	Potaliyalo milikimu wau wohia mota doilio ode taa mosikini . Pohutua mao̒ ode batangamu lohihilao dompeti udiila mowali moodulo , deu̒ito-yito halata u tilahu tosologa . Halata boito diila mowali mooli sababu tamootao̒wa diila mowali mohama wau wale olo diila mowali mopolusa mao̒ .
42012034	Sababu tou̒toonu halatamu teto olo hilaamu ! "
42012035	Poo̒daha-dahaalo mao̒ motaalua lotimii̒du sua̒li . Timongoli musi laito dapadapato mohiboo̒ wau tohemu debo lei̒lei̒ito ,
42012036	tutuuwauwa odelo tahi pomayawa tadonggo dapadapato hemohima oli tuanilio mohualingai monto potihunggu lonika . Wonu tituani boito mohualingai wau mongokoa̒ huhebu , timongolio mahua̒a momuo̒ huhebu .
42012037	Donggo boli pae̒daalio tahi pomayawa u odungga donggo hemohima towakutu tituanilio meidungga mai . Pomalacayalo : tituani boito mamoti dapato wau mopoa̒hu mao̒ tahi pomayalio boito motihuloa̒a , tulusi tio mohinta olimongolio .
42012038	Donggo boli pae̒daalio tahi pomayawa boito wonu tituani limongolio moo̒dungga olimongolio donggo hiwimawa , eleponu tio meidungga to tomutaa̒ lou̒ hui meaalo lebe moboyu mai woleeto !
42012039	Eelai mao̒ utie ! Wonu otaawa lotaa ohuu̒wo lobele jamu ngoolo tamootao̒wa monao̒ mai , tio mamo poo̒daha alihu tamootao̒wa diila tumuwoto ode delomo belelio .
42012040	Sababu uito timongoli olo musi motidapato sababu Walao̒ Manusia mamei dungga mai tosaaa̒ti udiila helantobu limongoli . "
42012041	" Eeya , wolo pongaajali boito pilomatuju lo Eeya ode mongowatotia meaalo totaa ngoa̒amilalo ? " yilintu mao̒ lei Petrus .
42012042	Eeya lolametao̒ , " Tatoonu tamoomayawa u tatapu wau molotolo hilao wau molinepo tilinggula piluduo̒ lituanilio mowali tau̒wa lo tahi pomayawa wewolio alihu tio mopotamela olimongolio to wakutuulio ?
42012043	Donggo boli sanangilio tamoomayawa boito wonu tituanilio mohualingai wau moo̒dungga olio donggo hemoponao̒ tuugasilio !
42012044	Pomalacayalo : Tituani boito mamo pomalacaya mao̒ ngoa̒amila halataalio to tamoomayawa boito .
42012045	Bo wonu tamoomayawa boito moloi̒ya todelomo hilaalio , ' Tuani donggo mohiheo watia mohualingai , ' tulusi tio momate ngoa̒amila tamomayawa wau molamelo mongilu tunggula huwoa̒alo ,
42012046	yi tituanilio mamo hualingai todulahu wau jamu udiila ota-otaawa mao̒ . Wau tamoomayawa boito mapateelio mongo-mongongotolo mao̒ lituanilio wau pohutuolio ngopaladu wolo tau-tauwalo tadiila modungohe to Allahu Taa̒ala .
42012047	Tamoomayawa tamotota hilaa lituanilio , bo diila motidapato wau diila mohutu u kahandakio lituanilio boito , mabuboa̒lio mongo-mongongotolo mao̒ .
42012048	Bo tamoomayawa tadiila motota u otohilaa lituanilio , lapatao̒ mohutu hitua-tuawua utalatala tilinggula musi buboa̒lo , yi mabuboa̒lo lou̒ moheelo wambao̒ . Sababu taa u mailohia dadaata , monto olio mopohilelio wolo moo̒ohuu̒ u dadaata olo . Wau tamaa pilo-malacaya mao̒ udadaata , monto olio mapohilelio wolo moo̒ohuu̒ u dadaata olo . "
42012049	" Wau̒ dungga-dungga mai mopotoodei u moo̒pobu todunia botie . Donggo boli piohio wonu tululio madilumei̒to !
42012050	Donggo woluo polodutolo polu-polutuo̒ umusi dutola-U̒ . Wau hilaa-U̒ balisa daa̒ tou̒ uito boito diipo motoduo mai .
42012051	Wolo to lantobi mongoli Wau̒ meidungga mai modelo polodame ode dunia ? Diila , diila polodame bo wambao̒ pololawani .
42012052	Tumula mao̒ botia ungaalaa̒ tilitangoa lou̒ limolota tinggai motehengia , toulota moluwali taduulota meaalo taduulota moluwali tatoulota .
42012053	Tiyamo mamoluwali walai̒o talolai̒ wau walai̒o talolai̒ mamoluwali oliyamolio . Tiilo moluwali walai̒o bua wau walai̒o bua mamoluwali oliilolio . Tiilo moluhengo mamoluwali moluhengio bua wau moluhengo bua mamoluwali tiilo moluhengio . "
42012054	Ti Isa lotahuda mao̒ olo totaa dadaata , " Wonu timongoli moo̒onto heengo mobotulo ode ambahu otolopa , timongoli hua̒a moloi̒ya , ' Madidiyalo . ' Wau otu-otutuulo mao̒ dilidia mai .
42012055	Wonu timongoli moo̒laasa dupoto meidungga mai monto hulialio , timongoli mamoloi̒ya , ' Mamopatu mai ' Wau otu-otutuulo mao̒ mopatu .
42012056	Timongoli taa u motohilaa diila otu-otutuulo mao̒ ! Timongoli mowali motakusili lou̒ momilohe owowoluwoa lohulungo wau dunia . Yilongola tutuuotaalo jamani botie diila mowali takusilio limongoli ? "
42012057	" Yilongola timongoli diila molantu lohihilao wolo ubanali ?
42012058	Wonu woluo tau mopodulohu olimongoli ode bubutoo̒ , tolopania mao̒ tio̒otutua u mopoo̒ lapato palakala boito wolio tou̒ timongoli donggo tohuungo dalalo . Wonu diila , de tio tamodedea̒ olimongoli ode talu lobutoo̒ wau butoo̒ boito mamohudu olimongoli ode Pulisi , wau Pulisi mamopo tuwoto olimongoli ode delomo tutupa . Pomalacayalo !
42012059	Timongoli diila talumualai monto tutupa boito tou̒ diipo moo̒bayali dintamu ngoa̒amila . "
42013001	Towakutu boito tau lohungguli mao̒ li Isa tomimbihu dengolo lota taulo Galilea tapilate lei Pilaatu , tou̒ timongolio donggo hemo podewo bake ode Allahu Taa̒ala .
42013002	Lomaahamu silita boito , ti Isa lotahuda mao̒ , " Sababu tau-tauwalo Galilea boito pilatelio yila-yilateelo mao̒ debo odelo uito , wolo helantobu limongoli uito bukutiilio timongolio lebe odusa wolo ngoa̒amila taulo Galilea uwewolio ?
42013003	Sama-samaata diila ! Bo eelai mola : wonu timongoli diila molilihu monto duduu-sawaalo limongoli , timongoli ngoa̒amila debo mate olo , debo odelo timongolio .
42013004	Woloolo mola olo wolo mopulaa walulota tailate to Siloam , tou̒ monala boito lolemba olimongolio ? Wolo uito tolantobi mongoli mopobayahei olimongolio lebe odusa wolo tau-tauwalo wewo tabilu-biluloa̒ to Yerusalemu ?
42013005	Sama-samaata diila ! Pee̒entapo potahuda-U̒ mai ; Wonu timongoli diila molilihu monto duduu-sawaalo limongoli , timongoli ngoa̒amila maamate olo debo odelo timongolio . "
42013006	Lapatao̒ uito ti Isa malo hungguli olo pohumaya botie , " Woluo tahingota-ngotawa obungo lo ayu ara to ilengi lo anggurulio . Todulahu tuwau lonao̒ tio mota lopeehu hungo lo ara boito , bo diila loo̒tapu openu bo ngobotu .
42013007	Oditolio , tio loloi̒ya mao̒ to tamoo-kalajawa ilengilio , ' Bilohi , matolo taunu watia hemonao̒ mai mopeehu hungo lo ara u tobungo lo ara botie , bo diila hemoo̒tapu openu bo ngobotu . Luwodelo bungo lo ayu boito ! Tio bo hemo poo̒pulito sati lou̒ aalo monto huta ! '
42013008	Bo tamoomengia boito lolametao̒ , ' Huliaalo mao̒ tio tumutumulo tou̒ ngotaunu pomola , Tuani . Watia mamomati huta topalitio wau dutuwalo puupuki .
42013009	Tanu tio de momungo mai totaunu talutalu botie . Bo wonu diila , mowalilio ti Tuani mei̒ luwodeo̒ ' . "
42013010	Tou̒ dulahu Saabati tuwau , ti Isa longaajali tobele ngowale potabiaalo .
42013011	Mota teeto woluo taabua ngota tamaa mopulaa walu lotaunu mongongoto , sababu woluo rohu u moleeto todelomo batangalio . Taabua boito bunggu wau sama-samaata diila mowali timihulo motulidu .
42013012	Tou̒ ti Isa loo̒onto olio , maa ilibode li Isa tio , " Ibu , ti Ibu molopato monto ngongoti Ibu ! "
42013013	Lapatao̒ ti Isa loleaapu mao̒ yimbupulu lotaabua boito , wau to saaa̒tilo boito tio matilimihulo lotulidu tulusi lomuji Allahu Taa̒ala .
42013014	Tau̒wa lobele potabiaala boito moloingo , deu̒ ti Isa lopoo̒luli tau todulahu Saabati , sababu uito tio loloi̒ya mao̒ totau-tauwalo , " Woluo wolonggui mola u mokalaja ; pona̒olo mai to duduu-laheyaalo boito mei̒ poo̒luli , diila mao̒ todulahu Saabati ! "
42013015	Eeya lolametao̒ , " Munapiki timongoli botie ! Todulahu Saabati ngoa̒amila tau momuli sapi meaalo kolodailio monto lantunga wau deloolio ode bulemengio mota pelumolio .
42013016	Naa , teea botia woluo taabua ngota wali mai lei Abraham , umaa mopulaa walu lotaunu hiheolio ilotihuta lo Ibilisi . Wolo tio diila mowali huliyalo to tihutalio todulahu Sabati ? "
42013017	Totameti Isa boito maloo̒hutu mumuu-suwaalo li Isa loolito daa̒ ; bo ngoa̒amila tau-tauwalo wewolio sanangi loo̒onto tilolahepaalo moo̒linggolabe u pilohutu li Isa .
42013018	Ti Isa lohintu mao̒ , " Wonu bolo Allahu Taa̒ala momalenta , tingga woloolo mola owowoluwoalio ? Mahinta woloolo mola mowali pobandingiyo-U̒ mao̒ ?
42013019	Owowoluwoalio debo odelo pohumaya botie . Bili losawi ngobotu hilama lo tahingota-ngotawa tulusi pilomulolio to ilengilio . Bili losawi boito malobutu mai tulusi lowali ayu ngobungo , wau bubuu-lungiyalo mai lohutu beelealio to tataa-ngowaalo ayu boito . "
42013020	Pee̒entapo ti Isa lohintu mao̒ , " Wonu Allahu Taa̒ala momalenta , mahinta woloolo mola mowali pobandingiyo-U̒ owowoluwoalio ?
42013021	Owowoluwoalio yito debo odelo ragi u hilama lotaabua ngota wau ilulau wolo wopato pulo loliiteli labu , tunggula lolesi ngoa̒amilalo . "
42013022	Todelomo nonao̒ ode Yerusalemu , ti Isa lolibaya to kokoo-tawaalo wau kakaa-mbunguwalo sambela helo ngaajali .
42013023	Lapatao̒ woluo talohintu o-Lio , " Paaa̒ , wolo bo ngoi̒di wambao̒ taa umapo aahuwolo ? "
42013024	Ti Isa lolametao̒ , " Potolopanilo u tumuwoto moli huhebu umeepito . Sababu , eelai ! Dadaata tahemo tolopani tumuwoto bo diila mowali .
42013025	Towakutu taa ohuu̒wo lobele mobongu wau moheu̒ta huhebulio , timongoli hitihula to bulemengio wau hemo ngoko-ngokoo̒ sambela hemoloi̒ya , ' Tuani , huo̒walo mai huhebu olamiaatia ! ' Tituani boito mamo lametai , ' Diila otaawa lowatia timongoli lonto utoonu ! '
42013026	Timongoli mamolameta , ' Amiaatia malo lamelo wau longilu woli Tuani , wau ti Tuani malo ngaajali olo to dadaa-lalaalo lokota lamiaatia ! '
42013027	Boti Tuani boito mamoloi̒ya poli , ' Diila otaawa lowatia timongoli lonto utoonu . Pohinggi mao̒ monteea , timongoli tahipo hutua u moleeto ! '
42013028	Tou̒ timongoli moo̒onto olei Abraham , Isihaka wolei Yako wau ngoa̒amila nabi hiwengahe todelomo Dunia Bohu lo Allahu Taa̒ala , mahumoyongo timongoli wau modutolo sababu timongoli lohihilao polahilio ode bulemengio !
42013029	Tau-tauwala mamonao̒ mai monto tiimulu wau otolopa , monto tilayo wau hulialio , wau mamo tiwengahe todelomo Dunia Bohu lo Allahu Taa̒ala .
42013030	Tutuulio tutu , woluo tapulitio mamowali tabohulio , wau woluo tabohulio mamowali tapulitio . "
42013031	Towakutu boitolo , woluo dengolo lota taulo Parisi lonao̒ mai odeli Isa wau loloi̒ya , " Diila mao̒ potitola tewe ! Nao̒lo ode tambati uwewo , sababu tei Herodes ohilaa momate mateelo mao̒ ole-Mu . "
42013032	Ti Isa lolametao̒ , " Ponao̒lo poo̒taa mao̒ totaa diila ohunalio boito , ' Dulahee botie wau loombu Wau̒ mopolahi rohu u moleeto wau mamo poo̒luli taa mongongoto , bo todulahee otolulio , Wau̒ mamopoo̒ lapato kalajaa-U̒ . '
42013033	Openu odito Wau̒ mamusi mopotolonga mola lo nonao̒-U̒ todulahee botie , loombu wau loombu ngonu , sababu diila mopiohu nabi ngota pateelio mate-mateelo mao̒ to bulemengo Yerusalemu .
42013034	Yerusalemu , Yerusalemu ! Mongo nabi hepilatemu yila-yilateelo mao̒ ! Motii̒du tamailao mai lo Allahu Taa̒ala hepilai̒mu lobotu tunggula yilate ! Mapoo̒ ngoolo Wau̒ ohilaa moloo̒pu tuango lipumu odelo tiilo lomaluo̒ modaha mongo walai̒o towalungo polipi̒o , bo yio̒ diila mohuto !
42013035	Sababu uito Allahu Taa̒ala diilalo wolemu . Ototai mao̒ , tumula mao̒ botia yio̒ diilalo moo̒onto ola-U̒ , tunggula yio̒ moloi̒ya , ' Mabala-balakatilo Tio tadungga-dungga mai to tanggulo Eeya . ' "
42014001	Todulahu Saabati tuwau ti Isa lonao̒ lolamelo tobele ngotaalio lo Parisi tao̒ tanggulo . Teto tau-tauwalo helo poo̒tuoto li Isa lou̒ motombipidu .
42014002	Yi malonao̒ mai odeli Isa ngotaalio tamo ngongoto ombongo momatango u oa̒atio wau uluu̒lio himata-matanga .
42014003	Tulusi ti Isa lohintu mao̒ to guguu-ruwaalo agama wau tau-tauwalo Parisi tawoluo teto , " Moduduo̒ wuu̒du lo agamanto , tingga mowali ito mopoo̒luli taa mongongoto todulahu Saabati meaalo diila ? "
42014004	Guguu-lawaalo agama wau tau-tauwalo Parisi boito bo wambao̒ lotipoo̒yo . Tulusi ti Isa lotiangai tau boito wau lopoo̒luli olio , lapatao̒ lopoa̒hu olio lonao̒ .
42014005	Lapatao̒ uito ti Isa lotahuda mao̒ totau-tauwalo , " Humayaalio ngotaalio limongoli owalao̒ ngota meaalo sapi tuwau ulodehu ode delomo ali todulahu Saabati , wolo diila hua̒a bantangalo ode bulemengio walao̒ meaalo sapi boito tou̒ boitolo ? "
42014006	Diaaluo penu boli ngotaa mao̒ taloo̒ tameto li Isa tomimbihu sua̒li boito .
42014007	Ti Isa loo̒onto mao̒ woluo tahe tiloduo tahi polulaoto tataa-mbatiyalo u mopiohu daa̒ . Sababu uito Tio malongohi pangaajali odie olimongolio ngoa̒amila .
42014008	" Wonu bolo timongoli toduwolio ode potihungu lonika , diila mao̒ potihuloa̒a tokadela uhulu-hulumati . Sababu diila otaawa bolo woluo ngotaalio wewo talebe polohuna daa̒ wolemu matilo duwolio olo ,
42014009	tilinggula taa ohuu̒wo lobele tamaa loloduo olimongoli duulota boito , wolo pakusa monao̒ mai ode olemu wau moloi̒ya , ' Maa̒apu , tambati botie mapilohetu ode tamu boito . ' Yi wolo woolito daa̒ yio̒ bolo pakusa motihuloa̒a totambati to dibalaka daa̒ .
42014010	Sababu uito , wonu timongoli toduwolio , polulaotolo tambati u to dibalaka daa̒ , alihu taa ohuu̒wo lobele mamonao̒ mai ode olemu wau moloi̒ya , ' Tamani , toduwolo motihuloa̒a totambati ulebe mopiohe . ' Lou̒ odito timongoli hilulumatilio totalu lo ngoa̒amila tatiloduo uwewo .
42014011	Sababu timii̒du tamopolaio̒ lobatanga mapo dupapaalio , bo tamoti dupapa lobatanga mapolaio̒lio . "
42014012	Tulusi tahuda mao̒ li Isa totaa ohuu̒wo lobele , " Wonu bolo yio̒ moloduo tau ode potihunggu molamela dulahu meaalo melamelo hui , diila mao̒ poloduo tamani meaalo wutato , meaalo mongo ilaato , meaalo tiheedumu takaya . Sababu de timongolio tamaa moloduo olemu olo , wau lou̒ odito yio̒ mololimo pahala to huhutuumu .
42014013	Oditolio , wonu bolo yio̒ mohutu potihunggu , toduwaalo taa mosikini , taa o aibu , taa didu mowali monao̒ , taapitoo̒ .
42014014	Yio̒ mabalakatia-Lio mai , sababu tau-tauwalo boito diila tamoo̒ baalasi opopiohumu . Opopiohumu mawohia mai pahala lo Allahu Taa̒ala tou̒ tau-tauwalo tamopiohu muli potumulo-Lio mai monto opopate .
42014015	Tou̒ tala ngota talo lamelo pee̒-pee̒enta teto loo̒dungohu tahuda li Isa , tio loloi̒ya , " Pae̒eda daa̒ taa umaa molamelo pee̒-pee̒enta wolo Allahu Taa̒ala wonu Tio meidungga odelo Olongia ! "
42014016	Boti Isa lotahuda mao̒ ode tau boito , " Towakutu tuwau woluo ngotaalio talohutu potihungu uleidaa̒ wau loloduo taa dadaata .
42014017	Tou̒ mawakutuulio u molumulo potihunggu , tau boito lopoa̒hu tamoomayawa olio lonao̒ ode tahe tiloduo wau loloi̒ya , ' Toduwolo monao̒ mai , ngoa̒amilalo mahidapata ! '
42014018	Bo timongolio ngoa̒amila , ngota-ngota mahi pohilea maa̒pu . Tabohulio loloi̒ya mao̒ ode tamoomayawa boito , ' Watia boheli lotali mao̒ huta ngopita wau palalu mota palakisa lowatia . Maa̒puwa mai watia . '
42014019	Tawewo loloi̒ya , ' Watia boheli lotali sapi limo lo panggalo , wau ohilaa yimontalalo sasaa-piyaalo boito . Maa̒puwa mai watia . '
42014020	Tawewo poli loloi̒ya , ' Watia boheli lonika mao̒ , sababu uito watia diila moo̒nao̒ mai . '
42014021	Tamoomayawa boito lohualingo wau lopoo̒taa sua̒li boito odeli tuanilio . Tituani boito maloingo daa̒ wau loloi̒ya mao̒ to tamoomayawa olio . ' Hua̒a ponao̒lo ode dadaa-lalaalo daa̒ wau huhuu-lupilowalo to kota . Tianga mai taa mosikini , taa o aibu , taapitoo̒ wau taa didu mowali monao̒ . '
42014022	Lapatao̒ tamoomayawa boito loloi̒ya mao̒ , ' Tuani , palenta li Tuani mapilo ponao̒ , bo tambati donggo dadaata . '
42014023	Tulusi tituani boito loloi̒ya , ' Ponao̒lo mota ode dadaa-lalaalo daa̒ wau huhuu-lupilowalo to bulemengo kota , wau wuntuli mao̒ tau-tauwalo monao̒ mai , alihu beleu̒ mopolu .
42014024	Poo̒toloma mao̒ ! Diaaluo penu boli ngota monto tahe tiloduo tamaa tiloduo boito mamoo̒laasa ua̒alo potihunggu laatia botie ! ' "
42014025	Dadaata tau loduduo̒ lonao̒ woli Isa . Ti Isa maloili wau lotahuda mao ode limongolio ,
42014026	" Wonu taa monao̒ mai ode ola-U̒ , bo lebe motolia̒ngo oliilolio , oliyamolio , dilelio bua mongo walai̒o , mongo wutatio , tumbao̒ batangalio lohihilao , tio diila mowali muri-U̒ .
42014027	Taa u diila mohuto momota salipulio wau moduduo̒ ola-U̒ , diila mowali muri-U̒ .
42014028	Wonu ngotaalio limongoli motohilaa momongu monala tuwau , tantu tio mamotihuloo̒ molekenipo onggosilio alihu otaawalio wonu doilio moo̒tuheto mopoo̒ lapato monala boito meaalo diila .
42014029	Sababu wonu moi̒laalo mai tio diila mowali mopoo̒ lapato uito , lebe-lebe pomao̒ pandasilio mapilohutu , yi ngoa̒amila tau u moo̒onto kalaja boito mamohanti olio .
42014030	Timongolio mamoloi̒ya , ' Wii , tau botie momongu , bo diila mowali mopoo̒ lapato ! '
42014031	Wonu olongia ngota tao̒pajule mopulolihu lota motohilaa mopaatea wolo olongia wewo tao̒pajule dulo pulolihu lota , tantu olongia boito mamo tihuloo̒ motimbangipo meimulo wolo tio moo̒ tahangi moluwali musulio boito .
42014032	Wonu otaawalio u tio diila molotolo , matantu tou̒ musulio boito donggo molamingo , tio mamolao utolialio motaa mohile modaamea . "
42014033	Pulitio mao̒ ti Isa lotahuda , " Odito olo woli mongoli . Diaaluo penu boli ngotaa mao̒ limongoli mowali muri-U̒ , wonu tio diila mopobake totoonulalo u hitua-tuawua . "
42014034	" Watingo boito mopiohu , bo wonu diilalo olamita tingga mowali muli poo̒ panggelolo ? "
42014035	Diilalo ohunalio , mopio ode halabolu meaalo ode puupuki . Oditolio tapilaalo mao̒ wambao̒ . Wonu obulonga , podungohulo ! "
42015001	Todulahee tuwau , dadaata tahi potagia beya wau tau-tauwalo tahe anggapuolio diila mopiohu lotuango lipu , mai lodungohe li Isa .
42015002	Tau-tauwalo Parisi wau guguu-ruwaalo agama mahibiihe . Timongolio loloi̒ya , " Wii , tau botie lololimo tau-tauwalo tadiila mopiohu wau tumbao̒ lolamela woli mongolio ! "
42015003	Masababu uito ti Isa lohungguli mao̒ ode limongolio pohumaya botie .
42015004	" Humayaalo mao̒ ngotaalio limongoli ohimba ngohetuto lapatao̒ tio iloolia tuwau -- tingga wolo umaa pohutuolio ? Matantu tio mololaa mao̒ himba u tio lopulaa tio boito tohuta luasi u pilobutua lohuo̒yoto , wau mota mololohe u mailooli boito tunggula motapu .
42015005	Wau wonu muli motapulio mai himba boito , tio mameengahe daa̒ tilinggula himba boito mapotaalio to binggungio ,
42015006	tulusi deloolio mohualingo . Lapatao̒ tio motiango mongo tamani wau mongo tiheedio , wau moloi̒ya mao̒ , ' Dulo ito motiwengahu . Himbau̒ uilooli maluli lotapuu̒ mai ! '
42015007	Naa , oditolo olo tosologa woluo wengahe ulebe udaa̒ totaa ngota odusa molilihu , wolo taa tio lopulaa tio lota tamaa lopiohe wau diila palalu molilihu . "
42015008	" Meaalo humayaalo mao̒ taabua ngota odoi mopulo pita doi talaa̒ , tulusi iloolia ngopita -- tingga wolo umaa pohutuolio ? Tio mamo podei̒to tohe wau mongaa̒to belelio wau mololohe penu boli deu̒toonu tunggula motapulio doi boito .
42015009	Tou̒ motapulio mai doi boito , tio motianga mongo tamanilio wau mongo tiheedio , tulusi moloi̒ya mao̒ , ' Wau̒ sanangi daa̒ maluli loo̒dungga doiu̒ uilooli . Dulo ito motiwengahu ! '
42015010	Odito olo malai̒kati lo Allahu Taa̒ala meengahu wonu woluo ngotaalio tamoleeto molilihu monto duduusaalio . Pomalacayalo ! "
42015011	Ti Isa luli lotahuda mao̒ , " Woluo tiyamo ngota owalao̒ mongo lolai̒ duulota .
42015012	Tawali-yali loloi̒ya mao̒ olio , ' Paapa , wohia mai ode laatia masaatia botie tayadu lowatia monto okokayanto . Oditolio tiyamolio malo layadeo̒ okokayalio boito towolota lomongo walai̒o . '
42015013	Ngoolohui mola lapatio mao̒ walai̒o tawali-yali boito malo potali tayadio , tulusi lonao̒ odelipu tuwau u molamingo . Mola teto tio malo poloyali doilio boito lou̒ tumutumulo bo hemo tisa-tisanangi .
42015014	Tou̒ doilio malo pulito ngoa̒amila , lipu boito ilodungga lo polobiti daa̒ , tilinggula tio masilikisa .
42015015	Lapatao̒ tio malonao̒ mota lokalaja to ngotaalio lotuango lipu teto , tamaa lopoa̒hu olio ode halabolulio u lodaha boilio .
42015016	Malo odito polaangio tilinggula tio ohilaa molamela ua̒alo lo bobooiyaalo boito . Eleponu tio malo odito polaangio , diaaluo mao̒ penu boli ngota tamopo tamela olio .
42015017	Pulitio mao̒ tio lotota mai lou̒tau wau loloi̒ya , ' Tau-tauwalo tahipo kalajawa toliyamau̒ o ua̒alo dadaata daa̒ , wau wau̒ tewe ngopee̒ yilate lopolaango !
42015018	Wau̒ mamo monggato wau monao̒ odeliyamau̒ , wau moloi̒ya olio : Paapa watia mai̒lodusa to Allahu Taa̒ala wau toli Paapa .
42015019	Diilalo paatuti watia tanggulalo walai̒ Paapa . Anggapualo mao̒ watia ngotaalio tahemo kalaja toli Paapa . '
42015020	Yi lomonggatolo tio lohualinga odeli paapalio . Donggo molamingo monto bele , tio mai̒loontonga lipaapalio . Lou̒ lodehu daa̒ hilaa lipaapalio tilumetea̒ mota lodunggaya wolio , tulusi longoo̒de wau lodiilo olio .
42015021	' Paapa , ' loi̒ya mao̒ lowalao̒ boito , ' watia mai̒lodusa to Allahu Taa̒ala wau toli Paapa . Diilalo paatuti watia tanggulalo walai̒ Paapa . '
42015022	Boti paapalio malo tiangai tahi pomayalio wau loloi̒ya , ' Aliheo̒ ! Hamaa mai boo̒ u mopiohe daa̒ , wau popakea mao̒ olio . Popohulia mao̒ hua̒limo to tingongoa lo uluu̒lio , wau sapatu to oa̒atio .
42015023	Lapatao̒ uito podedea̒i sapi kikiio̒ u molingohu wau olota mao̒ . Ito mamolamela wau motiwengahu .
42015024	Sababu walau̒uu̒ botie mailate , masaatia luli tilumumulai ; tio mailooli masaatia luli lotapu mai . ' Tulusi timongolio malohutu potihunggu .
42015025	Tou̒ boito , walao̒ tamohuhula donggo to halabolu . Tou̒ tio malo hualingai wau malembidu bele , tio maloo̒ dungohe muusiki wau tahi pongelunga .
42015026	Tio malo tiango tala ngota lo tahi pomayalio , tulusi lohintu mao̒ , ' Wolo u malowali tobele botie ? '
42015027	Tamoomayawa boito lolametao̒ , ' Tawali-yali li Tuani malo hualingai ! Wau tiyamo li Tuani malei̒ olotao̒ sapi u molingohu , sababu maluli lotapulio mai walai̒o todelomo owowoluwoa uloa̒ahu ! '
42015028	Walai̒o tamohuhula boito maloingo daa̒ tilinggula didu lohuto tio tilumuwoto ode delomo bele . Tulusi tipaapalio yilumualai wau lomaluto olio tilumuwoto .
42015029	Bo tio loloi̒ya mao̒ , ' Ilotaa-taunuwalio mola hiheolio watia helo kalaja tio̒otutua toli Paapa . Diipo pee̒enta mao̒ watia helo buutola topalenta li Paapa . Wau wolo u mailohi li Paapa olaatia ? Openu bo batade tuwau diipo pee̒enta mao̒ yilohi mai li Paapa olaatia u mohutu potihunggu wolo mongo sahabati lowatia !
42015030	Walai̒ Paapa boito malo poo̒pulita okokaya li Paapa wolo mongobua suntali , bo odito tio lohualingai , pilongolota li Paapa walao̒ sapi u molingohu olio ! '
42015031	' Walau̒uu̒ , ' tametao̒ li Paapalio , ' yio̒ laito wolau̒ tewe . Ngoa̒amila hakuuu̒ hakuumu olo .
42015032	Bo ito wajibu mohutu potihunggu wau motiwengahu , sababu wutatumu tawali-yali boito mailate , bo botia luli tilumumulai ; tio mailooli , bo botia luli lotapu mai . ' "
42016001	Ti Isa lotahuda mao̒ to tahidudua̒ o-Lio , " Woluo taakaya ngota . Tio opogawee ngota tamotota mongulusi doi u hemo ngulusi okokayalio . Taakaya boito lololimo poo̒taa deu̒ pogaweelio boito malo poloyali doilio .
42016002	Oditolio matiliyangio mai pogawee tahe mongulusi doilio boito wau loloi̒ya , ' Wolo utie umai̒lo dungoheu̒ tomimbihu olemu ? Masaatia , podulohe mai olau̒ wolo wimu-wimumuto tomimbihu kalajamu hemo ngulusi okokayau̒ . Yio̒ madiilalo mowali pogawee mongulusi doiu̒ . '
42016003	Yi pogawee boito mahemo mikilangi mola , ' Mawolo u pohutuwou̒ botia ? Tituaniu̒ mamopo huheli olau̒ . Momati wau̒ diila molotolo ; mohile-hile wau̒ moolito .
42016004	Wau̒ o aakali ; wonu wau̒ mailinggilio , wau̒ musi otamani dadaata tamohuto mololimo olau̒ tobele limongolio ! '
42016005	Oditolio pogawee boito malo tiangai timii̒du taa obiloli toli tuanilio . To tabohulio , tio loloi̒ya mao̒ , ' Ngoolo bilolimu toli tuaniu̒ ? '
42016006	Tau boito lolametao̒ , ' Ngohetuto bolinggo yinulo jaitun ? ' Pogawee boito loloi̒ya mao̒ olio , ' Utie tuladu lo bilolimu . Huloo̒olo wau aliheo̒ tuladelo mao̒ : limo lopulu . '
42016007	Lapatao̒ tio loloi̒ya mao̒ totaa oluolio , ' Wau Wutato , ngoolo biloli lowutato ? ' Tau boito lolametao̒ , ' Ngolihu lokado pale . ' Pogawee boito loloi̒ya olio , ' Utie tuladu lobilolimu . Tuladelo mao̒ walu lohetuto . '
42016008	Yi tituani lo pogawee tamotota mengulusi doi tadiila juujulu boito helomuji pogaweelio boito sababu huhutuulio u motota boito , sababu tau-tauwala lodunia botie lebe motota mongaatulu ulusani limongolio wolo tau-tauwala tahitumula todelomo u mobaango . "
42016009	Lapatao̒ ti Isa luli lotahuda , tahuda-Lio mao̒ , " Dungohilo ! Pomakea mao̒ okokaya lodunia botie u moo̒tapu tamani , alihu wonu okokaya lodunia botie madiilalo ohalaga , timongoli matolimoolio totambati biluloa̒ u ohio-hiheolo mao̒ .
42016010	Taa u mowali palacayalo to susuu-aliyaalo ukikiio̒ mowali palacayalo olo to susuu-aliyaalo uleidaa̒ . Bo taadiila mowali palacayalo to susuu-aliyaalo ukikiio̒ , diila mowali olo palacayalo to susuu-aliyaalo uleidaa̒ .
42016011	Oditolio , wonu tomimbihu okokaya lodunia botie timongoli madiilalo mowali palacayalo , tatoonu tamohuto mopo palacaya mao̒ olemu okokaya lo lohani ?
42016012	Wau wonu tomimbihu balangi u mililikiki lotaa wewo , timongoli ilobukuti diila mowali palacayalo , tatoonu tamohuto mongohi olimongoli wolo umowali haku limongoli ?
42016013	Diaaluo mao̒ penu bo ngotaa mowali mokalaja ode tuani duulota ; sababu tio malebe motolia̒ngo tangota wolo tawewo , meaalo tio malebe tatapu wau molotolo hilao toli tuani ngota woli tuani wewo . Odito olo wolimongoli . Timongoli diila mowali mokalaja ode Allahu Taa̒ala wau ode halata upango olo . "
42016014	Tau-tauwalo Parisi loo̒dungohu ngoa̒amila upilo tahuda li Isa . Tulusi bo hei̒i̒ya limongolio Tio , sababu timongolio motohilaa doi .
42016015	Boti Isa lotahuda mao̒ olimongolio , " Timongolilo taa u totalu lotaa wewo oontonga otutu , bo otaawa lo Allahu Taa̒ala todelomo tuango hilaamu . Sababu wolo u hea̒nggapuo lomanusia lailaio̒ , oontonga dupadupapa lo Allahu Taa̒ala .
42016016	Butoo̒ uilohi mai lei Musa wau pongaajali lomongo nabi debo pohupohutu demola tomaasa lei Yahya Tamopolihua . Anggadu towakutu boito Habari Mopiohu tomimbihu woloolo mola Allahu Taa̒ala momalenta odelo olongia pilo habarilio mololaalaaita . Wau tau hipo makusawa lobatanga u mowali pongawaa̒ umati lo Allahu Taa̒ala .
42016017	Bo lebe gambangi duo̒lo hulungo wau dunia mooli , wolo hulupu tuwau todelomo Butoo̒ lo Allahu Taa̒ala mowali diila pohupohutu .
42016018	Tatoonu tamotolaki dilelio bua , lapatao̒ monika wolo taabua wewo , tau boito lojina . Wau taa u monika wolo taabua tamaa tilalakilio , tio olo lojina . "
42016019	" Woluo taakaya ngota . Pakeyangilio himahalea , wau tutumulio ngoa̒amilalo dadaata timii̒du dulahu .
42016020	Totalu lohuhebu belelio pilopo huloi̒o ngotaalio tamosikini tanggulio Lajarus . Wawai̒o polupolu lokukudu onana mohutodu .
42016021	Tio ohilaa molamelo mumui̒o lou̒ aalo u loduduulahu lonto meja lotaakaya boito . Apula tumbao̒ malonao̒ mai lodelita kukudio onana mohutodu .
42016022	Taa mosikini boito lapatio mao̒ yilate tulusi dilelo malai̒kati ode tambati hulu-hulumati totili lei Abraham tosologa . Taakaya boito yilate olo wau yilobungio .
42016023	Todunia lotailate tio sikisa daa̒ . Wau tou̒ tio lomilohe lonteeto mola ode yitaato , tio maloo̒onto olei Abraham totambati molamingo wau tei Lajarus totili lei Abraham .
42016024	' Paaa̒ Abraham ! ' wuwaatio̒ lotaakaya boito . ' Tolia̒nga mai watia . Ahuli mai tei Lajarus mopolomo lo uluu̒lio todelomo taluhu tulusi mai mopobata mao̒ dila lowatia . Watia sikisa daa̒ todelomo tulu botie ! '
42016025	Bo tei Abraham lolameto , ' Eelai mao̒ walau̒uu̒ : ngotupa lo tutumulumu yio̒ maloo̒tapu ngoa̒amila u hipiiohe , hiambola tei Lajarus loo̒tapu u hileeleeta . Masaatia tio sanangi teea , wau yio̒ sikisa .
42016026	Uwewolio mao̒ leeto , towolotamu wolami mapilo hutualio liito leidaa̒ tuwau , alihu tamonteea diila mowali odito mola , wau tamola monteeto diila mowali odia mai ! '
42016027	' Wonu odito , Paaa̒ , ' loi̒ya lotaakaya boito , ' watia tio̒otutua mohile ti Paaa̒ molao olei Lajarus ode bele liyamo lowatia .
42016028	Woluo limo lota wutato lowatia mota teto . Ahuli mao̒ tei Lajarus mopoe̒ela olimongolio , alihu timongolio diila bolo modehu ode tambati usikisa botie . '
42016029	Tei Abraham lolameto , ' Timongolio mao̒ kikii-tabiyaalo lei Musa wau kitabi lomongo nabi ! Huliilo mao̒ timongolio moduduo̒ wolo u tulatulade todelomo kikii-tabiyaalo boito ! '
42016030	Bo taakaya boito lolameto , ' Uito diila motuuheta , Paaa̒ Abraham . Bo wonu woluo taamate muli tumumulai wau monao̒ mai ode limongolio , timongolio mamolilihu monto duduu-sawaalo limongolio . '
42016031	Bo tei Abraham loloi̒ya , ' Wonu timongolio diila momandungi palenta lei Musa wau mongo nabi , matantulo mao̒ timongolio diila tapalacaya olo , openu boli woluo taamate tamuli tumumulai . ' "
42017001	Ti Isa lotahuda mao̒ to tahidudua̒ o-Lio , " Sua̒li umoo̒ sababu tau mohutu dusa tantulo mao̒ debo woluo . Bo matopotala taa u moo̒sababu mao̒ !
42017002	Lebe mopiohu wonu botu pohilingalo potihutolo to buloo̒lio , tulusi tio pomahulolo ode delomo deheto lou̒ tio mamoo̒ sababu tala ngota lotau-tauwalo tabiasa botie mohutu dusa .
42017003	Sababu uito , poo̒dahailo ! Wonu wutatumu odusa , dinia mao̒ tio . Wonu tio molee̒e , ambungua mao̒ tio .
42017004	Wonu tio odusa to olemu poo̒opitu ngohui wau timii̒du monao̒ mai ode olemu wau moloi̒ya , ' Watia mohile maa̒apu , ' ambungua mao̒ tio . "
42017005	Mongo rasulu malo loi̒ya odeli Isa Eeya , " Yaa Eeya , poo̒lotola mai iimani lomongo watotia . "
42017006	Eeya lolametao̒ , " Wonu timongoli o iimani debo odelo udaa̒ bili losawi , timongoli mowali moloi̒ya ode bungo lo ayu mulubei botie , ' Pobunggatolo yio̒ wau meilodungolo mola todelomo deheto , ' tantulo mao̒ bungo lo ayu botie mamoduduo̒ palentamu . "
42017007	" Humayaalio ngotaalio limongoli owato u hemomadeo̒ to halabolu meaalo hemo himbala himba . Wonu bolo wato boito mohualingai , wolo tio mamoloi̒ya olio , ' Dulo aliheo̒ molamelo ' ?
42017008	Tantulo mao̒ diila ! Bolii̒o mao̒ tio mamoloi̒ya olio , ' Pohetua mao̒ ua̒alou̒ . Pomakeyalo boo̒ ubelesi wau wimai mao̒ wau̒ donggo hemolamelo wau hemongilu ; lapatao̒ uito yio̒ mamowali molamelo . '
42017009	Wato boito diila palalu pujiolo sababu malo dungohe palenta lituanilio , diila odito ?
42017010	Odito olo timongoli . Wonu timongoli malohutu ngoa̒amila upilo malentalio mai olimongoli , loi̒yawa mao̒ , ' Ami bo wato biaasa ; ami bo wambao̒ mohutu uwajibu olami ' . "
42017011	To nonao̒ ode Yerusalemu , ti Isa lolibaya to sipatana madala lo Samaria wau Galilea .
42017012	Tou̒ tilumuwoto to kambungu tuwau , Tio nilao̒ mai lo tamopulu lota tao̒ngongoto lo alipo u moo̒tihela hapato . Timongolio hitihula tou̒ molamingo ,
42017013	wau hiwaatia̒ , " Isa ! Tuani ! Ponua mai mongowatotia ! "
42017014	Tou̒ ti Isa loo̒onto olimongolio , Tio lotahuda mao̒ , " Ponao̒lo ode mongo iimamu , pohilea mao̒ olimongolio momalakisa wawau̒mu . " Tou̒ timongolio donggo hinao̒wa , mailooli ngongoti mongolio .
42017015	Tou̒ ngotaalio limongolio loo̒laasa mao̒ deu̒ tio maloluli , tio malo hualingo sambela wenga-wengahe daa̒ helomuji Allahu Taa̒ala .
42017016	Tulusi totalu li Isa tio losujudu wau lolapali oduo̒lo o-Lio . Tau boito ngotaalio lo Samaria .
42017017	Lapatao̒ ti Isa lotahuda mao̒ , " Diila mopulu lota tamaa piloo̒luli ? Matou̒toonu taa tiolota ?
42017018	Yilongola bo taa deli botie talo hualingai lolapali oduo̒lo to Allahu Taa̒ala ? "
42017019	Lapatao̒ ti Isa lotahuda mao̒ ode tau boito , " Pobongulo , wau nao̒olo . Sababu yio̒ palacaya ola-U̒ , yio̒ maloluli . "
42017020	Dengolo lota taulo Parisi lohintu toli Isa omolua Allahu Taa̒ala meidungga mai u momalenta . Ti Isa lolametao̒ , " Pamalenta lo Allahu Taa̒ala diila tumulalio wolo tutuuotalo umowali oontonga lotau , tilinggula tau mowali moloi̒ya ,
42017021	' Dulo , bilohi , botie Tio ! ' meaalo , ' Teto mola Tio ! ' Sababu Allahu Taa̒ala malo lumulo lomalenta tohuungi mongoli . "
42017022	Lapatao̒ uito ti Isa lotahuda to tahidudua̒ o-Lio , " Mamei dungga wakutuulio timongoli ohilaa momilohe dulahe tuwau monto duduu-laheyaala lo Walao̒ Manusia , bo timongoli diila mowali moo̒onto mao̒ .
42017023	De tau mamoloi̒ya olemu , ' Bilohi , teto ! ' meaalo ' Bilohi , teea ! ' Bo timongoli diila polualao̒ u mololohe olio .
42017024	Odelo woloolo molo ilato pukapukao̒ tohulungo , wau motinelo monto huudio ode huudio , odito olo de owowoluwoa lo Walao̒ Manusia todulahio .
42017025	Bo bohu-bohulio Tio musi modutolopo dadaata wau diila tolimoo lotau-tauwalo tojamani botie .
42017026	Todulahee lo Walao̒ Manusia de poi̒laalolio , owowoluwoalio odelo tojamani li Nabi Noho tou̒ boito .
42017027	Tau molamelo mongilu , wau monika ; oditolo mola mololaalaaita tunggula ti Nabi Noho tilumuwoto ode kapali wau taluhe daa̒ leidungga tunggula loo̒sababu tau-tauwala boito lopunungo ngoa̒amila .
42017028	Wau olo debo odelo tojamani lei Lot . Tau-tauwalo hipo lamela hipo ngiluma , hipopo taalia , hipo tolopania halabolu wau pangimba wau hipo mongula bele .
42017029	Bo tou̒ tei Lot yilumualai lonto Sodom , todulahu boito tulu wau walilangi lotuhutai lonto hulungo wau lopobinasa olimongolio ngoa̒amila .
42017030	Odieelo mola owowoluwoalio de todulahee lo Walao̒ Manusia poi̒laalolio mai .
42017031	Todulahee boito taa donggo woluo toitaato watopo belelio diila mao̒ polaahu u mohama babaa-langilio todelomo bele . Odito olo taa donggo to halabolu diila mao̒ pohualingo ode belelio .
42017032	Eelai mola wolo u malowali todile lei Lot !
42017033	Taa motolopani mopoa̒ahu tutumulio , mao̒olia lo tutumulio . Bo tao̒olia lo tutumulio mapoa̒ahuwolo .
42017034	Pomalacayalo : Tohui boito , duulota tadonggo tuutuluhu toheetule tuwau , ngota madeloolo ; wau ngota tolaalio mao̒ poli .
42017035	Mongobua duulota donggo hemo hilinga pale , ngota madeloolo wau ngota tolaalio mao̒ poli . [
42017036	Taduulota donggo hemokalaja to halabolu , ngota madeloolo , wau ngota tolaalio mao̒ poli ] "
42017037	Tahidudua̒ li Isa malohintu mao̒ , " Mamowali tou̒toonu uito Eeya ? " Ti Isa lolametao̒ , " Tou̒toonu omilate , teto obulungi mongongala milate . "
42018001	Lapatao̒ uito ti Isa lohungguli mao̒ pohumaya tuwau u longaajali to tahidudua̒ o-Lio alihu timongolio laito modua̒ wau diila mao̒ mopulito halaapani .
42018002	Ti Isa lotahuda mao̒ , " Tokota tuwau woluo hakimu ngota tadiila moohe to Allahu Taa̒ala , wau diila momandungi openu boli olita .
42018003	Tokota boito woluo olo janda ngota tamaa poo̒-poo̒daata helo taalua woli hakimu boito mei̒ podulua to palakalalio . ' Tulungi mai watia motaalua wolo musu lowatia , ' loi̒ya lojanda boito .
42018004	Dengolo mola hiheolio tihakimu boito diila lohuto lotulungi janda boito . Bo pulitio mao̒ tihakimu boito helo mikiilangi mola , ' Eleponu wau̒ diila moohe to Allahu Taa̒ala wau diila momandungi penu boli olita ,
42018005	bo sababu janda botie laito bo momuyu olau̒ , lebe mopiohu wau̒ mamo podulua palakalalio . Wonu diila , tio mamolo laalaaita monao̒ mai wau mopoo̒suusa olau̒ ' . "
42018006	Tulusi Eeya lotahuda mao̒ , " Poo̒tuota mao̒ wolo uiloi̒ya lihakimu tadiila adili boito !
42018007	Naa , wolo Allahu Taa̒ala diila tamo podulua palakala lo umati-Lio lohihilao tahi pongibode o-Lio hui wau dulahu ? Wolo Tio mamopo lohudu lowakutu mai motulungi olimongolio ?
42018008	Pomalacayalo : Tio mahua̒a mopodulua palakala limongolio ! Bo wonu Walao̒ Manusia meidungga mai , wolo donggo odungga taa palacaya o-Lio todunia botie ? "
42018009	Ti Isa lohungguli mao̒ olo pohumaya botie u pilomatuju-Lio ode tahe monganggapu dupadupapa taawewo , bo yakini deu̒ batangalio lohihilao mopiohu .
42018010	Tahuda mao̒ li Isa , " Woluo taduulota lonao̒ ode Bele lo Eeya mota lodua̒ . Ngotaalio taulo Parisi , tawewolio ngotaalio tamootagia beya .
42018011	Taulo Parisi boito tilimihula lotiwiwi wau lodua̒ , ' Oo Allahu Taa̒ala , wototia molapali oduo̒lo to Allahu Taa̒ala , sababu watotia diila debo odelo taawewo , talanggamu , hale diila motulidu meaalo hemojina . Watotia mosukuru sababu watotia diila debo odelo tamootagia beya boito .
42018012	Watotia hemo puasa poo̒oluo ngodiminggu , wau watotia hemo podewo to Eeya ngotayade mopulu monto ngoa̒amila tilapulo watotia . '
42018013	Bo tamootagia beya boito tilimihula tou̒ molamingo wau tumbao̒ diila buheli lumanggela ode hulungo . Sambela hemoleaapu duhelio tio maloloi̒ya , ' Oo Allahu Taa̒ala , ponua mai watotia , taa odusa botie ! ' "
42018014	" Pomalacayalo , " tahuda mao̒ li Isa , " tou̒ malo hualinga ode bele , tamootagia beya boitolo tatilolimo lo Allahu Taa̒ala wau diila taulo Parisi boito . Sababu timii̒du tamopolaio̒ batangalio mapo dupapaalio ; wau timii̒du tamopo dupapa batangalio mapolaio̒lio . "
42018015	Woluo tau-tauwalo talodelo mai tau̒kekeei̒ odeli Isa alihu Tio moleaapu wau mobalakati olimongolio . Tou̒ tahidudua̒ li Isa loo̒onto mao̒ , timongolio maloingo totau-tauwala boito .
42018016	Boti Isa malo tiangai tau̒kekeei̒ boito tulusi lotahuda mao̒ to tahidudua̒ o-Lio . " Hulii mao̒ tau̒kekeei̒ boito monao̒ mai ode ola-U̒ ! Diila mao̒ dinia timongolio , sababu taa debo odelo utieelo tamowali pongawaa̒ umati lo Allahu Taa̒ala .
42018017	Eelai mao̒ ! Taa diila motaalua wolo Allahu Taa̒ala debo odelo tau̒kikiia̒ ngota , diila mowali pongawaa̒ umati lo Allahu Taa̒ala . "
42018018	Tau̒wa ngota lo Yahudi lohintu mao̒ li Isa , " Paaa̒ Guru tamopiohu , watia musi mohutu wolo alihu mowali mololimo tutumulo tutu wau ohiheo-hiheolo mao̒ ? "
42018019	" Yilongola heloi̒yamu Wau̒ tamopiohu ? " yilintu li Isa olio . " Diaaluo tamopiohu , ngopohia Allahu Taa̒ala wambao̒ .
42018020	Maa ilotaawamu ngoa̒amila palenta lo Allahu Taa̒ala : ' Diila mao̒ pojina , diila mao̒ pomate mateelo mao̒ , diila mao̒ potao̒ , diila mao̒ posakusi yimbulo , wau hulumatia mao̒ tiilamu wau tiyamamu . ' "
42018021	" Ngoa̒amila palenta boito madiludua̒ lowatia tou̒ watia donggo muda mai , " tametao̒ lotau boito .
42018022	Loo̒dungohe uito , ti Isa lotahuda mao̒ , " Donggo woluo sua̒li tuwau umusi pohutuwomu : Potaliyalo ngoa̒amila milikimu , wohia mao̒ doilio totaa mosikini , wau yio̒ mamoo̒tapu halata tosologa . Lapatao̒ ponao̒lo mai modudua̒ ola-U̒ . "
42018023	Bo tou̒ tau boito loo̒dungohe uito , tio tilapakulu sababu tio kaya daa̒ .
42018024	Otaawa li Isa tau boito tilapakulu , sababu uito tio lotahuda mao̒ , " Suukali daa̒ taakaya mowali pongawaa̒ umati lo Allahu Taa̒ala .
42018025	Lebe gambangi unta tuwau tumuwoto huwango dudetu , wolo taakaya ngota tumuwoto ode Dunia Bohu lo Allahu Taa̒ala . "
42018026	Tau-tauwalo taloo̒ dungohe li Isa lotahuda odito malohintu , " Wonu odito , tatoonu tamowali moa̒ahu ? "
42018027	Tametao̒ li Isa , " Udiila mowali ode manusia , mamowali ode Allahu Taa̒ala ! "
42018028	Tulusi tei Petrus loloi̒ya mao̒ , " Bilohilo ! Amiaatia malo lolaa mao̒ ungaalaa̒ lamiaatia wau loduduo̒ li Paaa̒ . "
42018029	" Pomalacayalo ! " tahuda li Isa . " Taa malo lolaa mao̒ belelio , meaalo dilelio , meaalo wutatio , meaalo tiilo wau tiyamolio meaalo mongo walai̒o sababu momaya to Allahu Taa̒ala ,
42018030	tau boito mabalasiyalo dadaata daa̒ tomaasa botie , wau tomaasa u mamei dungga mai tio mawohialio tutumulo tutu wau ohiheo-hiheolo mao̒ . "
42018031	Ti Isa malongambu mopulu wau duulota tahidudua̒ o-Lio wiwiwiwi , tulusi lotahuda mao̒ , " Dungohi ! Ito masaatia dulu-dulunga ode Yerusalemu . Mola teto , ngoa̒amila u tiluladio lomongo nabi tomimbihu Walao̒ Manusia , mamotoduo .
42018032	Tio mawuduolio ode tau-tauwalo tadiila Yahudi , tamamo hente-hentea̒ o-Lio , mohina , wau monula loiyohe o-Lio .
42018033	Timongolio mamopo sikisa wau momate mateelo mao̒ o-Lio , bo tou̒ dulahee otolulio , Tio mamobongu mai . "
42018034	Ngoa̒amilalo boito diila ilotonea̒ penu boli ngoi̒di mao̒ lo tahidudua̒ li Isa boito . Boli lo tataahe-Lio boito hehuliyo-Lio monto olimongolio . Diila otaawa limongolio Tio helo bisala pasali loolo .
42018035	Tou̒ ti Isa ngopee̒ meidungga ode Yerikho , ngotaalio tapitoo̒ donggo hulohuloa̒a hemohile-hile tobiihu dalalo .
42018036	Tou̒ ilodungohelio taa dadaata boito yilumawodu , tio malohintu , " Owolo ? "
42018037	" Ti Isa , taulo Najaret boito , lawolawodu , " loi̒ya mao̒ limongolio ode olio .
42018038	Yi taapitoo̒ boito malo nguatio̒ , " Isa , walae̒e Dauda ! Ponua mai watotia ! "
42018039	Tau-tauwalo tatotalu , maloingo wau pilei̒ poo̒yongalio tio . Bo tio lebe loo̒ohuu̒ longuatia̒ poli , " Walae̒e Dauda ! Ponua mai watotia ! "
42018040	Ti Isa malo huheli wau lopoa̒hu mota tau lodelo mai ode o-Lio taapitoo̒ boito . Tou̒ tio leidungga mai , ti Isa malohintu ,
42018041	" Wolo u otohilaamu pohutuwo-U̒ mai olemu ? " " Tuani , " tametao̒ lotaa pitoo̒ boito , " watotia ohilaa moo̒onto . "
42018042	Tulusi ti Isa lotahuda mao̒ , " Wonu odito , pomilohulo ! Sababu yio̒ palacaya ola-U̒ , yio̒ maloluli . "
42018043	Tou̒ boitolo tio malowali loo̒onto , tulusi tio malo duduo̒ li Isa sambela hemo lapali oduo̒lo ode Allahu Taa̒ala . Tou̒ taa dadaata boito loo̒onto mao̒ sua̒li boito , timongolio ngoa̒amila mahipo muji-mujia Allahu Taa̒ala .
42019001	Tou̒ ti Isa leidungga mola ode Yerikho , Tio lonao̒ tulusi loli kota boito .
42019002	Tokota boito woluo tau̒wa ngota tamootagia beya wau kaya . Tanggulio Jakheus .
42019003	Tio ohilaa momilohe wonu tatoonu ti Isa boito , bo sababu mailaba daatalio lotau wau tio lohihilao limbo-limbongo , yi tio diila lowali lomilohe li Isa .
42019004	Oditolio , tio matilumeteo̒ lotitimulo wolo tau-tauwalo , tulusi malo mia̒ata ayu ngobungo , alihu moo̒onto li Isa bolo ngopee̒e mola lumaode teto .
42019005	Tou̒ ti Isa leidungga mota ode bungo lo ayu boito , Tio yilumanggela mola ode yitaato tulusi lotahuda , " Jakheus , aliheo̒ polaahei ! Sababu Wau̒ musi mohepita ode belemu todulahee botie . "
42019006	Tei Jakheus ngoi̒nta lolaahei wau malohima li Isa lou̒ wenga-wengahu .
42019007	Ngoa̒amila taloo̒onto sua̒li boito mahibiihe . Timongolio hipoloi̒yawa , " Wii ! Tio lonao̒ ode bele lotaa diila mopiohu ! "
42019008	Lapatao̒ tobelelio , tei Jakheus tilimihulo wau loloi̒ya mao̒ li Isa , " Eeya , ngotayadu halata lowatotia maposadaka lowatotia ode taa mosikini ; wau titaalo tita tamaa pee̒enta ilaakalia lowatotia , mamuli bayalia lowatotia poo̒opato piu̒wa ! "
42019009	Tulusi tahuda mao̒ li Isa , " Todulahee botie yio̒ wau ngoa̒amila ngaalaa̒mu poa̒ahua mai lo Allahu Taa̒ala wau moo̒toduo tutumulo u bohu , sababu yio̒ olo wali mai lei Abraham .
42019010	Walao̒ Manusia leidungga mai u mololohe wau mopoaahu taa u yilapalo . "
42019011	Tou̒ tau donggo hidungohe li Isa hemobisala , Tio malo hungguli mao̒ pohumaya tuwau . Sababu , tou̒ boito Tio membideo̒ lo Yerusalemu , wau helantobu lotau deu̒ Allahu Taa̒ala mahua̒a momalenta odelo Olongia todunia .
42019012	Ti Isa lotahuda mao̒ , " Woluo tabangusa ngota u lonao̒ ode lipu molamingo mola hiluwatio lowali olongia , lapatao̒ luli lohualingai .
42019013	Tou̒ diipo lomonggato , tio lotiangai tamo pululota tahi pomayalio tulusi longohi mao̒ olimongolio ngota-ngota doi hulawa ngopita . ' Podahangilo wolo doi botie tou̒ wau̒ diaaluo , ' loi̒yaalio mao̒ to limongolio .
42019014	Bo tuango lipulio boito molonui̒o . Oditolio , tou̒ tio lomonggato , timongolio malolao mongo utolia mota loloi̒ya , ' Ami diila mohuto tau botie mowali olongia lami . '
42019015	Bo tabangusa boito piluduio̒ lowali olongia , lapatao̒ luli lohualingai ode lipulio . Hua̒a tiliangio tamoomayawa olio mai lotaalua wolio , alihu otaawalio ngoolo mao̒ pae̒eda u malotapu limongolio .
42019016	Tamoomayawa bohulio lonao̒ mai wau loloi̒ya , ' Tuani , doi hulawa ngopita uilohi li Tuani boito , mapilowali lowatia mopuulo pita . '
42019017	' Mopiohu , ' loi̒ya mao̒ lituani boito , ' yio̒ tamoomayawa mopiohu ! Sababu todelomo susuu-aliyaalo ukikiio̒ yio̒ mowali palacayalo , wau̒ mamomuduo olemu tao̒kawasa to mopuulo kota . '
42019018	Tamoomayawa oluolio lonao̒ mai wau loloi̒ya , ' Tuani , doi hulawa ngopita uilohi li Tuani , mapilowali lowatia limo lopita . '
42019019	To tamoomayawa boito ti olongia maloloi̒ya , ' yio̒ mamowali tao̒kawasa to limo lokota . '
42019020	Tamoomayawa wewo lonao̒ mai wau loloi̒ya , ' Tuani , botie doi li Tuani ; matilahu lowatia toleto .
42019021	Moohe watia toli Tuani ; sababu ti Tuani tamoingowa daa̒ . Tituani hemohama wolo udiila haku li Tuani , wau ti Tuani hemohimoa̒ tilapulo totambati udiila pilomuloa li Tuani . '
42019022	Olongia boito malo loi̒ya olio , ' Yio̒ tamoomayawa moleeto ! Lotuuu̒de wolo loi̒yamu lohihilao , wau̒ mamo hukumani olemu . Otaawamu wau̒ tamoingowa daa̒ ; wau̒ hemohama wolo udiila hakuuu̒ wau hemo himoa̒ tilapulo totambati udiila pilomulowau̒ .
42019023	Wonu odito yilongola yio̒ diila lopotuoto doi boito ode bangi alihu wonu wau̒ mohualingai wau̒ mamowali mololimo doi boito wolo lentelio ? '
42019024	Lapatao̒ ti olongia boito loloi̒ya mao̒ totau-tauwalo tahitihula teto , ' Hamaa mao̒ doi boito too̒lio wau wohia mao̒ to tamoomayawa u odoi hulawa mopuulo pita boito . '
42019025	Bo tau-tauwala boito loloi̒ya , ' Tuani , tio maa omopuulo pita . '
42019026	Olongia boito lolametao̒ , ' Eelai mao̒ : tamaa ilowoluo , too̒lio mawohialio lebe dadaata mao̒ . Bo taadiila ilowoluo hitua-tuawua , wolo u mailoluo too̒lio mamuli hamaalio monto olio .
42019027	Wau botia delowalo mai mumuusuuu̒ boito tadiila motohilaa olau̒ mowali olongialio . Pateyalo timongolio ngoa̒amila mate-mateelo mao̒ totaluu̒ ' ! "
42019028	Tou̒ lapatao̒ ti Isa lotahuda mao̒ ngoa̒amilalo boito Tio lonao̒ totalu limongolio lotidulungo ode Yerusalemu .
42019029	Tou̒ leidungga mola totili lo Betpage wau Betania to Huludu lo Jaitun , Tio lopoa̒hu duulota tahidudua̒ o-Lio lotitimulo .
42019030	" Ponao̒lo mota ode kambungu u totalu boito , " tahuda mao̒ li Isa olimongolio , " Wonu bolo timongoli tumuwoto mola odito , timongoli mamoo̒onto walao̒ kolodai tuwau u tihutihuto . Kolodai boito diipo pee̒enta mao̒ tilae̒a lotau . Hulia mao̒ kolodai boito wau delowa mai .
42019031	Wonu tau mohintu olemu , ' Yilongola timongoli lomuli kolodai boito ? ' polelea mao̒ , ' Eeya palalu leeto . ' "
42019032	Taduulota hidudua̒ li Isa boito malonao̒ , wau ilodunggaalio ngoa̒amilalo tiluhata debo odelo upilo tahuda-Lio .
42019033	Tou̒ timongolio lomuli walao̒ kolodai boito , taa ohuu̒wolio loloi̒ya mao̒ ode limongolio , " Yilongola hilulia limongoli kolodai boito ? "
42019034	Timongolio lolametao̒ , " Eeya palalu leeto . "
42019035	Tulusi timongolio lodelo walao̒ kolodai boito odeli Isa . Lapatao̒ timongolio lopo hepideo̒ jumba limongolio towulea lo kolodai boito wau lopotae̒ li Isa toitaatio .
42019036	Tou̒ Tio yilumaodeo̒ donggo toitaato kolodai boito , tau-tauwalo helo pohepide jumba limongolio todalalo .
42019037	Tou̒ ti Isa ngopee̒ meidungga ode Yerusalemu , todalalo motuhuto to Huludu lo Jaitun , ngoa̒amila tahidudua̒ o-Lio u dadaata boito mahiwatia̒ hemomuji Allahu Taa̒ala wau helo lapali sukuru to o-Lio sababu ngoa̒amila moo̒linggolabe u masilakusia limongolio .
42019038	Timongolio malo nguatio̒ , " Mabala-balakatilo Olongia tadungga-dungga mai to tanggulo Eeya ! Salaamati tosologa , wau ilopujialo mola Allahu Taa̒ala ! "
42019039	Ngoolo lota taulo Parisi towolota lotaa dadaata boito loloi̒ya mao̒ odeli Isa , " Paaa̒ Guru , Pei̒ poo̒yongilo mola tahidudua̒ li Paaa̒ . "
42019040	Ti Isa lolametao̒ , " Pomalacayalo ! Wonu timongolio motipoo̒yo , boboo-tuwaalo botie mamonguatio̒ . "
42019041	Tou̒ ti Isa lebe hemembideo̒ wolo Yerusalemu , wau loo̒onto mota kota boito , mahiliyonga-Lio kota boito .
42019042	Tahuda-Lio mao̒ , " Atio̒olo , donggo boli piohio wonu todulahu botie otaawamu wolo u mowali mopotoduo mai polodame ! Bo botia yio̒ diila mowali moo̒onto mao̒ .
42019043	Yio̒ mamoo̒laasa maasa tuwau , tou̒toonu musumu mamohutu popoo-mubulaalo to palitumu ; timongolio mamomala olemu wau mohuntula olemu monto totoonulalo tutulio .
42019044	Timongolio mamo ngantulu olemu wolo ngoa̒amila tuango lipumu ; wau diaaluo penu boli botu ngobotu mapoluli limongolio meitolaa , susuusungi to tambatilio , sababu yio̒ diila lopoo̒tuoto saaa̒ti tou̒ Allahu Taa̒ala leidungga mai mopoa̒ahu olemu ! "
42019045	Ti Isa tilumuwoto ode Bele lo Eeya wau lolumulo helo polahi to tahipo dahangia teto .
42019046	" Todelomo Kitabi , " Tahuda-Lio mao̒ olimongolio , " tulatuladu odie ; Allahu Taa̒ala lotahuda , ' Bele-U̒ mamowali tambati podua̒alo . ' Bo timongoli lopowali beelea lopohehu ! "
42019047	Timii̒du dulahu ti Isa hemo ngaajali to Bele lo Eeya . Mongo iimamu tauwa , wau guguu-ruwaalo agama wolo mongo tau̒wa lo Yahudi , ohilaa momate-mateelo mao̒ o-Lio ,
42019048	bo diila loo̒tapu dalalo u mohutu mao̒ sua̒li boito , sababu taa ngoa̒amila wambao̒ hemo dungohe laito o-Lio , wau iloa̒anga to tataahe-Lio .
42020001	Todulahee tuwau , ti Isa donggo hemo ngaajali wau hemo pohabari Habari Mopiohu monto Allahu Taa̒ala ode tau-tauwala todelomo Bele lo Eeya . Mongo iimamu tauwa , guguu-ruwaalo agama wolo mongo tau̒wa lo Yahudi , lonao̒ mai ,
42020002	wau loloi̒ya li Isa , " Nte polelea mai olami dutadutaa̒ tolo yio̒ helohutu ngoa̒amilalo botie ? Tatoonu talongohi haku boito to ole-Mu ? "
42020003	Ti Isa lolametao̒ , " Wau̒ ohilaa mohintu . Nte polelea mai ola-U̒ ,
42020004	Tei Yahya helo polihu wolo haku lo tatoonu ? Allahu Taa̒ala meaalo manusia ? "
42020005	Yi timongolio malo lumulo lodulohupa , " Wonu maloi̒yanto ' Wolo haku lo Allahu Taa̒ala , ' Tio mamoloi̒ya , ' Wonu odito , yilongola timongoli diila palacaya o-Lio ? '
42020006	Bo wonu ito moloi̒ya , ' Wolo haku lomanusia , ' taa ngoa̒amila mamomai̒ olanto wolo botu , sababu timongolio palacaya deu̒ tei Yahya nabi ngota . "
42020007	Oditolio timongolio lolametao̒ , " Diila otaawa lami . "
42020008	Yi ti Isa lotahuda mao̒ ode limongolio , " Wonu odito Wau̒ olo diila tamolele mai olemu wolo haku lotatoonu Wau̒ malohutu ngoa̒amilalo botie . "
42020009	Ti Isa lohungguli mao̒ totau-tauwalo boito , pohumaya odie mola , " Woluo ngotaalio talo pomulo angguru to ilengi ngopita . Pilopo seuwalio ilengi boito ode tangolo lota tahi pokalajawa , tulusi lomonggato odelipu uwewo wau mola lotibiluloa̒ lohiheo teto .
42020010	Tou̒ mawakutuulio molipu hungo lo angguru , taa ohuu̒wo lo ilengi boito lolao tamoomayawa olio ode tahi pokalajawa ilengi boito mola mololimo tayadio . Bo tahi pokalajawa ilengi boito lomate tamoomayawa boito wau hua̒a pilei̒ walinga limongolio lou̒ laulau lo uluu̒ .
42020011	Yi taa ohuu̒wo lo ilengi boito luli lolao tamoomayawa wewo ; bo debo pilate mai limongolio olo tamoomayawa boito boli hilinaalio lo tahi pokalajawa boito tulusi pilei̒ walingalio wolo laulau lo uluu̒ .
42020012	Lapatao̒ taa ohuu̒wo lo ilengi boito lolao mota tamoomayawa otolulio . Bo tamoomayawa boito debo pilatelio olo lo tahi pokalajawa boito wau pilomahuli mongolio ode bulemengo lo ilengi boito .
42020013	' Pulitio mao̒ taa ohuu̒wo lo ilengi boito loloi̒ya , mawolo umusi pohutuwou̒ poli ? Wau̒ mamolao walau̒uu̒ lohihilao taa otolia̒nguu̒ . Tantu tio mahulumatio mai limongolio ! '
42020014	Bo tou̒ tahi pokalajawa ilengi boito loo̒onto walao̒ lotaa ohuu̒wo lo ilengi boito , timongolio maloloi̒ya ngota-timongota , ' Botie tio taa̒hali lo walisilio . Dulo pateento tio mate-mateelo mao̒ , alihu motapunto walisilio . '
42020015	Yi madiledei̒ mongolio tio ode bulemengo ilengi boito lapatao̒ pilate limongolio yila-yilateelo mao̒ . " Lapatao̒ ti Isa lohintu mao , " Naa , wonu taa ohuu̒wo lo ilengi boito mohualingai , mawolo u pohutuolio to tahi pokalajawa ilengi boito ?
42020016	Matantu tio monao̒ mai wau momate-mateelo mao̒ to tahi pokalajawa ilengi boito , tulusi mongohi ilengi boito to tahi pokalajawa wewo . " Loo̒dungohe uito , maloloi̒ya tau-tauwala odeli Isa , " Sama-samaata diila ! "
42020017	Ti Isa lomiloheo̒ ode limongolio lapatao̒ lotahuda , " Wonu odito , wolo boliilio ayati lo Kitabi botie ? ' Botu udiila ilopomakea pani lo hudungu , malowali botu ulaba-labaalo mopiohu . '
42020018	Ngoa̒amila tamodehu tobotu boito mamoa̒ntulu ; wau tatoonu tao̒deehe lobotu boito mamotoyopu mowali peaahuo̒ . "
42020019	Guguu-ruwaalo agama wau mongo iimamu tau̒wa motota deu̒ pohumaya boito pilomatuju li Isa ode limongolio . Sababu uito timongolio ohilaa moheu̒pa o-Lio to saaa̒tilo boito , bo timongolio moohe totaa dadaata .
42020020	Oditolio timongolio malo lolohe hiangio u mopiohu . Timongolio losoloi̒ totaa u lotihutu odelo taa ihilasi , wau lopoa̒hu tau-tauwalo boito lohentobu li Isa wolo totoonulalo yiyintu , alihu timongolio mowali mohudu o-Lio to tao̒haku molantu wau to okokawasa li gubolonulu .
42020021	Yi tau-tauwala tamaa siloloi̒ boito loloi̒ya li Isa , " Paaa̒ Guru , otaawa lamiaatia deu̒ ngoa̒amila uiloi̒ya li Paaa̒ boito otutu . Otaawa lamiaatia olo ti Paaa̒ helo ngaajali lou̒ juujulu tomimbihu kahandaki lo Allahu Taa̒ala ode manusia , sababu ti Paaa̒ diila bo wambao̒ momilohe tau .
42020022	Sababu uito nte polelea mai li Paaa̒ olamiaatia , moduduo̒ wuu̒du lo agamanto , wolo mowali momayali beya odeli Kaisali meaalo diila ? "
42020023	Bo otaawa li Isa siyasati limongolio . Sababu uito tio lotahuda mao̒ ,
42020024	" Nte pobilohe mai ola-U̒ doi talaa̒ ngopita . Gambali wau tanggulita utie ? " " Kaisali ! " tametao̒ limongolio .
42020025	" Wonu odito , " tahuda li Isa olimongolio , " wohia mao̒ li Kaisali , wolo miliki li Kaisali wau ode Allahu Taa̒ala wolo miliki lo Allahu Taa̒ala . "
42020026	Malo patata totalu lotaa dadaata boito timongolio diila loo̒tapu totala penu boli tuwau mao̒ toli Isa . Timongolio bo wambao̒ hipoo̒yonga wau hilinggolabe to totame-Tio boito .
42020027	Dengolo lota talonto palatei lo Saduki lonao̒ mai odeli Isa . ( Timongolio botie palatei tao̒ huhama deu̒ tamailate diilalo mobongu mai . ) Timongolio lohintu li Isa ,
42020028	" Paaa̒ Guru , Tei Musa loluladei butoo̒ botie ode olanto : Wonu talolai̒ ngota mate wau diila owalao̒ , yi wutatio musi monika wolo jandalio alihu moo̒tapu mai wali totaa mailate boito .
42020029	Pee̒enta woluo tamohutato pitu lota . Tamohuhula lonika , lapatao̒ yilate diila owalao̒ .
42020030	Lapatao̒ tao̒luolio lonika wolo jandalio , bo tio olo yilate wau diila loo̒tapu walao̒ .
42020031	Sua̒li u tutuuwauwa lowali olo wolo wutatio tao̒tolulio demola tao̒pitulio .
42020032	Pulitio mao̒ taabua boito yilate olo .
42020033	Todulahu muli pobongula mai lotaa malo punungo , dile lo tatoonu taabua boito ? Sababu pitupitu lotaalo malonika wolio . "
42020034	Ti Isa lolametao̒ , " Tau-tauwalo tahitumula masaatia botie hiponikawa ,
42020035	bo tau-tauwalo tapaatuti u muli potumulolio mai tou̒ malo punungo , wau tumumulo tojamani u mamei dungga , timongolio diila mowali monika .
42020036	Owowoluwoa limongolio debo odelo malai̒kati , wau diila mowali mate . Timongolio yito mongo walao̒ Allahu Taa̒ala , sababu timongolio maluli bilongulio mai lonto opopate .
42020037	Tei Musa lohihilao malo poi̒laalo lou̒ mopatato deu̒ taamate mamuli bongulolio mai . Todelomo tuladio tomimbihu diu̒to u lei̒lei̒ta boito tio longunte Eeya odelo ' Allahu Taa̒ala lei Abraham , Allahu Taa̒ala lei Isihaka wau Allahu Taa̒ala lei Yako ' .
42020038	Naa , Allahu Taa̒ala boito diila Allahu Taa̒ala lotaa yilate ! Tio Allahu Taa̒ala lotau-tauwalo tahitumula ! Sababu ode Allahu Taa̒ala , ngoa̒amila tau tumutumulo . "
42020039	Ngoolo lota guru lo agama loloi̒ya mao̒ , " Totameti Paaa̒ Guru mopiohe daa̒ . "
42020040	Sababu uito timongolio diilalo buheli helohintu hitua-tuawua toli Isa .
42020041	Ti Isa lohintu mao̒ olimongolio , " Woloolo mola mowali loi̒yalo deu̒ Olongia Tamoo-poa̒ahua boito wali mai lei Dauda ?
42020042	Lebe-lebe pomao̒ tei Dauda lohihilao loloi̒ya todelomo Jaburu , ' Eeya lotahuda to Eeyau̒ : Potihuloo̒lo to ambahu olowala-U̒ ,
42020043	tunggula Wau̒ mohutu mumuusuu-Mu taa̒luku ole-Mu . '
42020044	Oditolio wonu tei Dauda longunte Olongia Tamoo-poa̒ahua boito ' Eeya ' , mawoloolo mola Tio wali mai lei Dauda ? "
42020045	Tou̒ tau-tauwala donggo hipo dungohe li Isa hemobisala , Tio lotahuda mao̒ to tahidudua̒ o-Lio ,
42020046	" Poo̒daha-dahaalo mao̒ to guguu-ruwaalo agama . Timongolio motohilaa mojalena wolo jumba hayahayao̒ , wau motohilaa mei̒ hulumati to papaa-taliyaalo . Timongolio motohilaa tataa-mbatiyalo u hulu-hulumati todelomo bele potabiaalo wau to popoo-tihungguwalo .
42020047	Timongolio hemohimbulo tomongo janda , wau hemohehu belelio . Wau u modepuheo̒ ololeeti mongolio boito , timongolio hemodua̒ hayahayao̒ ! Hukumani limongolio de mobuheetai ! "
42021001	To Bele lo Eeya , ti Isa loo̒onto tau-tauwalo tahi kaayawa helo luwango doi ode delomo bulua lodewo .
42021002	Iloontonga-Lio olo janda ngota tamosikini daa̒ , loluwango doi tombaha dulopita .
42021003	Lapatao̒ ti Isa lotahuda mao̒ , " Dungohi : janda botie loluwango lebe dadaata wolo ngoa̒amila taawewo .
42021004	Sababu timongolio ngoa̒amila longohi ololebe lohalata limongolio . Bo janda botie , eleponu mosikini tutu , malongohi ngoa̒amila uwoluo too̒lio u palaluolio lohihilao u potumulo . "
42021005	Woluo tahipo loi̒yawa tomimbihu woloolo mola piohio Bele lo Eeya dadaiyalo wolo boboo-tuwaalo u mopiohu wau wolo babaa-langiyalo u pilopodewo ode Allahu Taa̒ala . Yi ti Isa lotahuda mao̒ olimongolio ,
42021006	" De woluo mai saaa̒tilio , ngoa̒amila u iloontonga limongoli botie malolo hubuolio ; diaaluo mao̒ penu boli botu ngobotu tewe u meitolaa susuusungi to tambatilio ! "
42021007	Timongolio lohintu mao̒ li Isa , " Paaa̒ Guru , omolua sua̒li boito mamotoduo mai ? Wau wolo tuotio deu̒ malei dungga saaa̒tilio sua̒li boito mamotoduo mai ? "
42021008	Ti Isa lotahuda mao̒ , " Poo̒dahailo , diila bolo timongoli o aakalialio . Dadaata taa mamonao̒ mai lou̒ momake tanggulu-U̒ , wau moloi̒ya , ' Wau̒lo Tio ! ' wau ' Mawakutuulio . ' Bo timongoli diila mao̒ podudua̒ olimongolio .
42021009	Diila mao̒ oohe olo wonu timongoli modungohe habari tomimbihu lo popaatea wau polo malakala . Ngoa̒amilalo boito musi motoduwopo mai . Bo uito diila oboliilio deu̒ mawakutuulio kiama . "
42021010	Lapatao̒ ti Isa malo potolonga mola bisalaa-Lio , tahuda-Lio mao̒ , " Bangusa u tuwau mamopaatea moluwali bangusa uwewo wau lipu tuwau mamoluhu lipu uwewo .
42021011	Teto teea mamotoduo liluhu daa̒ , polobiti , wau wembolo longongoto . Mamei dungga mai susuu-aliyaalo u moo̒tihela hapato wau dahasati tohulungo .
42021012	Bo tou̒ dipolulio mai ngoa̒amilalo boito motoduo , timongoli mawau̒polio wau alinayalio . Timongoli mabutoo̒lio to bebee-leyaalo potabiaalo wau potuwotolio ode delomo tutupa . Wau timongoli madedeo̒lio ode talu lomongo olongia wau tahi okawasawa sababu timongoli muri-U̒ .
42021013	Uitolo hiyangio olimongoli u mopohabari Habari Mopiohu monto Allahu Taa̒ala .
42021014	Poo̒ohuu̒walo hilao deu̒ timongoli diila tamolawalo tomimbihu wolo umusi loi̒ya limongoli u mopodulua batanga .
42021015	Wau̒ lohihilao mamongohi mai tataa-heyaalo wau tinepo olimongoli , tilinggula diaaluo mao̒ penu boli ngota monto mumuusuumu mowali moluwali meaalo momaahu wolo uloi̒ya limongoli .
42021016	Timongoli mahiyanatio lipaapa wau limaamamu , lomongo wutatumu , lomongo ilaatumu wau lomongo tamanimu . Ngotayadi mongoli mapateelio mate-mateelo mao̒ limongolio .
42021017	Timongoli malonuo̒ lotaa ngoa̒amila sababu timongoli muri-U̒ .
42021018	Bo penu boli huwoo̒ ngopata monto lunggongumu diila tameenggi .
42021019	Wonu timongoli moo̒tahangi wau sabali , yi timongoli moa̒ahu . "
42021020	" Wonu bolo timongoli moo̒onto Yerusalemu bilaala lopajule , mao̒taawa mao̒ limongoli deu̒ kota boito diilalo mohiheo maa̒ntuluolio .
42021021	Towakutu boito mamusi tau to Yudea tumeteo̒ ode hihui̒-hui̒dea . Timongolio tawoluo todelomo kota mamusi mololaa mao̒ kota , wau timongolio to bulemengo kota diila mao̒ potuwoto ode delomo kota .
42021022	Sababu duduu-laheyaalo boito tutuulio tutu ' Duduu-laheyaala lo Hukumani Podehuwolo mai ' , alihu lou̒ odito motoduwolo mola wolo u malei tuladu todelomo Kitabi .
42021023	Malo moo̒tihela hapato duduu-laheyaalo boito ode taabua tadonggo ombodaa̒ , wau tiilo tadonggo hemo potutu lotau̒nge . Lipu botie mao̒dungga lou̒ suusa daa̒ , wau Eeya mamo hukumani mai bangusa botie .
42021024	Woluo tamaa pateelio lobanggo mate-mateelo mao̒ , woluo olo tamaa deloolio odelo tatilawalo ode lilii-puwaalo lotau ; wau tau-tauwalo tadiila motota lo Allahu Taa̒ala mamo dutadutaa̒a Yerusalemu tunggula mopulito wakutuulio u matilantu lo Eeya ode limongolio . "
42021025	" De tomato lodulahu , hulalo , wau popoo-liyamalo mao̒ntonga tutuu-wotalo . Todunia babaa-ngusawalo mamoohe wau molingu motaalua wolo tingohu dupota daa̒ wau oliyoo̒ buoo̒olo uwali-walihuhu lodeheto .
42021026	Manusia mamoohe tio̒opatea motaalua lou̒ wolo u mamotoduo mai to ngoilanggubu dunia botie , sababu tahi kawasawa todulente daa̒ mamowali moa̒aa̒-mbulatia .
42021027	Tou̒ boitolo Walao̒ Manusia mamei dungga todelomo heengo wolo kawasa wau ololaio̒ daa̒ .
42021028	Wonu bolo susuu-aliyaalo boito mamotoduo mai , pobongulo wau bintaa̒a mola lunggongumu , sababu ngopee̒epo mai timongoli mapo aahuwolo . "
42021029	Lapatao̒ ti Isa lohungguli mao̒ olimongolio pohumaya odie mola , tahuda-Lio , " Poo̒bilohe mao̒ bungo lo ayu ara wau ngoa̒amila bungo lo ayu wewo .
42021030	Wonu bolo duduungio muda to wohutio mahe oontonga , otaawa mao̒ limongoli deu̒ malembidu sembo lou̒ mopatu .
42021031	Odito olo wonu timongoli moo̒onto sua̒li boito motoduo mao̒taawa limongoli deu̒ Allahu Taa̒ala mahua̒a momalenta odelo Olongia .
42021032	Ototai mao̒ ! Susuu-aliyaalo boito mamotoduo tou̒ dipolulio mai tau-tauwalo tahitumula masaatia botie mate ngoa̒amilalo .
42021033	Hulungo wau dunia mamooli , bo tahuda-U̒ debo ohiheo-hiheolo mao̒ . "
42021034	" Poo̒dahawa batangamu , diila bolo timongoli mopusingi daa̒ wolo popoo-tihungguwalo wau mimii-numaniyalo u moo̒huwoo̒ , meaalo mailaba momikiilangi susuu-aliyaala lo tutumulumu , tilinggula timongoli diila dapadapato tou̒ dulahee boito tumahuo̒lo mola lumenetai .
42021035	Sababu Dulahee boito mamei dungga debo odelo talele to ngoa̒amila tau todunia botie .
42021036	Poo̒daha-dahaalo mao̒ , wau podua̒alo laito alihu timongoli moo̒ tahangi tou̒ ngoa̒amila sua̒li de motoduo mai wau timongoli mowali motaalua lo Walao̒ Manusia . "
42021037	Ti Isa helo ngaajali to Bele lo Eeya wakutu dulahu wau huilio mao̒ Tio lonao̒ ode huludu lo Jaitun wau lotitolaa teto .
42021038	Timii̒du dumodupo ngoa̒amila tau hiponao̒wa mai ode Bele lo Eeya hemo dungohe pongaajali li Isa .
42022001	Lameyangi lo Roti Diila Oragi u ilunte Paska malembidei .
42022002	Mongo iimamu tau̒wa wau guguu-ruwaalo agama hipololohe dalalo lou̒ poo̒-poo̒oyo u momate li Isa mate-mateelo mao̒ , sababu timongolio moohe totaa dadaata .
42022003	Lapatao̒ Ibilisi tilumuwoto odelei Yudas tai̒lunte olo Iskariot , deu̒ito-yito ngotaalio lo tamopulu wau duulota tahidudua̒ li Isa .
42022004	Sababu uito tei Yudas malonao̒ mola lodulohupa wolo mongo iimamu tau̒wa wau wolo mongo tau̒wa lo tamoo-kawalia Bele lo Eeya pasali woloolo mola tio mowali mohudu li Isa ode limongolio .
42022005	Timongolio leengahe daa̒ wau lodanti u mamongohi doi olio .
42022006	Tei Yudas olo akolo wau malopeehu hiyango u mohudu li Isa ode limongolio , lou̒ diila ilotaawa lotau .
42022007	Malei dungga dulahio todelomo Lameyangi lo Roti Diila Oragi deu̒ himba u pohutu ua̒alo lo Paska mao̒lotolo .
42022008	Yi ti Isa lopoa̒hu olei Petrus wolei Yahya , " Ponao̒lo podapato mao̒ ua̒alo lo Paska olanto . "
42022009	" Tou̒toonu otohilaa li Paaa̒ podapato mao̒ lamiaatia ? " uali mongolio .
42022010	Ti Isa lolametao̒ , " Tou̒ timongoli tumuwoto ode kota , talolai̒ ngota tadonggo delodelo bolinggo tuwau tuatuanga taluhu mamo dunggaya wolimongoli . Dudui̒ mao̒ tio ode bele u potuwotalio ,
42022011	wau polelea mao̒ totaa ohuu̒wo lobele boito : Ti Guru loloi̒ya mai , ' Tou̒toonu tambatilio lo tahidudua̒ ola-U̒ wau Wau̒ molamela ua̒alo lo Paska ? '
42022012	Taa ohuu̒wo lobele boito mamopotunu mai olemu huwali lopahu tuwau u leidaa̒ , wimu-wimumuto wolo pakakasilio . Podapato mao̒ ngoa̒amilalo teto mola . "
42022013	Yi malonao̒ tei Petrus wolei Yahya , tulusi loo̒dungga ngoa̒amilalo lotuuu̒de debo odelo u tilahuda li Isa . Timongolio olo malopo dapato ua̒alo lo Paska boito .
42022014	Tou̒ malei dungga wakutuulio u molamelo ua̒alo lo Paska boito , ti Isa lotihuloa̒a pee̒-pee̒enta wolo tahidudua̒ o-Lio totambati polamelalo .
42022015	Lapatao̒ Tio lotahuda mao̒ olimongolio , " Otohilaa-U̒ daa̒ molamelo ua̒alo lo Paska botie pee̒-pee̒enta wolimongoli tou̒ Wau̒ diipo modutolo sikisa !
42022016	Sababu , pomalacayalo : Wau̒ diilalo molamela ua̒alo botie tunggula boliilo totamela botie poi̒laalolo to Dunia Bohu lo Allahu Taa̒ala . "
42022017	Lapatao̒ uito ti Isa lomintaa̒a hakati lo angguru , tulusi lolapali dua̒ sukuru ode Allahu Taa̒ala , lapatao̒ lotahuda mao̒ , " Hamaalo utie , wau taya-tayadelo mota ;
42022018	sababu ototai mao̒ : tumula mao̒ masaatia botie Wau̒ diilalo mongilu angguru botie poli tunggula Allahu Taa̒ala mai̒lo kawasa wolo lealeaatulo mao̒ . "
42022019	Lapatao̒ uito ti Isa malohama roti . Wau tou̒ mailapato lolapali dua̒ sukuru , hepili-pilita-Ngio roti boito wolo uluu̒-Lio tulusi yilohi-Lio mao̒ olimongolio , wau lotahuda , " Uti-utieelo batanga-U̒ [ uiludu ode limongoli . Pohutuwalo utie u mopoe̒ela ola-U̒ . "
42022020	Odito olo lapatao̒ lolamelo , Tio longohi mao̒ olimongolio hakati lo angguru boito wau lotahuda , " Hakati botie tutuulio tutu daantia lo Allahu Taa̒ala u bohu , u piloposaaha wolo duhu-U̒ -- duhu u bilangguatai ode limongoli . " ]
42022021	" Bo bilohi ! Taa u mohiyanati ola-U̒ woluo tewe pee̒-pee̒enta wola-U̒ .
42022022	Walao̒ Manusia memangi maamate odelo woloolo mola u matilantu mai lo Allahu Taa̒ala ; bo matopotala taa u mohiyanati o-Lio ! "
42022023	Yi timongolio mahipo hihiintua ngota timongota , tatoonu towolota limongolio tamamohutu mao̒ sua̒li boito .
42022024	Towolota lo tahidudua̒ li Isa tilumoodu polohamawa tomimbihu tatoonu monto olimongolio tamusi anggapuwolo tapulito udaa̒ .
42022025	Ti Isa lotahuda mao̒ ode limongolio , " Mongo olongia lobangusa tadiila motota lo Allahu Taa̒ala hipodeehe ulipulio , wau tahi okawasawa ulipulio tai̒lunte , ' Tamoduo̒lawa Ulipu ' .
42022026	Bo timongoli diila mowali odito . Bolii̒o mao̒ , taa pulito udaa̒ towolotamu musi debo odelo tapulito ukikiio̒ , wau tau̒wa mamusi mowali debo odelo tamoomayawa .
42022027	Tatoonu talebe udaa̒ : taa u hulohuloa̒ hemolamela tomeja , meaalo taa u hemohinta olio ? Matantu taa u hulohuloa̒ boito . Bo Wau̒ woluo towolota limongoli odelo tamoomayawa .
42022028	Todelomo totoonulalo polodutolo-U̒ , timongoli laito pee̒-pee̒enta wola-U̒ .
42022029	Odelo woloolo mola Allahu Taa̒ala malongohi palenta ola-U̒ haku u momalenta , odito olo Wau̒ mamongohi mai olemu haku boito .
42022030	Lou̒ odito timongoli mowali moduduo̒ motisana-sanangi wola-U̒ towakutu Wau̒ mowali Olongia . Wau timongoli mamo tihuloo̒ toitaato mopulaa duluo tambati huhuloa̒ li olongia u momalenta tomopulaa duluo suku bangusa lo Isirai̒lu . "
42022031	" Simon , Simon , dungohe mai ! Ibilisi mailohiya luasi u motesi olimongoli ; debo odelo pale yinggilolo monto alipo tilinggula u mopiohu yilinggi monto u moleeto .
42022032	Bo Wau̒ malodua̒ mola olemu , Simon , alihu iimanimu diila mao̒ moluluto . Wau wonu yio̒ malo hualingai ode ola-U̒ , yio̒ mamusi mopoo̒ lotolao̒ mongo wutatumu . "
42022033	Tei Petrus lolametao̒ , " Eeya , watotia ihilasi tumuwoto ode tutupa wau mate pee̒-pee̒enta wolo Eeya ! "
42022034	" Pomalacayalo , Petrus , " tahuda mao̒ li Isa , " tou̒ maluo̒ diipo mokukuyuu̒ mai todulahee botie , mapoo̒otolu yio̒ lomaahe ola-U̒ . "
42022035	Lapatao̒ uito ti Isa lotahuda mao̒ ode limongolio , " Muloololio mai tou̒ Wau̒ lolao olimongoli lou̒ diila lopoluasi olimongoli helodelo dompeti , bututu meaalo sapatu , wolo timongoli ilopulita lolo-loolo ? " " Diila ! " tametao̒ limongolio .
42022036	" Bo botia , " tahuda mao̒ li Isa , " tatoonu tao̒dompeti meaalo bututu , mamusi modelo uito ; wau tatoonu tadiila owamilo , musi mopotali jumbalio mota motali wamilo .
42022037	Sababu , pomalacayalo , ayati lo Kitabi u tingohio odie : ' Tio ilanggapu odelo tau ngota tamoleeto , ' musi motoduo mai tobatanga-U̒ . Sababu wolo u tulatulade todelomo Kitabi tomimbihu-U̒ donggo todutoduo masaatia botie . "
42022038	" Eeya , " loi̒ya mao̒ lo tahidudua̒ li Isa , " bilohi , teea woluo wamilo mohelu duluo . " " Sambelolo ! " tametao̒ li Isa .
42022039	Ti Isa lololaa mao̒ kota wau malonao̒ debo odelo ubiaasa ode Huludu Jaitun , wau tahidudua̒ o-Lio lonao̒ olo wo-Lio .
42022040	Tou̒ malei dungga mota teto , " Tio lotahuda mao̒ ode limongolio , Podua̒alo mola alihu timongoli diila mao̒ odusa wonu timongoli yimontalalio . "
42022041	Lapatao̒ Tio lonao̒ lebe lolaminga ngopee̒ lonto olimongolio , tanu lamingio ngopopai̒ lobotu , tulusi loti bonggohuu̒ wau lodua̒ ,
42022042	" Oo Paapa , " ua-Lio mao̒ , " wonu mowali , powalahe mao̒ monto olaa-Tia polodutolo umusi olaasawa lowa-Tia botie . Bo diila moduduo̒ utohilaa lowa-Tia , bo moduduo̒ utohilaa li Paapa wambao̒ . " [
42022043	Malai̒kati ngota malonao̒ mai ode o-Lio wau lopoo̒ lotolao̒ o-Lio .
42022044	Ti Isa lodutola daa̒ lohilao tilinggula Tio helebe tio̒otutua lodua̒ . Wula-Tio debo odelo duhu u hilumeheta ode huta . ]
42022045	Yilapato lodua̒ , ti Isa luli lohualingai ode tahidudua̒ o-Lio . Tio loo̒dungga olimongolio donggo hituluhe sababu siluukali daa̒ lohilao .
42022046	Tulusi Tio lotahuda mao̒ olimongolio , " Yilongola timongoli bo hituluhe ? Pobongulo wau podua̒alo mola alihu timongoli diila odungga loimontala . "
42022047	Tou̒ ti Isa donggo hemotahuda leidungga mai ngopolemboa̒ tau . Tau̒wa limongolio tei Yudas , tala ngota muri li Isa . Lapatao̒ tei Yudas lonao̒ mota odeli Isa wau malodilo o-Lio .
42022048	Boti Isa lotahuda mao̒ olio , " Yudas , wolo yio̒ lodilo ola-U̒ botie , yio̒ ohilaa mohiyanati Walao̒ Manusia ? "
42022049	Tou̒ tahidudua̒ li Isa tawoluo teto loo̒onto mao̒ wolo u mamotoduo , timongolio loloi̒ya , " Eeya , matuhuwo wambao̒ lomongo watotia wolo wamilo ! "
42022050	Tulusi tala ngota limongolio lolimadeo̒ wato li iimamu daa̒ wolo wamilo tilinggula loputu bulongalio olowala .
42022051	Boti Isa lotahuda mao̒ , " Sambelolo ! " Tulusi dilede-Tio bulonga lotau boito wau lopoo̒luli mao̒ .
42022052	Lapatao̒ ti Isa lotahuda ode mongo iimamu tau̒wa wau mongo polowila tamoo-kawalia , Bele lo Eeya , wau mongo tau̒wa lo Yahudi talonao̒ mai odito u moheu̒pa o-Lio , " Yilongola Wau̒ botie tamoleeto , tunggula timongoli lonao̒ mai wolo wamilo wau ayu pangokoo̒ u moheu̒pa ola-U̒ ?
42022053	Ngohui-ngohui Wau̒ wolimongoli to Bele lo Eeya , timongoli diila loheu̒pa ola-U̒ . Bo uti-utieelo saaa̒tilio limongoli moponao̒ uito , saaa̒ti kawasa lou̒ modio̒lomo modihu poloitohu . "
42022054	Timongolio loheu̒pa li Isa wau lodelo o-Lio ode Bele lomongo iimamu daa̒ . Tei Petrus lohunuhe lonto u molamingo .
42022055	Tohuungo pango boito tulu towungolo mapilo lei̒itio wau tei Petrus mota lotihuloa̒a pee̒-pee̒enta wolo tahihuloa̒a to palitio .
42022056	Tala ngota lowato taabua loo̒onto olei Petrus hulohuloa̒a tobiihu polulo tulu boito ; tulusi wato taabua baito helo poo̒tuoto olei Petrus , lapatao̒ loloi̒ya mao̒ , " Tau botie olo engonti woluo pee̒-pee̒enta woli Isa ! "
42022057	Bo tei Petrus malomaahu . Tio loloi̒ya , " Watia sama-samaata diila moo̒taawa wolo tau boito ! "
42022058	Ngosaaa̒ti lapatio mao̒ , ngotaalio wewo loo̒onto olei Petrus wau loloi̒ya , " Yio̒ olo ngotaalio limongolio ! " Bo tei Petrus lolametao̒ , " Diila , diila watia ! "
42022059	Tanu ngojamu lapatio mao̒ , ngotaalio wewo poli malo loi̒ya wolo suala daa̒ , " Memangi tau botie muri li Isa , sababu tio taulo Galilea ! "
42022060	Bo tei Petrus lolametao̒ , " Wolo makusudumu , diila otaawau̒ ! " To saaa̒tilo boito , tou̒ tei Petrus donggo hemobisala , maluo̒ lokukuyuu̒ .
42022061	Ti Isa poli loili mao̒ wau lomilohe olei Petrus . Tulusi tei Petrus loo̒e̒ela mola to Eeya u malo tahuda olio , " Tou̒ diipo maluo̒ mokukuyuu̒ todulahe botie , yio̒ mapoo̒otolu lomaahe ola-U̒ . "
42022062	Yi tei Petrus mailumuwalo lonteto wau hilumoyongo mopotide-tideo̒ .
42022063	Tau-tauwala tadonggo hidahawa li Isa , helo poitohe wau lomate o-Lio .
42022064	Matolio tilau̒be limongolio wau hepilo hintualio , " Nte tapula tatoonu talomate ole-Mu ? "
42022065	Donggo dadaata tataa-heyaalo u mohina hepomukao̒ limongolio o-Lio .
42022066	Dimodupio mola , mongo tau̒wa lo Yahudi , mongo iimamu tau̒wa , wau guguu-luwalo agama lotia̒mbu , tulusi lodelo li Isa , ode talu lo Mahakama Agama limongolio .
42022067	" Poo̒taawa mai olami , " uali mongolio o-Lio , " wolo Yio̒ botie Olongia Tamoo-poa̒ahua ? " Ti Isa lolametao̒ , " Wonu polele-U̒ mai olimongoli , timongoli debo diila tapalacaya .
42022068	Wau wonu Wau̒ mohintu mai olemu , timongoli debo diila tamolameto .
42022069	Bo tumula mao̒ botia , Walao̒ Manusia mamo tihuloa̒a to ambahu olowala lo Allahu Taa̒ala Taa Laba-labaalo kawasa . "
42022070	Yi timongolio ngoa̒amila malo loi̒ya , " Wonu odito , Yio̒ botie Walao̒ Allahu Taa̒ala ? " Ti Isa lolametao̒ , " odito uali mongoli . "
42022071	Yi timongolio malo loi̒ya , " Diilalo palalu sakusi ! Ito maloo̒ dungohu lonto tunggi-Lio lohihilao ! "
42023001	Ngoa̒amila majalisi boito tilimihulo , tulusi lodelo li Isa ode talu lei Pilatus .
42023002	Teto timongolio malo potulude o-Lio , " Timongolio loloi̒ya , ' Malotapu lami tau botie hemopo lapalo ulipu . Tio hemo popatu totau alihu diila momayali beya toli Kaisali , sababu heloi̒yaa-Lio deu̒ Tio yito Almasi , ngotaalio li olongia . "
42023003	Lapatao̒ tei Pilatus lohintu mao̒ li Isa , " Tingga otutu Yio̒ olongia taulo Yahudi ? " Tametao̒ li Isa , " Oditolo loi̒yamu . "
42023004	Yi loi̒ya mao̒ lei Pilatus ode mongo iimamu tau̒wa wau taa dadaata boito , " Wau̒ diila loo̒tapu totala penu boli tuwau mao̒ totau botie u pohukuu-maniyalo o-Lio . "
42023005	Bo timongolio lebe hemo huntulao̒ olo , " Wolo pongaajali-Lio , Tio hemo popatu taa to ngoilanggubu Yudea ; bohu-bohulio to Galilea , wau botia matilinggula poli odiamai . "
42023006	Tou̒ tei Pilatus loo̒dungohe uito , tio malohintu , " wolo Tio botie taulo Galilea ? "
42023007	Tou̒ piloo̒taalio mao̒ deu̒ ti Isa asalii-Lio lonto madala to kawasa lei Herodes , tei Pilatus malolao li Isa odelei Herodess , u tou̒ boito woluo olo to Yerusalemu .
42023008	Tei Herodes sanangi daa̒ tou̒ loo̒onto li Isa , sababu malohiheo tio loo̒dungohe pasalii-Lio wau ohilaa momilohe o-Lio . Tio hemo halapu moo̒ sakusi li Isa mohutu u moo̒linggolabe .
42023009	Sababu uito tei Herodes heloo̒woli mao̒ dadaata yiyintu ode o-Lio , boti Isa diila pee̒enta mao̒ lolameto .
42023010	Mongo iimamu tau̒wa wau guguu-ruwaalo agama lotaalua olo teto wau helo potulude wolo moo̒ohuu̒ li Isa .
42023011	Tei Herodes wau mongo pongowaa̒ lo suludadulio helo poitohe wau lohina li Isa , lapatao̒ pilakealio Tio boo̒ odudaa̒ , lapatao̒ luli yilaolio Tio odelei Pilatus .
42023012	To dulahulo boito tei Herodes wolei Pilatus , tou̒ muloololio mai mumuusua , maluli lotamania . "
42023013	Tei Pilatus malongambu mongo iimamu tau̒wa , mongo tau̒wa , wau ulipu ,
42023014	lapatao̒ loloi̒ya mao̒ olimongolio , " Timongoli malodelo mai tau botie ode olau̒ wau loloi̒ya deu̒ Tio helo poo̒lapalo totau-tauwalo . Botia totalu limongoli wau̒ malo malakisa o-Lio , bo wau̒ sama-samaata diila loo̒tapu u moleeto penu bo tuwau mao̒ u hepotuludi mongoli o-Lio .
42023015	Odito olo huhama lei Herodes , sababu tio olo maluli lolao mai li Isa boito ode olami . Tau botie diila helohutu penu bo tuwau mao̒ upaatuti pohukuu-maniyalo o-Lio wolo hukumani mate .
42023016	Sababu uito wau̒ mamo muboa̒a o-Lio , tulusi mopoluli mao̒ o-Lio . " [
42023017	Totimii̒du lameyangi lo Paska , tei Pilatus musi mopobebasi ngotaalio lotutupa ode ulipu . ]
42023018	Ngoa̒amila tahia̒mbua teto longuatio̒ , " Pateyalo Tio mate-mateelo mao̒ ! Bebasia mao̒ tei Barabas olami ! " (
42023019	Tei Barabas tiluwotio ode tutupa sababu polomalakala ulowali tokota wau sababu polomatea yila-yilatelo mao̒ . )
42023020	Tei Pilatus ohilaa mopoluli mao̒ li Isa , sababu uito tio luli lobisala pee̒entapo totaa dadaata boito .
42023021	Bo timongolio longuatio̒ , " Salipua Tio , salipua Tio ! "
42023022	Lapatao̒ u otolulio tei Pilatus longibode olimongolio , " Bo wolo totalaa-Lio ? Wau̒ diila loo̒tapu penu boli tuwau mao̒ totala to o-Lio upaatuti pohukuu-maniyola o-Lio hukumani mate ! Wau̒ mamo muboa̒a o-Lio tulusi mopoluli mao̒ o-Lio . "
42023023	Bo timongolio tulusi hiwatia̒ lodaa̒-daa̒alo mao̒ deu̒ ti Isa musi salipuolo . Wau pulitio mao̒ wuwaatii̒ mongolio lomata .
42023024	Yi tei Pilatus malo podehu hukumani mate li Isa loduduo̒ utohilaa lotaa dadaata boito ,
42023025	wau lopoluli taa u pilohile limongolio , deu̒ito-yito taa u tiluwotio ode tutupa sababu polo molakala wau polomatea yila-yilatelo mao̒ . Lapatao̒ ti Isa yiludulio ode limongolio u lololimo totoonulalo u otohilaa pohutuo limongolio o-Lio .
42023026	Yi ti Isa madilelo limongolio . Tohuungo dalalo , timongolio lodunggaya wolo ngotaalio tai̒lunte Simon , u asaliilio mai lonto Kirene , tadonggo tuwo-tuwotai ode kota . Timongolio loheu̒pa olio , tulusi lomakusa olio lomota ayu salipu boito to wulea li Isa .
42023027	Dadaata taa tunu-tunuhe towulea li Isa -- to wolotalio woluo olo dengolo lota mongobua . Mongobua boito hehiyonga wau hipo hilimutawa li Isa .
42023028	Boti Isa malomilohe ode limongolio wau lotahuda mao̒ , " Mongobua lo Yerusalemu ! Diila mao̒ hiyongi Wau̒ . Hiyongilo mola batangamu lohihilao wau mongo walau̒mu .
42023029	Sababu mamei dungga wakutuulio tau mamoloi̒ya , ' Donggo boli pae̒daalio mongobua tadiila pee̒enta mao̒ ilombodaa̒ , tadiila pee̒enta mao̒ owalao̒ wau diila pee̒enta mao̒ lopotutu lotau̒nge ! '
42023030	Tou̒ boitolo tau mamoloi̒ya to huhuu-iduwaalo , ' Deehilo mai ami ! ' Wau to huhuu-luduwalo , ' Tambulilo mai ami ! '
42023031	Sababu wonu to ayu udonggo hitumula , tau malohutu debo odelo utie , wolo poli u mapohutuo limongolio to ayu umalo hengu ! "
42023032	Woluo poli taduulota wewo -- duduulotalo tamoleeto -- tadilelo limongolio u hukuu-maniyola mate pee̒-pee̒enta woli Isa .
42023033	Tou̒ malei dungga mola totambati u ilunte " Bakakau , " timongolio malo salipu li Isa wolo taduulota tamoleeto boito -- ngotaalio to ambahu olowala wau ngotaalio poli to ambahu oloihi li Isa .
42023034	Tulusi ti Isa malodua̒ , " Paapa , ambunguwalo mai timongolio ! Diila otaawa limongolio wolo upilohutu limongolio . "
42023035	Pakeyangi li Isa hetila-tilayadio teto towolota limongolio wolo undi . Tau-tauwalo tahitihula teto sambela hibilohe , tulusi mongo tau̒wa lo Yahudi hipohentea̒ li Isa wolo loi̒ya , " Tio malo poa̒ahu taa wewo ; ntali botia Tio mopoa̒ahu batanga-Lio lohihilao , wonu Tio tutuulio tutu Olongia Tamoo-poa̒ahua tatilulaoto Allahu Taa̒ala ! "
42023036	Mongo pajule olo hemohentea̒ li Isa . Timongolio lonao̒ mai longohi angguru molotingo o-Lio
42023037	wau loloi̒ya , " Wonu Yio̒ olongia taulo Yahudi , poa̒ahuwalo lohihilao batanga-Mu ! "
42023038	Toitaato ayu salipu li Isa , tulatuladu tataa-heyaalo odie : " Tabotieelo Olongia Taulo Yahudi . "
42023039	Tala ngota lo tamoleeto tasilalipu teto hemohina li Isa . Tio loloi̒ya , " Yio̒ Olongia Tamoo-poa̒ahua , diila odito ? Nte , poa̒ahuwalo batanga-Mu wau ami ! "
42023040	Bo tamoleeto ngota poli lodini to tamaniilio boito , loi̒yaalio mao̒ , " Tingga yio̒ diila moohe to Allahu Taa̒ala ? Yio̒ pee̒-pee̒enta hilukuu-manilio mate debo odelo Tio .
42023041	Bo hukuu-maninto duulota memangi malo tuuu̒de wolo huhutuunto . Bo Tio sama-samaata diila ototala !
42023042	Tulusi tio loloi̒ya , " Isa , Eelai mai watia , wonu Ito meidungga mai odelo Olongia ! "
42023043	" Pomalacayalo , " tahuda mao̒ li Isa olio , " Dulahee botie yio̒ mapee̒-pee̒enta wola-U̒ to Pirdaus . "
42023044	Otanu dulahee totau̒ , mato lodulahu diila otinelio , wau ngoilanggubu lipu boito lowali lodio̒lomo daa̒ tunggula jamu tiga lolaango .
42023045	Lalante untaya-ntayanga todelomo Bele lo Eeya , lokaidingo duluo .
42023046	Tulusi ti Isa longuatia̒ wolo suala daa̒ , " Paapa ! Ode delomo uluu̒ li Paapa wuduo mola lo Watia batanga lo Watia ! " Tou̒ yilapato loloi̒ya odito , Tio yilate !
42023047	Tou̒ polowila lo pasukani loo̒onto wolo u mailowali , tio malomuji Allahu Taa̒ala . Tulusi tio loloi̒ya , " Otutu Tio diila ototala ! "
42023048	Taa dadaata talonao̒ mai odito u momilohe , loo̒onto mao̒ wolo u mailowali . Timongolio ngoa̒amila malo hualingo wolo hilaa ulee̒-lee̒e daa̒ .
42023049	Wau ngoa̒amila tamoo̒taawa woli Isa , tuwotuwoto mongobua talo dudua̒i o-Lio lonto Galilea , hitihula lonto u molamingo wau loo̒onto ngoa̒amilalo boito .
42023050	Woluo ngotaalio tai̒lunte Yusu , u asaliilio mai lonto kota Arimatea tolipu lo Yudea . Tio tau ngota mopiohu tahe hulumatio lotau , wau tadonggo hemohima wakutuulio Allahu Taa̒ala molumula momalenta odelo Olongia . Eleponu tio waito Mahakama lo Agama , tio diila akolo wolo putuusani wau huhutu lo mahakama boito .
42023051	
42023052	Tei Yusu botie lonao̒ mota lotaalua wolei Pilatus wau lohile alihu milate li Isa wohi mao̒ olio .
42023053	Lapatao̒ yilaahio milate li Isa lonto ayu salipu , tulusi tilaputio wolo latu lonto lenani . Lapatao̒ uito tio malopo balato li Isa todelomo kuubulu upilohutu todelomo huludu botu -- kuubulu boito diipo pee̒enta mao̒ pilomake .
42023054	Dulahu boito dulahu Jumaa̒ti ; wau dulahu Saabati wimbedeo̒ tumulalio .
42023055	Mongobua talonao̒ mai woli Isa lonto Galilea lodudua̒ olei Yusu wau lomilohe kuubulu boito . Timongolio olo loo̒onto woloolo mola milate li Isa pilopo balatio todelomo kuubulu .
42023056	Lapatao̒ timongolio malo hualingo tulusi lopodapato lamba-lamba wau yinulo moonu u polamahio tomilate li Isa . Todulahu Saabati , timongolio lohuheli lokalaja u loduduo butoo̒ lo agama .
42024001	Todulahu Ahadi , didimodupo daa̒ , mongobua boito lonao̒ ode kuubulu li Isa lodelo yilonta u mapilo dapato limongolio .
42024002	Tokuubulu ilodungga limongolio botu heu̒tio malo lilidu .
42024003	Tulusi timongolio tilumuwota mola ode delomo kuubulu boito , bo diila loo̒dungga milate li Isa teto .
42024004	Tou̒ timongolio hitihula teto wau lolingu hemo mikiilangi sua̒li boito , debolo taduulota wolo boo̒ hei̒nta-intawa tilimihulai totili limongolio .
42024005	Timongolio mailoohe daa̒ , lapatao̒ losujudu demola huta , sambela taduulota boito loloi̒ya mao̒ ode limongolio , " Yilongola timongoli hemo lolohe totaa tumutumulo towolota lotaa yilate ?
42024006	Diaaluo Tio teea . Tio malobongu ! Eelai mola wolo u mapilo tahuda-Lio olemu tou̒ Tio donggo to Galilea ,
42024007	deu̒ ' Walao̒ Manusia musi wuduolio totaa odusa , lapatao̒ salipuolio wau todulahe otolulio Tio mamobongu mai . ' "
42024008	Yi mongobua boito maloe̒ela mola tataa-heyaalo li Isa .
42024009	Tou̒ malo hualingai lonto kuubulu boito timongolio helo hungguli u lotuduo boito to tamopulaa tuwau lota rasulu wau ode ngoa̒amila tahidudua̒ wewolio .
42024010	Mongobua talo poo̒taa ngoa̒amilalo boito to tahidudua̒ li Isa , yito : ti Maria Mahadalena , ti Yohana wau ti Maria tiilo lei Yakobus wau mongobua wewolio tapee̒-pee̒enta woli mongolio .
42024011	Bo mongo rasulu boito hemo lantobu mongobua boito bo hipo hunggulia udiila pongalo aakali . Timongolio diila palacaya silita lo mongobua boito .
42024012	Bo tei Petrus malobongu wau tilumeteo̒ ode kuubulu . Sambela lotibunggu tio lohedupa mola ode delomo kuubulu , tulusi loo̒onto mola bo wambao̒ taputo u teto . Tei Petrus lolinggolabe daa̒ , tulusi lohualingo wolo dadaata yiyintu todelomo hilaalio tomimbihu wolo u mailowali .
42024013	To dulahulo boito , duulota tahidudua̒ li Isa donggo hinao̒wa ode kambungu tuwau u ilunte Emaus , tanu mopulaa tuwau lokilo lamingio lonto Yerusalemu .
42024014	Tou̒ hinao̒wa timongolio bibiisalawa pasali lou̒ totoonulalo polou̒tia u mailowali boito .
42024015	Tou̒ timongolio donggo bibiisalawa wau hipotuuloa̒ lo pikiilangi , ti Isa lohihilao leidungga mai wau lonao̒ pee̒-pee̒enta woli mongolio .
42024016	Timongolio loo̒onto li Isa , bo woluo hitua-tuawua u lohutu olimongolio diila loo̒onuhe o-Lio .
42024017	Lapatao̒ ti Isa lotahuda mao̒ , " Wolo u hebisala limongoli tohuungo dalalo botie ? " Timongolio malo huheli wolo baya suukali .
42024018	Tulusi ngotaalio limongolio , tai̒lunte Kleopas , lohintu mao̒ li Isa , " Mati Paaa̒ ngota-ngotaalo tau deli to Yerusalemu tadiila motota polou̒tia uilowali teto mola towoli-woli mai botie ? "
42024019	" Polou̒tia wolo ? " yilintu mao̒ li Isa . " Pasali uilowali woli Isa , talonto Najaret boito , " tametao̒ limongolio . " Tio Nabi . Tataahe-Lio wau huhutuu-Lio okawasa daa̒ -- mopio moduduo̒ huhama lo Allahu Taa̒ala meaalo moduduo̒ huhama lotaa ngoa̒amila .
42024020	Mongo iimamu tau̒wa wau mongo tau̒wa lo bangusanto malohudu o-Lio u hilukuu-manilio yila-yilaatelo mao̒ , wau timongolio loposalipu o-Lio !
42024021	Lebe-lebe pomao̒ hehalapuo lami deu̒ Tiolo tamamo lopato Isirai̒lu ! Wau dulahee botie dulahee otolulio anggadu sua̒li boito lotoduo mai .
42024022	Donggo poli , dengolo lota mongobua towolota lami malohutu olami iloohea . Didimodupo daa̒ timongolio ode kuubulu ,
42024023	bo diila loo̒dungga milate li Isa mola teto . Tulusi timongolio luli lohualingai wau loloi̒ya deu̒ timongolio maloo̒onto malai̒kati , wau mamaa-lai̒katiyalo boito loloi̒ya deu̒ ti Isa tumutumulo .
42024024	Dengolo lota tawolami tulusi lonao̒ ode kuubulu wau loo̒dungga mola deu̒ wolo uiloi̒ya lo mongobua boito memangi odito , bo timongolio diila loo̒onto li Isa . "
42024025	Lapatao̒ ti Isa lotahuda mao̒ olimongolio , " Timongoli memangi mohulodu ! Mailaba pomboyongi mongoli u momalacaya ngoa̒amila u mailoi̒ya lomongo nabi !
42024026	Memangi Olongia Tamoo-poa̒ahua musi moo̒laasapo sikisa boito , bolo moo̒ toduo mai ololai-Io . "
42024027	Lapatao̒ ti Isa lotombangao̒ olimongolio wolo u tulatuladu todelomo ngoilanggubu Kitabi tomimbihu batanga-Lio tumulalo mai monto bubuu-kuwaalo lei Musa wau bubuu-kuwaalo lomongo nabi .
42024028	Sambela uito timongolio mahe membideo̒ kambungu u hepatujuo limongolio . Ti Isa lotiwali debo odelo tao̒hilaa mopotolonga mola lononao̒-Lio ,
42024029	bo timongolio lolahangi o-Lio , " Potitolaapo totambati lamiaatia , " loi̒ya mao̒ limongolio o-Lio , " masaatia mabolo ngopee̒ mola hui wau mamo dio̒lomai olo . " Yi ti Isa tilumuwotao̒ u lotitihui totambati limongolio .
42024030	Tou̒ hihuloa̒a hipolamela pee̒-pee̒enta woli mongolio , ti Isa lohama roti , lolapali sukuru ode Allahu Taa̒ala , wau lomita-mitangao̒ roti boito wolo uluu̒-Lio , tulusi longohi mao̒ ode limongolio .
42024031	Lapatao̒ timongolio malongalati deu̒ tau boito ti Isa . Bo Tio mailooli to poomilohi mongolio .
42024032	Uali mongolio ngota timongota , " Memangi laasa lohilaanto debo odelo wali-walihuhu , tou̒ Tio hemobisala wolanto to huungo dalalo , wau helo tombango tuango Kitabi ode olanto ? "
42024033	To saaa̒tilo boito timongolio matilimihulo wau tulusi lohualinga ode Yerusalemu . Mola teto timongolio loo̒dungga tamopulaa tuwau lota tahidudua̒ li Isa donggo hia̒mbua wolo tawewolio .
42024034	Timongolio boito loloi̒ya , " Memangi otutu Eeya maluli tilumumulai ! Tio malopo bilohe batanga-Lio odelei Simon ! "
42024035	Duulota hidudua̒ li Isa taboheeli leidungga mai boito tulusi lohungguli mao̒ u mai̒lo laasawa limongolio tou̒ hinao̒wa , wau woloolo mola timongolio loo̒onuhe Eeya tosaaa̒ti Tio helo mita-mitanga roti .
42024036	Tou̒ timongolio donggo hemosilita , debolo ti Isa lohihilao matihu-tihula tohuungi mongolio wau lotahuda , " Salaamatilo timongoli ! "
42024037	Timongolio iloohea wau mailoohe , sababu helantobu limongolio loo̒onto lati .
42024038	Boti Isa lotahuda mao̒ , " Yilongola timongoli yiloohe ? Yilongola timongoli pilotoodei lou̒ molilimbuto todelomo hilaa limongoli ?
42024039	Bilohi uluu̒-U̒ wau bilohi oa̒atu-U̒ . Ototai mao̒ , deu̒ utie Wau̒ lohihilao ! Tontali mai wau poo̒tuota mao̒ , sababu lati diila otapu wau tulalo , odelo u iloontonga limongoli to ola-U̒ . "
42024040	Ti Isa lotahuda odito sambela hemo pobiloheo̒ uluu̒ wau oa̒a-Tio olimongolio .
42024041	Wau tou̒ timongolio debo donggo diipo palacaya , sababu malo odito wengahu wau linggolabu , ti Isa malohintu olimongolio , " Wolo timongoli o ua̒alo tewe ? "
42024042	Timongolio malongohi mao̒ o-Lio uponula tilinanga ngoputu .
42024043	Ti Isa malohama uponula boito , lapatao̒ lolamela totalu limongolio .
42024044	Lapatao̒ uito Tio lotahuda mao̒ olimongolio , " Utieelo susuu-aliyaalo umaa piloo̒taa-U̒ mai olimongoli tou̒ Wau̒ donggo pee̒-pee̒enta woli mongoli ; deu̒ timii̒du sua̒li u tulatuladu tomimbihu tanggulu-U̒ todelomo Bubuu-kuwaalo lei Musa , lomongo Nabi , wau Jaburu , musi motoduo mai . "
42024045	Lapatao̒ ti Isa malomuo̒ pikiilangi limongolio alihu mongalati makusudu lo Kitabi .
42024046	Tulusi Tio lotahuda mao̒ ode limongolio , " Todelomo Kitabi tulatuladu deu̒ Olongia Tamoo-poa̒ahua musi modutolo wau musi muli mobongu mai monto opopate todulahee otolulio .
42024047	Wau olo deu̒ to tanggulo Olongia Tamoo-poaahua boito mamusi pololadulo to ngoa̒amilalo bangusa deu̒ manusia musi molilihu , wau deu̒ Allahu Taa̒ala mongambungu dusa . Wau habari boito musi pololadulo tumula mai to Yerusalemu .
42024048	Matimo-timongolilo tamowali sakusi tou̒ ngoa̒amilalo boito .
42024049	Wau Wau̒ lohihilao mamolao mai olemu wolo u madilanti lo Allahu Taa̒ala . Bo timongoli musi debo mohima tokota botie tunggula kawasa monto Allahu Taa̒ala mohenggubei olimongoli . "
42024050	Lapatao̒ uito ti Isa lodelo olimongolio ode bulemengo kota demola Betania . Teto Tio lomintaa̒ mola uluu̒-Lio , tulusi lobalakati olimongolio .
42024051	Tou̒ tio donggo hemohutu uito , Tio bilintai̒o ode sologa , tulusi lobua̒ala woli mongolio .
42024052	Timongolio losujudu lolubo olio , lapatao̒ lohualinga ode Yerusalemu wolo hilao leengahe daa̒ ,
42024053	wau molo laalaaita hemo muji boli puji to Allahu Taa̒ala to Bele lo Eeya .
43001001	Tobohulio , tou̒ diipo dunia pilowali mai , Tahuda boito mailoluo . Tahuda woluo pee̒-pee̒enta wolo Allahu Taa̒ala . Wau Tahuda tutuuwauwa wolo Allahu Taa̒ala .
43001002	Tumulalo bohulio mai Tio pee̒-pee̒enta wolo Allahu Taa̒ala .
43001003	Ngoa̒amilalo pilowali mai lotimbulude o-Lio , wau monto ngoa̒amilalo uwoluo diaaluo mao̒ penu boli tuwau u pilowali mai wonu diila monto o-Lio .
43001004	Tahuda boito bungo lo tutumulo , wau tutumulo boito mongohi mai tilango tomanusia .
43001005	Tilango boito tinetinelo tou̒ modio̒lomo , wau modio̒lomo diila mowali momate tilango boito .
43001006	Dungga-dunggalo mai tailao lo Allahu Taa̒ala , tei Yahya tanggulio .
43001007	Tio lonao̒ mai lopo habari pasali lotilango boito , alihu ngoa̒amila tau palacaya .
43001008	Tio lohihilao diila tilango boito , tio bo mopo habari mai uito .
43001009	Tilango ututuulio tutu u mopo baangai ngoa̒amila tau dungga mai ode dunia .
43001010	Tahuda woluo todunia , dunia pilowali mai lotimbulude o-Lio , bo dunia diila moo̒onuhe o-Lio .
43001011	Tio dungga-dungga mai odelipu-Lio lohihilao bo bangusaa-Lio diila mololimo o-Lio .
43001012	Penu boli odito debo woluo olo talo lolimo o-Lio wau palacaya o-Lio : timongolio yilohia-Lio haku lowali Walao̒ Allahu Taa̒ala ,
43001013	tapilo tutulio mai diila lonto manusia , sababu tutumula bohu boito lonto Allahu Taa̒ala asaliilio .
43001014	Tahuda malowali manusia , Tio bilubiluloa̒ to wolotanto , wau ito maloo̒onto odudaa̒-Lio . Odudaa̒ boito tilolimo-Lio odelo Walao̒ Allahu Taa̒ala tatuwa-tuwaulo . Lotimbulude o-Lio ito maloo̒onto Allahu Taa̒ala wau ponu-Lio ode olanto .
43001015	Tei Yahya lonao̒ mai odelo sakusii-Lio , tio lopo habari : " Tabotieelo Tio tailoi̒yaau̒ : Tio mamei dungga meimulo wolau̒ , bo lebe mao̒ udaa̒ wolau̒ , sababu tou̒ wau̒ dipoolu , tio mailoluo . "
43001016	Tio polupolu loponu : diila ohuheli-Lio , Tio mobalakati olanto .
43001017	Butoo̒ Eeya tilolimonto lotimbulude olei Musa . Bo ponu wau otatapu wau olootolo hilao lo Allahu Taa̒ala piloi̒laalo lotimbulude li Isa Almasi .
43001018	Diaaluo tapee̒enta mao̒ loo̒onto Allahu Taa̒ala , ngopohia Walao̒ tuwa-tuwaulo lo Allahu Taa̒ala , u tutuuwauwa wolo Allahu Taa̒ala wau mohulanga daa̒ wo-Lio . Tiolo talo poi̒laalo mai Allahu Taa̒ala to olanto .
43001019	Tahidihima kawasa lo Yahudi to Yerusalemu lopoa̒hu mongo iimamu wau tau-tauwalo Lewi lonao̒ odelei Yahya wau lohintu olio , " Yio̒ botie tatoonu ? "
43001020	Tei Yahya malongaku wolo juujulu , " Watia diila Olongia Tamoo-poa̒ahua . "
43001021	" Wonu odito , tatoonu yio̒ ? " yilintu mao̒ limongolio . " Wolo yio̒ tei Elia ? " " Diila , " tametao̒ lei Yahya . " Wolo yio̒ Nabi ? " yilintu mao̒ limongolio poli . " Diila , " tametio mao̒ .
43001022	" Wonu odito , poleleaalo mai olami tatoonu yio̒ botie , " uali mongolio , " alihu ami moo̒ tametao̒ totau-tauwalo talo poa̒hu mai olami . Wolo u heloi̒yamu tomimbihu batangamu lohihilao ? "
43001023	Tei Yahya lolametao̒ , " Watiaalo tio tailoi̒ya li Nabi Yesaya : ' Taa u hemo ngiibode tohuta hungayo u luasi daa̒ : Popayade mao̒ dalalo ode Eeya . ' "
43001024	Tau-tauwalo tailao mai taulo Parisi
43001025	malohintu , " Wonu yio̒ diila Olongia Tamoo-poa̒ahua , diila tei Elia , diila olo nabi , yilongola yio̒ hemo polihu ? "
43001026	Tei Yahya lolametao̒ , " Watia mopolihu wolo taluhu . Bo tohuungi mongoli woluo taa diila oonuhe limongoli .
43001027	Tio meidungga mai lapatio mao̒ lowatia , bo u mongua̒deo̒ tali losapatu-Lio watia diila paatuti . "
43001028	Ngoa̒amilalo boito lotoduo to Betania , to ambahu Tiimuru lo Dutula Yordan tambati hepopo lihua lei Yahya .
43001029	Loloombulio mola , tei Yahya loo̒onto li Isa lonao̒ mai ode olio . Tulusi tei Yahya loloi̒ya mao̒ , " Bilohi , boi-boitolo Walao̒ Himba lo Allahu Taa̒ala tamo luluto dusa lodunia .
43001030	Tioolo taheloi̒ya laatia mamei dungga mai lapatio mao̒ laatia , bo lebe udaa̒ wolaatia , sababu tou̒ watia diipo pilotutulio mai , Tio mawoluo .
43001031	Tou̒ dipolulio mai , diila otaawa laatia tatoonu Tio boito . Lebe-lebe pomao̒ watia lonao̒ mai mopolihu wolo taluhu alihu bangusa lo Isirai̒lu moo̒onuheo̒ o-Lio . "
43001032	Tei Yahya olo longohi sakusi odie , " Watia loo̒onto Rohullah lotuhutai debo odelo poombo lonto hulungo lapatao̒ lotitolaa toitaa-Tio .
43001033	Tou̒ boito diipo otaawa laatia tatoonu Tio . Bo Allahu Taa̒ala talo poa̒hu mai olaatia mopolihu wolo taluhu malo tahuda olaatia , ' Wonu yio̒ moo̒onto Rohullah motuhutai , lapatao̒ motitolaa toitaato lo ngotaalio , yi Tioolo tamamo polihu wolo Rohullah . '
43001034	Watia lohihilao maloo̒onto o-Lio , " ualei Yahya , " wau watia mongohi mai sakusi deu̒ Tioolo Walao̒ Allahu Taa̒ala . "
43001035	Loloombulio mola tei Yahya woluo totambati boito poli wolo taduulota murilio .
43001036	Tou̒ tio loo̒onto li Isa yilumaodeo̒ , tio maloloi̒ya , " Bilohi ! Tioolo Walao̒ Himba lo Allahu Taa̒ala . "
43001037	Taduulota muri lei Yahya loo̒dungohe loi̒ya boito , tulusi lonao̒ lodudua̒ li Isa .
43001038	Ti Isa loili ode wulea , wau loo̒onto olimongolio donggo hidudua̒ o-Lio . Tio malohintu mao̒ , " timongoli hemo lolohe olita ? " Tametao̒ limongolio , " Rabbi , tou̒toonu biluloa̒ li Rabbi ? " ( ' Rabbi ' boliilio mao̒ guru ) .
43001039	" Dulo mai bilohi lohihilao , " tahuda mao̒ li Isa . Timongolio malonao̒ wo-Lio wau mota lomilohe tou̒toonu piloti biluloa̒-Lio . Wakutu boito jamu ampa lolaango . Todulahu boito timongolio lotibiluloa̒ wo-Lio .
43001040	Tala ngota lo taduulota tamaloo̒ dungohe wolo uiloi̒ya lei Yahya wau lapatao̒ lonao̒ lodudua̒ li Isa , deu̒ito-yito tei Andreas , wutatio lei Simon Petrus .
43001041	Lolamemetao̒ tei Andreas lololohe olei Simon , wutatio , wau loloi̒ya olio , " Ami malo dunggaya woli Mesiasi ! " ( Mesiasi tutuuwauwa woli Almasi , deu̒ito-yito : Olongia Tamoo-poa̒ahua ) .
43001042	Tei Andreas malo depita mota olei Simon odeli Isa . Ti Isa lolontonga olei Simon , lapatao̒ lotahuda mao̒ , " yio̒ Simon , walae̒e Yona , yio̒ maunteelo Kepas . " ( Kepas tutuuwauwa wolei Petrus , bolilio mao̒ : hui̒dee botu . )
43001043	Loloombulio mola ti Isa lolantu mao̒ u monao̒ ode Galilea . Tio lodunggaya wolei Pilipus wau lotahuda mao̒ olio , " Dulo dudui̒ mai Wau̒ ! "
43001044	Tei Pilipus asaliilio lonto Betsaida , deu̒ito-yito tambati piloti biluloa̒ lei Andreas wau lei Petrus .
43001045	Tei Pilipus lodunggaya wolei Natanael wau loloi̒ya mao̒ olio , " Ami maloo̒ dungga tahe untee lei Musa todelomo Buku Butoo̒ lo Allahu Taa̒ala , wau tapilo habari mai lomongo nabi . Tio boito ti Isa talonto Najaret , Walae̒e Yusu . "
43001046	Bo tei Natanael lolametao̒ , " Wolo pongalo aakali hitua-tuawua umopiohe meidungga mai monto Najaret ? " Dulo mai bilohi lohihilao tametao̒ lei Pilipus .
43001047	Ti Isa loo̒onto olei Natanael lonao̒ mai , lapatao̒ loloi̒ya pasali olio , " Bilohi , uito taulo Isirai̒lu ututuulio tutu ! Diaaluo mao̒ upaluti to olio . "
43001048	" Woloolo mola ti Paaa̒ moo̒onuhe olaatia ? " yilintu mao̒ lei Natanael li Isa . Ti Isa lolametao̒ , " Tou̒ tei Pilipus diipo lotianga olemu , Wau̒ maloo̒onto olemu towalungo bungo lo ara boito . "
43001049	" Paaa̒ Guru , " loi̒ya mao̒ lei Natanael , " ti Paaa̒ yito Walao̒ Allahu Taa̒ala ! Ti Paaa̒alo Olongia bangusa lo Isirai̒lu ! "
43001050	Ti Isa lotahuda mao̒ , " Yio̒ palacaya , bo sababu Wau̒ loloi̒ya mai deu̒ Wau̒ maloo̒onto olemu towalungo bungo lo ara boito ? Susuu-aliyaala ulebe udaa̒ mao̒ tutu woleeto mao̒ontongamu ! "
43001051	Uali Isa poli , " Otutu , pomalacayalo , yio̒ mamoo̒onto mola hulungo mohuo̒ , wau mamaa-lai̒katiyala lo Allahu Taa̒ala laahe bootula to Walao̒ Manusia . "
43002001	Duuhui mola lapatio mao̒ woluo potihunggu lonika tokota Kana to Galilea , wau tiilo li Isa woluo mola teto .
43002002	Ti Isa wolo tahidudua̒ o-Lio tiloduwolio olo ode potihunggu boito .
43002003	Tou̒ angguru malo pulito , tiilo-Lio loloi̒ya mao̒ odeli Isa , " Timongolio mai̒lo pulita lo angguru . "
43002004	Ti Isa lolametao̒ , " Maama , diila mao̒ ahuli Watia . Diipo leidungga wakutuulio Watia mopoi̒laalo batanga . "
43002005	Bo tiilo li Isa loloi̒ya mao̒ to tahi pohintawa , " Wambao̒ pohutuwalo wolo u mapilo tahuda-Lio olemu . "
43002006	Teto woluo mohelu wolomo tombe upilohetu odelo tambati pongulowalo modudua̒ uu̒udu lo Yahudi . Timii̒du tombe boito tuangio tanu ngohetuto liiteri .
43002007	Ti Isa lotahuda mao̒ to tahi pohintawa boito , " Tuangi mao̒ timii̒du tombe boito wolo taluhu . " Yi matiluanga limongolio tombe boito tunggula lopolu .
43002008	Lapatao̒ ti Isa lotahuda mao̒ ode limongolio , " Botia hamaawa mao̒ taluhu boito ngoi̒di wau delowa mai ode tau̒wa lo potihunggu . Timongolio malodelo taluhu boito ode tau̒wa lo potihunggu . "
43002009	Wau tio lolamitao̒ taluhu umalo bolio̒ lowali angguru . ( Diila otaawalio lonto utoonu angguru boito , bo tahi pohintawa talo luango taluhu boito tamotota ) . Yi tau̒wa lo potihunggu boito lohimbideo̒ ode bulentiti talolai ,
43002010	tulusi lotahuda mao̒ olio , " Biasaalio tau mopo hintapo angguru umopiohe daa̒ meimulo wau wonu tahe tiloduo malotolu longilu , deu̒ito angguru ubiasa . Bo Wutato lolahu angguru u mopiohe daa̒ tunggula botia ! "
43002011	Ui-uitolo bohulo moo̒linggolabe u pilohutu li Isa . Tio lohutu uito to Kana to Galilea . Wolo tuoto boito Tio lopobilohe odudaa̒-Lio . Yi tahidudua̒ o-Lio palacaya o-Lio .
43002012	Lapatao̒ uito ti Isa lonao̒ mola ode Kapernaum pee̒-pee̒enta woliilo-Lio , mongo wuta-Tio wau tahidudua̒ o-Lio . Timongolio lotibiluloa̒ mola teto dengolo hui mola hiheolio .
43002013	Tou̒ Dulahu Buka Paska lo Yahudi malembidei , ti Isa lonao̒ mola ode Yerusalemu .
43002014	To Bele lo Eeya to Yerusalemu Tio loo̒dungga tahe mopotaalia losapi , himba , wau bulungi poombo ; wau olo tahipo tutuuloa̒ lodoi hihuloa̒ teto .
43002015	Ti Isa lohutu mao̒ buuboa̒ ngohuu̒ lonto tali tulusi lolanenga ngoa̒amila binatangi boito , himba wau sapi , lonto delomo Bele lo Eeya . Memee-jawaalo lotaa hipo tutuuloa̒ lodoi hebilantulele-Ngio tilinggula doi limongolio lo pupuulepelo mao̒ .
43002016	Lapatao̒ Tio lotahuda mao̒ ode tahe mopotaalia lo bulungi poombo , " Bintaa̒alo ngoa̒amilalo monteea . Diila mao̒ pohutua Bele li Paapa-U̒ tambati podaa-hangiyalo ! "
43002017	Yi tahidudua̒ o-Lio maloe̒ela mola ayati lo Kitabi botie . " Tolia̒ngu-U̒ duo̒lo Bele lo Eeya , yaa Allahu Taa̒ala , molumbila hilaa-U̒ . "
43002018	Tahidihima kawasa lo Yahudi helo tehengi li Isa , uali mongolio , " Nte pohutua mai u moo̒linggolabe odelo tuoto olami deu̒ yio̒ ohaku mohutu mao̒ debo odelo utie . "
43002019	Ti Isa lolametao̒ , " Lolohubelo Bele botie , wau todelomo utolo hui mola Wau̒ mamuli momongu mao̒ . "
43002020	Lapatao̒ timongolio loloi̒ya , " Wopato pulaa wolomo lotaunu upilo mongulalio Bele lo Eeya botie . Wau Yio̒ mamuli momongu bo todelomo utolo hui ? "
43002021	Bo Bele lo Eeya u milakusudu li Isa yito batanga-Lio lohihilao .
43002022	Oditolio lapatio mao̒ , tou̒ ti Isa bilongu mai monto opopate , mai̒loe̒ela mola lo tahidudua̒ o-Lio deu̒ sua̒li boito mapee̒enta pilotahuda-Lio . Yi malo malacaya timongolio tou̒ wolo u tulatuladu todelomo Kitabi wau tou̒ wolo u tilahuda li Isa .
43002023	Tou̒ ti Isa donggo to Yerusalemu tou̒ Lameyangi lo Paska , dadaata taa palacaya o-Lio sababu ngoa̒amila moo̒linggolabe u hepilohutu-Lio .
43002024	Boti Isa lohihilao diila palacaya olimongolio , sababu oonuhe-Lio ngoa̒amila tau .
43002025	Diila palalu tau mongohi tombango to o-Lio pasali penu boli olo tatoonu wambao̒ , sababu otaawa-Lio lohihilao wolo uwoluo todelomo hilaa lomanusia .
43003001	Woluo ngotaalio tao̒tanggulo to agama towimbihu taulo Parisi tai̒lunte Nikodemus .
43003002	Tou̒ huilio tuwau tio lonao̒ mai odeli Isa wau loloi̒ya mao̒ , " Paaa̒ Guru , otaawa lamiaatia ti Paaa̒ tailao mai lo Allahu Taa̒ala . Sababu diaaluo penu boli ngotaa mao̒ tamowali mohutu u moo̒linggolabe debo odelo upilohutu li Paaa̒ , Wonu Allahu Taa̒ala diila wolio . "
43003003	Ti Isa lolametao̒ , " Pomalacayalo , diaaluo penu boli ngotaa mao̒ tamowali pongawaa̒ umati lo Allahu Taa̒ala , wonu tio diila muli potutuolio mai . "
43003004	" Diila pongalo aakali tamaa iludaa̒ muli potutuolio mai , " loi̒ya mao̒ lei Nikodemus odeli Isa , " Tingga mowali tio muli tumuwoto ode delomo talomo liilolio wau muli pututuolio mai ? "
43003005	Ti Isa lolametao̒ , " Otutu banali tahuda-U̒ botie : Wonu tau diila potutuolio mai monto taluhu wau monto Rohullah , tau boito diila mowali pongawaa̒ umati lo Allahu Taa̒ala .
43003006	Manusia odelo pohuli lotapu pilotutu mai lomongo dulaa̒lio , bo odelo pohuli lorohani pilotutu mai lo Rohullah .
43003007	Diila mao̒ polinggolabu wonu Wau̒ motahuda mai : timongoli ngoa̒amila paatuti muli potutuolio mai .
43003008	Dupoto mohiipo deu̒toonu otohilaalio ; ito moo̒dungohe tingohio , bo diila otaawanto monto utoonu dudunggaalio mai wau deu̒toonu dulungio . Odito olo wolo taa potutuo mai lo Rohullah . "
43003009	" Woloolo mola uito mowali motoduo mai ? " yilintu lei Nikodemus .
43003010	Ti Isa lolametao̒ , " Yio̒ Guru lo agama to Isirai̒lu ; diila pongalo aakali diila otaawamu ?
43003011	Pomalacayalo ; ami mobisala bo tomimbihu wolo u otaawa lami , wau ami mongohi sakusi bo tomimbihu wolo umaa iloontonga lami ; bo timongoli diila mohuto mololimo u silakusia lami .
43003012	Timongoli diila palacaya wonu Wau̒ mohungguli mai olimongoli pasali susuu-aliyaala lodunia botie ; woloolo mola timongoli mowali palacaya , wonu Wau̒ mohungguli mai olimongoli pasali lo sologa ?
43003013	Diaaluo penu boli ngotaa tapee̒enta mao̒ lobotula mola ode sologa , ngopohia Tio tamalo laahei ode dunia , deu̒ito-yito Walao̒ Manusia .
43003014	Tutuuwauwa debo odelo tei Musa malopo botula mola tulidu tombaha tobatango ayu ngoputu tohuta datahu u luasi daa̒ wau delita , odito olo Walao̒ Manusia paatuti pobotulolo ,
43003015	alihu ngoa̒amila taa palacaya o-Lio moo̒tapu tutumulo ututuulio tutu wau ohiheo-hiheolo mao̒ . "
43003016	Sababu Allahu Taa̒ala odito momonu mai manusia todunia botie , tilinggula Allahu Taa̒ala longohi mai Wala-I̒o tatuwa-tuwaulo , alihu timii̒du taa palacaya o-Lio diila binasa , bo moo̒tapu tutumulo ututuulio tutu wau ohiheo-hiheolo mao̒ .
43003017	Sababu Allahu Taa̒ala lolao Wala-I̒o diila mai momutoo̒ dunia botie , bo mai mopoa̒ahu mao̒ .
43003018	Taa palacaya o-Lio diila hukuu-maniyola . Bo taa diila palacaya mahi lukuumani lo Allahu Taa̒ala , sababu tio diila palacaya to Walao̒ Allahu Taa̒ala tatuwa-tuwaulo .
43003019	Tio pilohile moo̒ohuu̒ dadaasali tosua̒li botie ; Tilango boito malei dungga mai ode dunia , bo manusia lebe motohilaa u modio̒lomo wolo u mobaango , sababu huhutu limongolio moleeto .
43003020	Timii̒du taa hipohutua u moleeto , molonuo̒ u mobaango ; tio diila motohilaa u mobaango , alihu huhutuulio u moleeto diila oontonga .
43003021	Bo taa u hipohutua kahandaki lo Allahu Taa̒ala monao̒ mai ode mobaango alihu mowali moi̒laalo deu̒ wolo u pilohutulio boito yito modudua̒ kahandaki lo Allahu Taa̒ala .
43003022	Lapatao̒ uito ti Isa wau tahidudua̒ o-Lio malonao̒ ode Yudea . Tio lotitolaa mola teto dengolo wakutu hiheolio woli mongolio wau helo polihu tau .
43003023	Tou̒ boito tei Yahya diipo tilumuwoto ode tutupa . Tio helo polihu to Ainom , diila molamingo monto Salim , sababu mola teto dadaata taluhu . Tau-tauwalo helonao̒ mai ode olio , wau tio lopolihu olimongolio .
43003024	
43003025	Dengolo lota tahidudua̒ olei Yahya helo haamawa wolo taulo Yahudi pasali lowuu̒du u mopoo̒ belesi .
43003026	Timongolio lonao̒ mota odelei Yahya , wau loloi̒ya mao̒ , " Paaa̒ Guru , wolo donggo oe̒ela mola li Paaa̒ tapee̒-pee̒enta woli Paaa̒ to ngotuwali lo Dutulaa Yordan boito , tou̒ boito pilotunu mai li Paaa̒ olamiaatia omoo̒molu ? Tio masaatia olo hemo polihu , wau ngoa̒amila tau hiponao̒wa ode o-Lio ! "
43003027	Tei Yahya lolametao̒ , " Manusia diila mowali owolo-wolo wonu tio diila wohia mai lo Allahu Taa̒ala .
43003028	Timongoli lohihilao maloo̒ dungohe olaatia loloi̒ya mai , ' Watia diila Olongia Tamoo-poa̒ahua . Watia ilutolia leimulo mai wo-Lio . '
43003029	Bulentiti taabua yito hakuulio libulentiti talolai̒ . Sahabati libulentiti talolai̒ boito wambao̒ tihutihula totili wau modungohe , wau tio sanangi wonu modungohe suala libulentiti talolai̒ . Odito olo wolaatia . Masaatia watia sanangi daa̒ .
43003030	Tioolo tamusi helebe polohuna daa̒ , wau watia diila boti polohuna daa̒ . "
43003031	Tadungga-dungga mai monto yitaato mongilabotao̒ lou̒ ngoa̒amilalo . Tadungga-dungga mai monto dunia , meituwoto tau lodunia , wau mobisala pasali lodunia . Tio tadungga-dungga mai monto yitaato mongilabotao̒ lou̒ ngoa̒amilalo .
43003032	Tio mobisala tomimbihu wolo umaa iloontonga wau ilodungohe-Lio , bo diaaluo penu boli ngotaa mao̒ tapalacaya tou̒ silakusia-Lio .
43003033	Taa palacaya tou̒ silakusia-Lio boito , motolongaku mao̒ deu̒ Allahu Taa̒ala banali .
43003034	Sababu taa uilao mai lo Allahu Taa̒ala mopo tunggulai tataa-heyaalo Allahu Taa̒ala , sababu Rohullah mailohi ode o-Lio lealeaatulo mao̒ .
43003035	Allahu Taa̒ala momonu Wala-I̒o , wau malohudu totoonulalo kawasa to o-Lio .
43003036	Taa palacaya to Walao̒ boito mamoo̒tapu tutumulo ututuulio tutu wau ohiheo-hiheolo mao̒ . Bo taa diila modungohe to Walao̒ boito diila moo̒tapu tutumulo . Tio hukuumanio lo Allahu Taa̒ala u ohiheo-hiheolo mao̒ .
43004001	Tau-tauwalo Parisi loo̒dungohe deu̒ ti Isa loo̒tapu wau helo polihu lebe dadaata mao̒ muri wolei Yahya . (
43004002	Otutuulio mao̒ ti Isa lohihilao diila lopolihu bo tahidudua̒ o-Lio wambao̒ . )
43004003	Tou̒ ilotaawa li Isa deu̒ tau-tauwalo Parisi maloo̒ dungohu pasali losua̒li boito , Tio malo monggato lonto Yudea lohualinga ode Galilea .
43004004	Todelomo nonao̒o-Lio boito Tio musi lumaodeo̒ to Samaria .
43004005	Yi malei dungga ti Isa tokota tuwau to Samaria u iluntee Sikhar , diila molaminga monto huta u muloololio mai yilohi lei Yako odelei Yusu walai̒o .
43004006	Mota teto woluo ali lei Yako . Ti Isa moongolo daa̒ sababu nonao̒o-Lio boito , sababu uito Tio lotihuloa̒a tobiihu ali . Tou̒ boito otanu dulahu matotau̒ ,
43004007	wau tahidudua̒ li Isa malonao̒ ode kota mota lotali mai ua̒alo . Lapatao̒ taabua ngota lo Samaria mai lolime taluhu . Ti Isa lotahuda mao̒ olio , " Ibu , mowali Watia mohile taluhu uilumolo ? "
43004008	
43004009	Taabua lo Samaria boito lolametao̒ , " Ti Tuani taulo Yahudi , wau watia taulo Samaria ; yilongola ti Tuani mohile uilumolo monto olaatia ? " ( Sababu tau-tauwalo Yahudi diila owumbuta wolo taulo Samaria ) .
43004010	Ti Isa lolametao̒ , " Humayaalio otaawamu wowohi mai lo Allahu Taa̒ala wau tatoonu talohile taluhu olemu , tantuulo mao̒ yio̒ lohihilao tamohile uilumolo to o-Lio , wau Tio mamongohi mai olemu taluhu lo tutumulo . "
43004011	Loi̒ya mao̒ lotaabua boito , " Ti Tuani diila otuuntu , wau ali botie modeloma daa̒ . Monto utoonu ti Tuani moo̒tapu mai taluhee lo tutumulo ?
43004012	Tei Yako , tipaapa loluuhuru lamiaatia , longohi mai ali botie . Tio lohihilao malohama taluhu yililumio lonteea ; odito olo mongo walai̒o wau binatangi bibiaahio . Wolo tolantobu li Tuani deu̒ ti Tuani talebe udaa̒ wolei Yako ? "
43004013	" Taa mongilu taluhu botie mamuli mototoa̒ngo , " tahuda mao̒ li Isa ,
43004014	" bo taa mongilu taluhu u mawohi-U̒ mai madiilalo mototoa̒ngo poli ohiheo-hiheolo mao̒ . Sababu tahulu u mawohi-U̒ boito mamowali mato lotaluhu todelomo batangalio u mopentelai ode bulemengio wau mongohi olio tutumulo ututuulio tutu wau ohiheo-hiheolo mao̒ . "
43004015	Loi̒ya mao̒ lotaabua boito . " Tuani wohiyalo mai taluhu boito olaatia alihu watia diilalo mototoa̒ngo ; wau watia diilalo palalu mohualingai odia mai mohama taluhu . "
43004016	" Ponao̒lo , mota tianga mai dilemu , lapatao̒ muli pohualingai , " tahuda mao̒ li Isa .
43004017	" Watia diila odile , " tametao̒ lotaabua boito . " Memangi otutu loi̒yamu , " tahuda li Isa ,
43004018	" Sababu yio̒ mapoo̒olimo lonika , wau talolai̒ tatumu-tumulo wolemu botia diila dilemu . "
43004019	" Botia mai̒lotaawa lowatia ti Tuani nabi ngota , " loi̒ya lotaabua boito .
43004020	" Nenemoya lamiaatia helolubo Allahu Taa̒ala tohuludu botie , bo bangusa li Tuani malo loi̒ya deu̒ bo to Yerusalemu wambao̒ tambatilio polubowa lotau to Allahu Taa̒ala . "
43004021	" Pomalacayalo , " tahuda li Isa olio , " Tosaaa̒ti tuwau tau mamolubo Allahu Taa̒ala , diilalo tohuludu botie wau diila olo to Yerusalemu .
43004022	Timongoli taulo Samaria hipolubowa tadiila otaawa limongoli , hiambola ami taulo Yahudi hemolubo o-Lio tao̒taawa lami , sababu osalaamati dudunggaalio mai monto taulo Yahudi .
43004023	Bo wakutuulio mamei dungga , tumbao̒ malei dungga mai , deu̒ wolo kawasa lo Rohullah tau-tauwalo mamolubo li Paapa odelo Allahu Taa̒ala tabanali debo odelo u otohilaa li Paapa .
43004024	Sababu Allahu Taa̒ala boito Rohu , wau bo wolo kawasa lo Rohullah tau-tauwalo moo̒tubo li Paapa odelo woloolo mola Tio woluo . "
43004025	Taabua boito loloi̒ya mao̒ li Isa . " Otaawa lowatia Olongia Tamoo-poa̒ahua ( tai̒lunte Almasi ) mamei dungga . Wonu Tio meidungga , Tio mamo poo̒taa totoonulalo u hitua-tuawua to olanto . "
43004026	" Wau̒lo Tio , " tahuda li Isa , " Wau̒ tabotia donggo hemo bisala wolemu . "
43004027	Tou̒ boito tahidudua̒ li Isa lohualingai . Timongolio lolinggolabu loo̒onto li Isa hemobisala wolo taabua ngota . Bo diaaluo penu boli ngotaa mao̒ limongolio talohintu totaabua boito , " Ti ibu palalu wolo ? " meaalo lohintu toli Isa , " Yilongola ti Paaa̒ hemobisala wolo taabua boito ? "
43004028	Yi taabua boito lololaa mao̒ tombelio teto lapatao̒ tilumeteo̒ ode kota wau loloi̒ya totau-tauwalo mola teto .
43004029	" Dulo mai bilohi talo poo̒taa mai olaatia totoonulalo hitua-tuawua u mapee̒enta pilohutu lowatia . Wolo otanu Tiolo boito Olongia Tamoo-poa̒ahua ? "
43004030	Yi tau-tauwala boito olo malo lolaa mao̒ kota tulusi lonao̒ odeli Isa .
43004031	Tou̒ boito tahidudua̒ o-Lio malo loduo li Isa lolamelo , " Paaa̒ Guru , " uali mongolio , " toduwolo molamelo . "
43004032	Boti Isa lolametao̒ , " Woluo ua̒alo to ola-U̒ , udiila otaawa limongoli . "
43004033	Yi tahidudua̒ o-Lio mahipo hihiintua , " Wolo woluo talodelo mai ua̒alo ode o-Lio ? "
43004034	Lapatao̒ ti Isa lotahuda mao̒ , " Ua̒alo-U̒ yito modudua̒ u otohilaa-Lio lo tamalolao mai ola-U̒ , wau mopoo̒ lapato kalaja uiludu-Lio mai ola-U̒ .
43004035	Timongoli hemoloi̒ya , ' Donggo wopato hula mola sembo pongotolaalo . ' Bo Wau̒ moloi̒ya mai olemu : Bilohi mota hahaa-laboluwalo u mahilalahe , dapadapato otololo :
43004036	Taa u mongotolo malo lumulao̒ hipo lolimoa wuupalio wau hipo himoa̒ tilapulio duo̒lo tumumulo ututuulio tutu wau ohiheo-hiheolo mao̒ . Yi taa u momua̒yadu wau taa u mongotolo mowali motisanangi pee̒-pe̒enta .
43004037	Lumadu botie otutu olo , ' Tangota mopomulo , tawewo mongotolo . '
43004038	Wau̒ mopoa̒hu olimongoli mota mongotolo to halabolu udiila tilolopani limongoli ; taawewo malo kalaja mola teto , wau timongoli tamololimo pae̒eda lokalaja limongolio . "
43004039	Dadaata taulo Samaria tuango kota boito palacaya li Isa , sababu taabua boito loloi̒ya , ' Tio lolele mai to olaatia totoonulalo hitua-hituawua u mapee̒enta pilohutu lowatia . '
43004040	Yi tou̒ tau-tauwalo Samaria boito lodunggaya woli Isa , timongolio lohile tio̒otutua alihu Tio motibiluloa̒ woli mongolio . Oditolio ti Isa malo tibiluloa̒ teto duuhui mola hiheolio .
43004041	Lapatao̒ lebe dadaata mao̒ poli taa palacaya li Isa sababu wolo u hepilo ngaajali-Lio lohihilao olimongolio .
43004042	Timongolio loloi̒ya mao̒ ode taabua boito , " Ami palacaya masaatia , diila bo kalena u pilolelemu mai olami , bo sababu ami lohihilao malo dungohe o-Lio , wau otaawa lami deu̒ Tio memangi Tamoo-poa̒ahua dunia . "
43004043	Lapatao̒ duuhui mola lotibiluloa̒ to Sikhar , ti Isa lonao̒ mola ode Galilea .
43004044	Ti Isa lohihilao malo tahuda , " Nabi ngota diila hulumatiolio to lipulio lohihilao . "
43004045	Bo tou̒ Tio leidungga mola ode Galilea , tau-tauwalo mola teto lolutulao̒ o-Lio wolo hiwengahe , sababu timongolio woluo to Yerusalemu to Dulahu Buka Paska , wau maloo̒onto ngoa̒amila u hepilohutu li Isa .
43004046	Lapatao̒ ti Isa luli lohualingo ode Kana to Galilea , tou̒toonu Tio mapee̒enta lomolio̒ taluhu lowali angguru . Tokota boito woluo pogawee ngota lo pamalenta , walai̒o donggo mongongoto to Kapernaum .
43004047	Tou̒ ilodungohelio deu̒ ti Isa malei dungga ode Galilea lonto Yudea , tio malonao̒ mota odeli Isa wau loloduo li Isa ode Kapernaum u mopoo̒luli walai̒o ungopee̒ mate .
43004048	Ti Isa lotahuda mao̒ ode pogawee lo pamalenta boito , " Wonu timongoli diila loo̒onto totoonulalo moo̒linggolabe , yi timongoli diila palacaya . "
43004049	" Tuani , " ualo pogawee lo pamalenta boito , " aliheo̒ ponao̒lo mai tou̒ walao̒ lowatia boito diipo mate . "
43004050	Tahuda mao̒ li Isa olio , " Pohualingolo , walau̒mu moluli . " Tau boito palacaya u tilahuda li Isa , tulusi tio malonao̒ .
43004051	Tohuungo dalalo , tahi pomayalio malonao̒ mai ode olio wau lopohabari mao̒ , " Walai̒ Tuani maloluli . "
43004052	Lapatao̒ tio malohintu olimongolio , jamu ngoolo walao̒ boito loluli . Timongolio lolametao̒ , " Olaango tanu jamu satu mohulonu polipitio yilooli . "
43004053	Lapatao̒ tiyamo lowalao̒ boito loo̒e̒ela mola deu̒ tosaaa̒ti boito ti Isa lotahuda olio , " Walau̒mu moluli . " Yi tio wau ngoa̒amila ngaalaa̒lio palacaya li Isa .
43004054	Uitolo u moo̒linggolabe oluolio u pilohutu li Isa to Galilea tou̒ dudunggaa-Lio mai lonto Yudea .
43005001	Lapatao̒ uito woluo lameyangi lo Yahudi , yi ti Isa lonao̒ mola ode Yerusalemu .
43005002	To Yerusalemu totili " Huhebu lo Himba " woluo kulamu tuwau , u todelomo bahasa lo Ibrani iluntee Betesda . Mota teto woluo sulambe mohelu limo .
43005003	To susuu-lambeyalo boito dadaata taa mongongoto hibalata ; woluo taapitoo̒ , woluo taapenggo , wau woluo tadidu mowali monao̒ . [ Timongolio ngoa̒amila hipo himawa taluhu tokulamu boito mobuo̒lai .
43005004	Sababu tingga maito malai̒kati lo Eeya motuhutai ode delomo kulamu boito wau mopo buo̒lai taluhio . Wau tahi ngongota tabohulio tumuwoto ode delomo kulamu boito tou̒ taluhio donggo mobuo̒lo mamoluli penu boli ngongota wolo u hedutolalio . ]
43005005	Totambati boito woluo talolai̒ ngota u ngongotio matolo pulaa walu lotaunu hiheolio .
43005006	Ti Isa loo̒onto olio balabalata mola teto , wau otaawa li Isa deu̒ tio malohiheo daa̒ mongongoto ; yi ti Isa malohintu olio , " Mohuto yio̒ moluli ? "
43005007	Taa mongongoto boito lolametao̒ , " Paaa̒ , diaaluo taatewe umopo tuwotao̒ olaatia ode delomo kulamu tou̒ taluhio mobuo̒lai . Wau tou̒ watia mao̒de kulamu , taawewo maa tilumuwoto leimulo . "
43005008	Yi ti Isa lotahuda mao̒ olio , " Bongulo mola , bintaa̒alo amongumu wau ponao̒lo . "
43005009	Tou̒ boitolo olo tau boito loluli . Tio malo mintaa̒ amongio wau lonao̒ . Sua̒li boito lotoduo mai todulahu Saabati .
43005010	Sababu uito tahidihima kawasa lo Yahudi malo loi̒ya totaa boheli loluli mao̒ boito , " Dulahu botie dulahu Saabati . Yio̒ diila mowali momintaa̒ amongumu . "
43005011	Bo tau boito lolametao̒ , " Taa u lopoo̒luli mai olaatia engonti boito talo poa̒hu olaatia lomintaa̒ amongo lowatia wau loponao̒ . "
43005012	" Tatoonu Tio talo poa̒hu olemu lomintaa̒ amongumu wau lononao̒ ? " yilintu mao̒ limongolio .
43005013	Bo tailoluli boito diila lotota tatoonu taulio , sababu ti Isa mailooli lomola towolota lotaa dadaata boito .
43005014	Lapatao̒ ti Isa lodunggaya wolo tau boito todelomo Bele lo Eeya , wau lotahuda mao̒ olio , " Botia yio̒ maloluli . Diilalo pohutu dusa , alihu yio̒ diila moo̒laasa mai sua̒li ulebe moleetao̒ . "
43005015	Yi malonao̒ tau boito lapatao̒ lopoo̒taa to tahidihima kawasa lo Yahudi deu̒ ti Isaalo talo poo̒luli olio .
43005016	Wau sababu uito timongolio mahipo tolopania mopoo̒suusa li Isa , sababu Tio lopoo̒luli tau todulahu Saabati .
43005017	Boti Isa lotahuda mao̒ olimongolio , " Allahu Taa̒ala debo hemo kalaja tunggula botia , wau Wau̒ olo musi mokalaja . "
43005018	Tahuda boito maloo̒ sababu to tahidihima kawasa lo Yahudi lebe mao̒ hipo tolopania u momate o-Lio mate-mateelo mao̒ . Timongolio lohutu uito , diila bo sababu u Tio lolambanga wuu̒du lo agama tomimbihu dulahu Saabati , bo olo kalana Tio malo tahuda deu̒ Allahu Taa̒ala boito ti Paapa-Lio ; boliilio mao̒ Tio mopo tutuuwauwa batanga-Lio wolo Allahu Taa̒ala .
43005019	Ti Isa lolametao̒ ode tau-tauwala boito odie , " Pomalacayalo , Walao̒ diila mowali mohutu wolo-wolo , wolo kawasaa-Lio lolohilao . Tio bo mohutu wolo u iloontonga-Lio pilohutu li Paapa-Lio . Sababu wolo u pilohutu li Paapa-Lio , uito olo u pohutuo lo Walao̒ .
43005020	Sababu Allahu Taa̒ala lomonu to Walao̒ wau lopobilohei o-Lio ngoa̒amila u pilohutu-Lio lohihilao . Tumbao̒ Allahu Taa̒ala mamopo bilohei o-Lio totoonulalo huhutu ulebe udaa̒ mao̒ poli tilinggula timongoli molinggolabe .
43005021	Allahu Taa̒ala boito mopobongu mai taamate , wau mongohi olimongolio tutumulo ututuulio tutu wau ohiheo-hiheolo mao̒ ; odito olo Walao̒ mongohi mai tutumulo u ohiheo-hiheolo mao̒ totaa mohuto wohia-Lio tutumulo .
43005022	Allahu Taa̒ala lohihilao diila momutoo̒ boli olita . Ngoa̒amila kawasa u momutoo̒ mailudu-Lio to Wala-I̒o .
43005023	Allahu Taa̒ala lohutu uito alihu ngoa̒amila tau mohulumati to Walao̒ debo odelo timongolio mohulumati to Allahu Taa̒ala . Taa diila mohulumati to Walao̒ diila mohulumati olo to Allahu Taa̒ala tamalolao mai to Walao̒ .
43005024	Otutu banali totoonulalo tahudaa-U̒ botie : Taa umopoo̒ tuotao̒ totoonulalo tahudaa-U̒ , wau palacaya o-Lio talolao mai ola-U̒ , o tutumulo ututuulio tutu wau ohiheo-hiheolo mao̒ . Tio diila tahukuu-maniyolo ; tio malo lopato lonto opopate wau loo̒tapu tutumulo .
43005025	Pomalacayalo : Mamei dungga wakutuulio -- tumbao̒ malei dungga wakutuulio -- taamate mamo dungohe suala lo Walao̒ Allahu Taa̒ala . Wau taa modungoheo̒ matumumulo .
43005026	Debo odelo Allahu Taa̒ala lohihilao bungo lo tutumulo , yi Tio olo mopowali mai wala-I̒o bungo lotutumulo .
43005027	Tio malohudu ode wala-I̒o haku u momutoo̒ , sababu Tio Walao̒ Manusia .
43005028	Diila mao̒ polinggolabu timongoli modungohe sua̒li botie , sababu wakutuulio mamei dungga deu̒ ngoa̒amila taa mailate modungohe sualaa-Lio ,
43005029	lapatao̒ lumualai monto kuubulu . Taa malohutu u mopiohe mamobongu mai ode tutumulo . Bo taa malohutu u moleeto mamobongu mai u hukuu-maniyolo . "
43005030	" Wau̒ diila mowali mohutu wolo-wolo modudua̒ otohilaa-U̒ lohihilao . Wau̒ bo momutoo̒ motuuu̒de lou̒ wolo u pilomalentai lo Allahu Taa̒ala . Wau putuusani-U̒ aadili , sababu Wau̒ diila modudua̒ u otohilaa-U̒ lohihilao , bo wambao̒ u otohilaa lo Allahu Taa̒ala talolao mai ola-U̒ .
43005031	Humayaalio Wau̒ mongohi mai sakusi pasali lobatanga lohihilao , diila mowali palacayalo .
43005032	Bo woluo taawewo tamongohi sakusi tomimbihu ola-U̒ , wau otaawa-U̒ deu̒ u silakusialio boito otutu .
43005033	Timongoli malolao utolia odelei Yahya , wau tio malongohi sakusi ubanali tomimbihu ola-U̒ .
43005034	Sua̒li botie tahudaa-U̒ mai , diila bo sababu Wau̒ momalalu sakusi monto manusia , bo alihu timongoli poa̒ahuwolo .
43005035	Tei Yahya boito debo odelo tohe ulei̒-lei̒ita wau mopo bulilangai lotilango . U ngopee̒ mola wakutu timongoli sanangi mololimo tinelio boito .
43005036	Bo u silakusiya-U̒ lebe udaa̒ mao̒ lou̒ silakusia lei Yahya . Wolo u masaatia pilohutu-U̒ botie , deu̒ito-yito kalaja u pilotuugasi mai li Paapa ola-U̒ , u mopobukuti deu̒ ti Paapa malolao mai ola-U̒ .
43005037	Wau ti Paapa talolao mai ola-U̒ olo longohi sakusi pasali ola-U̒ . Timongoli diipo pee̒enta mao̒ lodungohe sualaa-Lio meaalo loo̒onto baya-Lio .
43005038	Tataahe-Lio diila leitahu todelomo hilaamu sababu timongoli diila palacaya to ola-U̒ tailao-Lio mai .
43005039	Timongoli mopoo̒olato kitabi sababu helantobu limongoli deu̒ wolo dudelo boito timongoli otutumulo ututuulio tutu wau ohiheo-hiheolo mao̒ .
43005040	Bo timongoli diila motohilaa monao̒ mai ode ola-U̒ u moo̒tapu tutumulo ohiheo-hiheolo mao̒ .
43005041	Wau̒ diila mololohe poloi̒laalo momuji monto manusia .
43005042	Oonuhe-U̒ timongoli . Otaawa-U̒ timongoli diila motolia̒nga to Allahu Taa̒ala todelomo hilaamu .
43005043	Wau̒ dungga-dungga mai wolo kawasa li Paapa-U̒ , bo timongoli diila mololimo ola-U̒ . Bo wonu taawewo dungga-dungga mai wolo kawasaalio lohihilao , timongoli motohilaa mololimo olio .
43005044	Woloolo mola timongoli moo̒ palacaya , wonu timongoli bo ohilaa mei̒puji monto timongotamu , wau diila motolopani u moo̒tapu poloi̒laalo momuji monto Allahu Taa̒ala u Tuwa-tuwaulo ?
43005045	Diila mao̒ polantobu Wau̒ mamopotala olimongoli totalu lo Allahu Taa̒ala . Tumbao̒ tamaa mopotala olimongoli yito tei Musa .
43005046	Humayaalio timongoli palacaya olei Musa , timongoli mapalacaya to ola-U̒ , sababu pasali-U̒lo tunggula tio loluladei .
43005047	Bo wonu timongoli diila palacaya tou̒ wolo u tiluladio lei Musa , woloolo mola timongoli moo̒ palacaya tou̒ wolo upilo tahudaa-U̒ mai ? "
43006001	Dengolo wakutu lapatio mao̒ ti Isa lonao̒ mola ode ngotuwali lobulalo Galilea , u ilunte olo Bulalo Tiberias .
43006002	Leidungga mola odito , dadaata talo dudua̒ o-Lio sababu timongolio maloo̒onto u moo̒linggolabu hepilohutu-Lio wolo lopoo̒luli tahi ngongota .
43006003	Ti Isa lotao̒dee mola ode huludu , lapatao̒ lotihuloa̒ mola teto wolo tahidudua̒ o-Lio .
43006004	Towakutu boito mabolo ngopee̒ mola Dulahu Buka Paska lo Yahudi .
43006005	Tou̒ ti Isa lomilohe mota ode pali-Tio , Tio loo̒onto taa dadaata hinao̒wa mai ode o-Lio . Yi Tio lotahuda mao̒ odelei Pilipus . " Tou̒toonu mowali potaliyanto ua̒alo , alihu ngoa̒amila tau botie mowali molamelo ? " (
43006006	Mai̒lotaawa li Isa wolo u mapo hutuo-Lio , bo Tio lotahuda mao̒ odito sababu Tio motohilaa motesi olei Pilipus . )
43006007	Tei Pilipus lolametao̒ , " Roti u ngohalaga dulo hetuto doi talaa̒ diila tamoo̒ tuheta totau-tauwalo botie , eleponu ngota-ngota bo moo̒tapu ngoi̒di wambao̒ . "
43006008	Ngotaalio lomuri li Isa wewolio deu̒ito-yito tei Andreas , wutatei Simon Petrus malo loi̒ya ,
43006009	" Tewe woluo walao̒ talolai̒ wolo limo lobotu roti wau uponula dulo botu . Bo wolo boliilio uito totaa dadaata botie ? "
43006010	" Ahulaalo mota tau-tauwalo boito motihuloo̒ , " tahuda mao̒ li Isa . Totambati boito o huo̒yoto dadaata , oditolio tau-tauwala boito malo tihuloo̒ to huo̒yoto -- ngoa̒amilalo tanu limo lolihu lota mongo lolai̒ .
43006011	Lapatao̒ ti Isa malohama roti boito tulusi losukuru mola ode Allahu Taa̒ala . Lapatao̒ uito Tio lolaya-layadeo̒ roti boito totaa dadaata . Lapatao̒ Tio lolaya-layadeo̒ uponula boito , wau timongolio malo lamelo lotolu-toluulo mao̒ .
43006012	Lapatao̒ ngoa̒amilalo malo lamelo tunggula lobutuhu ti Isa lotahuda ode tahidudua̒ o-Lio , " Yimoa̒lo labitio lo ua̒alo boito ; diila bolo woluo u mohua̒yadu . "
43006013	Lapatao̒ timongolio malo himoa̒ mopulaa dulo kalanji hipolua lebe lo ua̒alo monto limo lobotu roti upilo lamela lotaa dadaata boito .
43006014	Tou̒ taa dadaata loo̒onto mao̒ moo̒linggolabe u pilohutu li Isa , timongolio malo loi̒ya , " Otutu , utieelo Nabi tahe halapuwolo meidungga mai ode dunia ! "
43006015	Otaawa li Isa timongolio malonao̒ monao̒ mai momakusa o-Lio mowali olongia limongolio . Sababu uito Tio malolahi ode madala ohuludu .
43006016	Tou̒ mahemo dio̒lomai , tahidudua̒ li Isa lotuhutaa mola ode bulalo .
43006017	Lapatao̒ timongolio malo titae̒ tobulotu lobalango bulalo boito lotidulunga ode Kapernaum . Dulahu malo dio̒lomai ti Isa debo diipo leidungga mai ode limongolio .
43006018	Tou̒ boito bulalo mahemo buo̒olai sababu dupoto daa̒ .
43006019	Tou̒ malobite mota tanu limo meaalo wolomo kilo , timongolio loo̒onto mota li Isa tahu-tahudei ode bulotu wau nao̒nao̒ totudu lotaluhu . Timongolio mailoohe daa̒ .
43006020	Boti Isa lotahuda olimongolio , " Diila oohe , utie Wau̒ ! "
43006021	Tulusi wolo sanangi lohilao timongolio malo lolimo o-Lio ode delomo bulotu , wau tosaaa̒tilo boito bulotu limongolio boito malei dungga mota ode tambati u pilatuju .
43006022	Loloombulio mola taa dadaata tadonggo leitolaa to ngotuwali lobulalo , lotota lou̒tau deu̒ engontielio bo woluo bulotu tuwau mola teto . Otaawa limongolio deu̒ tahidudua̒ li Isa malo monggata mota wolo bulotu boito , hiambola ti Isa diila loduduo̒ .
43006023	Lapatao̒ demohelu ngoolo bulotu lonto kota lo Tiberias leidungga mai wau lotirabua totili lotambati lotaa dadaata boito hipo lamela roti u mailapato silukuru mola lo Eeya .
43006024	Tou̒ taa dadaata boito loo̒onto deu̒ mopio ti Isa meaanto tahidudua̒ o-Lio diaaluo teto , timongolio olo malo titae̒ to bubuu-lotuwalo boito wau lobite ode Kapernaum mola mololohe li Isa .
43006025	Tou̒ tau-tauwala boito lodunggaya woli Isa to ngotuwali lobulalo , timongolio lohintu o-Lio , " Paaa̒ Guru , omolua ti Paaa̒ leidungga mai odie ? "
43006026	Ti Isa lolametao̒ , " Otutu , timongoli hemo lolohe ola-U̒ diila bo sababu timongoli malo ngalati makusudu totoonulalo moo̒linggolabe u hepilohutu-U̒ , bo sababu timongoli malo lamela tunggula lobutuhu .
43006027	Diila mao̒ pokalaja u moo̒tapu mai ua̒alo u mowali mopulito wau mobunuto . Pokalajaalo u moo̒tapu mai ua̒alo udiila mowali mobunuto u mongohi tutumulo ututuulio tutu wau ohiheo-hiheolo mao̒ . Ua̒alo boito mawohi mai lo Walao̒ Manusia olemu , sababu Tio mapiluduo̒ lo Allahu Taa̒ala . "
43006028	Lapatao̒ timongolio lohintu mao̒ o-Lio , " Amiaatia musi mohutu mao̒ wolo u moponao̒ kahandaki lo Allahu Taa̒ala ? "
43006029	Ti Isa lolametao̒ , " Utieelo u otohilaa lo Allahu Taa̒ala monto olimongoli : pomalacayalo o-Lio tailao mai lo Allahu Taa̒ala . "
43006030	" Wonu odito , " uali mongolio , " bukuti wolo u mowali wohi mai li Paaa̒ alihu amiaatia moo̒onto wau palacaya li Paaa̒ ? Wolo u mapohutuo li Paaa̒ ?
43006031	Tinenemoya lamiaatia lolamela manna tohuta datahu u luasi daa̒ wau delita , debo odelo u leitulade todelomo Kitabi , ' Tio longohi olimongolio ua̒alo roti lonto sologa ! ' "
43006032	Lapatao̒ ti Isa lotahuda mao̒ olimongolio , " Pomalacayalo : Diila tei Musa , boti Paapa-U̒lo tamongohi mai olemu roti u otutuulio mao̒ monto sologa .
43006033	Sababu roti uwohi mai lo Allahu Taa̒ala yito Tio tamo tuhutai monto sologa wau mongohi tutumulo ode manusia todunia . "
43006034	" Paaa̒ , " uali mongolio , " wohiyalo mai laito roti boito ode lamiaatia . "
43006035	" Wau̒lo roti tamongohi mai tutumulo , " tahuda mao̒ li Isa olimongolio . " Taa u monao̒ mai ode ola-U̒ diila tapolaangolo poli u ohiheo-hiheolo mao̒ . " Wau taa u palacaya ola-U̒ diila tamotoa̒ngo poli u ohiheo-hiheolo mao̒ .
43006036	" Bo debo odelo u mapilo tahuda-U̒ mai olemu , eleponu timongoli maloo̒onto ola-U̒ , timongoli diila palacaya .
43006037	Ngoa̒amila tailudu mai li Paapa ode ola-U̒ mamonao̒ mai ode ola-U̒ . Wau̒ diila tamopo touli boli tatoonu tamonao̒ mai ode ola-U̒ .
43006038	Sababu Wau̒ lotuhutai lonto sologa , diila mai mohutu u otohilaa-U̒ lohihilao , bo u otohilaa-Lio lo talolao mai ola-U̒ .
43006039	Wau uti-utieelo u otohilaa-Lio lo talolao mai ola-U̒ : alihu monto ngoa̒amila tailudu-Lio mai ola-U̒ , diaaluo penu boli ngotaa mao̒ tamooli ; bo alihu Wau̒ mopobongu mai olimongolio to Dulahu Kiama .
43006040	Memangi uti-utieelo u otohilaa li Paapa-U̒ : alihu ngoa̒amila tau moo̒onto to Walao̒ boito wau palacaya o-Lio o tutumulo tutu wau ohiheo-hiheolo mao̒ , wau muli bongulo-U̒ mai to Dulahu Kiama . "
43006041	Tau-tauwalo Yahudi maloingo toli Isa , sababu Tio lotahuda : " Wau̒ roti talo tuhutai lonto sologa . "
43006042	Timongolio loloi̒ya mao̒ , " Diila maa Tio botie ti Isa walae̒e Yusu ? Otaawa lami mongo dulaa̒-Lio ! Woloolo mola Tio mowali moloi̒ya deu̒ Tio malo tuhutai lonto sologa ? "
43006043	Lapatao̒ ti Isa lotahuda ode limongolio , " Diila mao̒ poingo .
43006044	Diaaluo penu boli ngotaa tamowali monao̒ mai ode ola-U̒ , wonu Allahu Taa̒ala talolao ola-U̒ , diila modelo mai olio ode ola-U̒ ; wau tatoonu tamonao̒ mai ode ola-U̒ , mabongulo-U̒ to Dulahu Kiama .
43006045	Todelomo Buku lomongo nabi tulatulade odie , ' Ngoa̒amila tau maa̒alario lo Allahu Taa̒ala . ' Oditolio ngoa̒amila taa modungohe li Paapa-U̒ wau mobalajali monto o-Lio , monao̒ mai ode ola-U̒ .
43006046	Uito diila oboliilio deu̒ woluo tamaa loo̒onto li Paapa-U̒ . Bo Tio tadungga-dungga mai lonto Allahu Taa̒ala , maloo̒onto li Paapa .
43006047	Ototai mao̒ : Taa u palacaya , o tutumulo ututuulio tutu wau ohiheo-hiheolo mao̒ .
43006048	Wau̒lo roti tamongohi mai tutumulo .
43006049	Tinenemoyamu lolamelo manna tohuta datahu u luasi daa̒ wau delita wau timongolio yilate olo .
43006050	Bo diila odito wolo roti u lotuhutai lonto sologa ; taa u molamela roti boito diila tamaate .
43006051	Wau̒lo roti u lotuhutai lonto sologa -- roti u mongohi tutumulo . Taa u molamela roti botie matumumulo ohiheo-hiheolo mao̒ . Roti u mawohi-U̒ ode tutumulo manusia todunia ui-uitolo tapu-U̒ . "
43006052	Loo̒dungohe uito , tau-tauwalo Yahudi mahipo hahaamawa ngota-timongota . " Woloolo mola tau botie mowali mongohi tapu-Lio ode olanto u polamelo ? " uali mongolio .
43006053	Lapatao̒ ti Isa lotahuda mao̒ olimongolio , " Pomalacayalo : Wonu timongoli diila molamelo tapu lo Walao̒ Manusia wau mongilu duhu-Lio , timongoli diila tao̒tu-otutuulo mao̒ tumumulo .
43006054	Taa u molamelo tapu-U̒ wau mongilu duhu-U̒ o tutumulo ututuulio tutu wau ohiheo-hiheolo mao̒ wau Wau̒ mamopo bongu mai olio to Dulahu Kiama .
43006055	Sababu tapu-U̒ tutuulio tutu ua̒alo , wau duhu-U̒ tutuulio tutu minumani .
43006056	Taa u molamelo tapu-U̒ wau mongilu duhu-U̒ , debo motituwau wola-U̒ , wau Wau̒ wolio .
43006057	Allahu Taa̒ala tatumu-tumulo boito , lolao mai ola-U̒ wau Wau̒ olo tumumulo monto Allahu Taa̒ala . Odito olo taa u molamelo tapu-U̒ matumumulo monto ola-U̒ .
43006058	Uti-utieelo roti u lotuhutai lonto sologa ; diila debo odelo roti u pilolameli nenemoyamu . Sababu tou̒ malo lamelo roti boito , timongolio debo yilate olo . Bo taa u molamelo roti botie matumumulo ohiheo-hiheolo mao̒ . "
43006059	Ngoa̒amilalo boito pilotahuda li Isa tou̒ Tio helo ngaajali tobele potabiaalo to Kapernaum .
43006060	Tou̒ loo̒dungohe tataa-heyaalo li Isa boito , dadaata towolota lo tahidudua̒ o-Lio loloi̒ya mao̒ , " Pongaajali botie mailaba buheetio . Tatoonu tamowali mololimo mao̒ ! "
43006061	Ti Isa lohihilao motota deu̒ tahidudua̒ o-Lio hiwingoa pasali losua̒li boito . Yi Tio malo tahuda , " Wolo timongoli diila sanangi sababu tataa-heyaalo boito ?
43006062	Woloolo mola waliilio dewonu timongoli moo̒onto Walao̒ Manusia muli mobotula mola ode tambati-Lio u bohulio ?
43006063	Tamohutu mai manusia tumumulo yito Rohullah . Olootolo manusia diaaluo hunalio . Tataa-heyaalo upilo tahuda-U̒ mai olemu botie tataa-heyaalo Rohullah wau tataa-heyaalo u mongohi tutumulo .
43006064	Bo debo woluo olo towolota limongoli tadiila mohuto palacaya . " ( Mai̒lotaawa li Isa tou̒ bohulio mai titatita tadiila mohuto palacaya , wau tatoonu tamamo hiyanati o-Lio . )
43006065	Lapatao̒ ti Isa luli lotahuda mao̒ , " Uitolo sababuulio Wau̒ mopoo̒taa mai olemu deu̒ diaaluo penu boli ngotaa mao̒ tamowali monao̒ mai ode ola-U̒ , wonu ti Paapa-U̒ diila mongohi olio . "
43006066	Tumulalo mai tosaaa̒ti boito dadaata tahidudua̒ o-Lio , lololaa mao̒ o-Lio , wau diilalo mohuto modudua̒ o-Lio .
43006067	Lapatao̒ ti Isa lohintu mao̒ to tamo pulaa duulota tahidudua̒ o-Lio , " Wolo timongoli olo mohuto mololaa mao̒ ola-U̒ ? "
43006068	" Eeya , " ualei Simon Petrus o-Lio , " ode tatoonu mongowatotia musi monao̒ ? Tahuda lo Eeya mongohi tutumulo ututuulio tutu wau ohiheo-hiheolo mao̒ .
43006069	Mongo watotia mapila-lacaya wau yakini deu̒ Eeyaalo utolia tamantali lonto Allahu Taa̒ala . "
43006070	Ti Isa lolametao̒ , " Wolo diila maa Wau̒ talo lulaotao̒ olimongoli tamo pulaa duulota botie ? Bo ngota towolota limongoli yito lati ! "
43006071	Tapilatuju li Isa yito tei Yudas walae̒e Simon Iskariot . Sababu eleponu tei Yudas ngotaalio lo tamo pulaa duulota muri li Isa , tio mamo hiyanati li Isa .
43007001	Lapatao̒ uito ti Isa malonao̒ ode utoonulalo mao̒ to Galilea . Tio diila lohuto ode madala lo Yudea sababu tahidihima kawasa lo Yahudi mola teto o makusudu momate olio mate-mateelo mao̒ .
43007002	Towakutu boito malembidei Dulahu Buka Wombohe Duungo .
43007003	Yi mongo wutati Isa loloi̒ya mao̒ o-Lio , " Tolailo mao̒ tambati botie wau ponao̒lo ode Yudea , alihu tahidudua̒ ole-Mu mowali momilohe olo kalajaa-Mu .
43007004	Diaaluo taa u mamoluuo̒ wolo u pohutuolio , wonu tio motohilaa mowali otaawa lotaa dadaata . Wonu Yio̒ mohutu susuu-aliyaalo debo odelo uito ngoilanggubu dunia musi motota ! " (
43007005	Sababu mongo wuta-Tio lohihilao olo diila palacaya o-Lio ) .
43007006	" Diipo wakutuulio ola-U̒ , " tahuda mao̒ li Isa ode limongolio , " bo ode limongoli timii̒du wakutu mowali .
43007007	Dunia botie diila pongalo aakali molonui̒ mongoli . Bo Wau̒ memangi lonuo̒ lodunia , sababu Wau̒ laito hemo tahuda ode dunia deu̒ huhutuulio moleeto .
43007008	Ponao̒lo timongoli lohihilao ode lameyangi boito . Wau̒ diila monao̒ sababu diipo wakutuulio ola-U̒ . "
43007009	Oditolo tahuda li Isa ode mongo wuta-Tio , wau Tio olo malo tibiluloa̒ to Galilea .
43007010	Lapatao̒ mongo wuta-Tio lonao̒ ode lameyangi boito , wolo poo̒-poo̒oyo ti Isa malonao̒ lohihilao lou̒ diila ilotaawa lotau .
43007011	Ngotilonggadu lameyangi boito , tahidihima kawasa lo Yahudi hemo lolohe o-Lio wau hemohintu-hintu , " Tou̒toonu Tio ? "
43007012	Dadaata tau mahipo loloohuma tomimbihu o-Lio . Woluo talo loi̒ya , " Tio taa mopiohu . " Waluo poli talo loi̒ya , " Diila ! Tio hemo polapalo totaa dadaata . "
43007013	Bo diaaluo penu boli ngotaa mao̒ tabuheli mobisala juujulu tomimbihu o-Lio sababu timongolio moohe to tahidihima kawasa lo Yahudi .
43007014	Tohuungo lo lameyangi , ti Isa tilumuwoto ode delomo Bele lo Eeya , tulusi lolumulao̒ longaajali .
43007015	Tahidihima kawasa lo Yahudi lolinggolabe daa̒ wau loloi̒ya , " Woloolo mola tau botie malotota odito daatalio , lebe-lebe pomao̒ Tio diipo pee̒enta mao̒ helo sikola ? "
43007016	Ti Isa lolametao̒ , " U pilongajali-U̒ botie diila ajalani-U̒ , bo ajalani-Lio lo talolao mai ola-U̒ .
43007017	Taa u mohuto moduduo̒ u otohilaa lo Allahu Taa̒ala , mamotota mao̒ wolo pongajali-U̒ boito dudunggaalio mai monto Allahu Taa̒ala meaambo monto ola-U̒ lohihilao .
43007018	Taa u mongohi ajalanilio lohihilao mololohe ohulumati ode batangalio lohihilao . Bo taa u mololohe ohulumati ode o-Lio tailaolio mai , tau boito juujulu , diaaluo wimbulo to olio .
43007019	Diila tei Musa tamaa longohi mai papaa-lentawalo Allahu Taa̒ala ode olemu ? Bo towolota limongoli diaaluo mao̒ talo dudua̒ papaa-lentawalo boito . Yilongola timongoli ohilaa momate ola-U̒ mate-mateelo mao̒ ? "
43007020	Taa dadaata boito lolametao̒ , " Yio̒ biyongo ! Tatoonu tao̒hilaa momate ole-Mu mate-mateelo mao̒ ? "
43007021	Ti Isa lolametao̒ , " Bo wambao̒ tuwau kalaja pilohutu-U̒ todulahu Saabati , wau timongoli lolinggolabu .
43007022	Tei Musa longohi mai olimongoli wuu̒du u polunaalo -- eleponu sunati boito otutuulio mao̒ asaliilio mai diila lonto olei Musa bo lonto mongo tiyamo loluuhuru tou̒ dipolulio mai tei Musa . Sababu uito , penu boli todulahu Saabati timongoli ohilaa moluuna tau .
43007023	Wonu timongoli mohutu uito alihu diila mao̒ molambanga wuu̒du lei Musa pasali lou̒ sunati , yilongola timongoli moingo ola-U̒ , sababu lopoo̒luli ngangaa-waa̒lo mao̒ batanga lotau todulahu Saabati ?
43007024	Diila mao̒ pomutoo̒ tau bo dadaasari tou̒ oontonga , bo dadaasari tou̒ aadili . "
43007025	Lapatao̒ woluo dengolo lota taulo Yerusalemu loloi̒ya , " Diila maa Tio botie tau-Lio tahe lolohulo u pateelo mate-mateelo mao̒ ?
43007026	Bilohi mao̒ Tio hemobisala lou̒ bebasi totalu lotaa dadaata , wau diaaluo tamoloi̒ya wolo-wolo to o-Lio ! Wolo tahidihima kawasa to olanto botie tanu malotota lou̒tau deu̒ Tio botie Olongia Tamoo-poa̒ahua ?
43007027	Bo wonu Olongia Tamoo-poa̒ahua boito meidungga mai diaaluo penu boli ngotaa mao̒ tamotota monto utoonu asalii-Lio ! Lebe-lebe pomao̒ otaawanto lonto utoonu asalii-Lio lotau botie . "
43007028	Lapatao̒ , tou̒ ti Isa donggo hemo ngaajali todelomo Bele lo Eeya , Tio longibode mola wolo suala daa̒ , " Oditolio otaawa limongoli tatoonu Wau̒ botie , wau lonto utoonu asalii-U̒ ? Wau̒ diila leidungga mai sababu otohilaa-U̒ lohihilao . Wau̒ yilao-Lio mai lo tao̒haku lolao mai ola-U̒ , wau Tio mowali palacayalo . Bo timongoli diila moo̒onuhe o-Lio .
43007029	Wau̒ moo̒onuhe o-Lio , sababu Wau̒ asaliilio mai lonto o-Lio , wau Tiolo talolao mai ola-U̒ . "
43007030	Tou̒ boito timongolio ohilaa moheu̒pa li Isa , bo diaaluo tabuheli modihu o-Lio , sababu diipo leidungga wakutuulio .
43007031	Dadaata towolota lotau-tauwalo boito mapilacaya o-Lio , wau hemoloi̒ya , " Wonu Olongia Tamoo-poa̒ahua boito meidungga mai , wolo Tio mowali mohutu lebe dadaata mao̒ u moo̒linggolabe wolo tau botie ? "
43007032	Tau-tauwalo Parisi loo̒dungohe woloolo mola taa dadaata boito hipo loloohuma pasali li Isa . Sababu uito pee̒-pee̒enta wolo mongo iimamu tau̒wa , timongolio malo poa̒hu dengolo lota tamoo-kawalia Bele lo Eeya loheu̒pa li Isa .
43007033	Ti Isa lotahuda mao̒ totaa dadaata boito todelomo Bele lo Eeya , " Bo ngopee̒ mola wambao̒ Wau̒ donggo pee̒-pee̒enta woli mongoli . Lapatao̒ uito Wau̒ mamuli mohualinga mola ode talolao mai ola-U̒ .
43007034	Timongoli mamo lolohe ola-U̒ , bo diila moo̒dungga ola-U̒ ; sababu timongoli diila moo̒nao̒ mai ode tambati tou̒toonu Wau̒ woluo . "
43007035	Lapatao̒ tahidihima kawasa lo Yahudi malo loi̒ya ngota timongota " Tau botie ohilaa monao̒ ode utoonu tilinggula ito diilalo moo̒dungga o-Lio ? Wolo Tio ohilaa monao̒ ode tau-tauwalo Yahudi tahi biluloa̒awa to bulemengo lipu towolota taulo Yunani , wau mongaajali taulo Yunani ?
43007036	Wolo makusudu-Lio wolo lotahuda deu̒ ito mamololohe o-Lio bo diila moo̒dungga o-Lio wau deu̒ ito diila moo̒nao̒ mai ode tambati tou̒toonu Tio woluo ? "
43007037	Topulito dulahu lo lameyangi boito , deu̒ito-yito dulahu ulaba-labaalo polohuna daa̒ , ti Isa tilimihulao̒ todelomo Bele lo Eeya tulusi longiibode , " Taa u mototoa̒ngo ponao̒lo mai ode ola-U̒ mai mongilu .
43007038	Tomimbihu taa upalacaya to ola-U̒ , tulatulade todelomo Kitabi , ' Monto delomo hilaalio tumolohei totoo-lohuwaalo taluhu u mongohi tutumulo . ' " (
43007039	Ti Isa lotahuda pasali lo Rohullah , u matolimo lotau-tauwalo tapalacaya o-Lio . Sababu tou̒ boito Rohullah diipo yilohi-Lio mai ; sababu ti Isa diipo pilolaio̒ wolo opopate-Lio . )
43007040	Dadaata taa loo̒dungohu wolo upilo tahuda li Isa , wau towolota limongolio woluo talo loi̒ya , " Tau botie maatantu Nabi boito ! "
43007041	Tawewo loloi̒ya , " Utieelo Olongia Tamoo-poa̒ahua ! " Bo woluo olo talo loi̒ya , " Aa , diila pongalo aakali Olongia Tamoo-poa̒ahua dudunggaalio mai lonto Galilea ?
43007042	Todelomo Kitabi tulatuladu deu̒ Olongia Tamoo-poa̒ahua yito wali mai lei Dauda wau mamei dungga monto Betlehemu , deu̒ito-yito kambungu pilohuluta loduhu lei Dauda . "
43007043	Pulitio mao̒ tau-tauwalo mahipo hahaamawa tomimbihu li Isa .
43007044	Woluo tao̒hilaa moheu̒pa o-Lio , bo diaaluo penu boli ngotaa mao̒ tamodihu o-Lio .
43007045	Tou̒ tahi pokawalia Bele lo Eeya taa ilahulalio mota loheu̒pa li Isa luli lohualingai , mongo iimamu tauwa wau tau-tauwalo Parisi boito lohintu mao̒ olimongolio , " Yilongola timongoli diila lodelo mai o-Lio odia ? "
43007046	Tahi pokawalia boito lolametao̒ , " Waa , diipo pee̒enta mao̒ woluo tahelo bisala debo odelo Tio ! "
43007047	" Wolo timongoli olo mapilo lapalo-Lio ? " ualo tau-tauwalo Parisi boito .
43007048	" Wolo woluo tahidihima kawasa lonto olanto meaambo taulo Parisi tapalacaya o-Lio ?
43007049	Bo taa dadaata botie , diila otaawa limongolio butoe̒e Musa , wau penu boli woloolo mola olo timongolio malaa̒-laa̒nati . "
43007050	Tala ngota towolota lotau-tauwalo Parisi boito yito tei Nikodemus tamaa pee̒enta lonao̒ mai odeli Isa . Tei Nikodemus loloi̒ya mao̒ ode tau-tauwalo Parisi wewo ,
43007051	" Modudua̒ butoo̒ , tahingota-ngotaawa diila mowali hukuu-maniyola tou̒ palakalalio diipo dilungohe wau huhutuulio pilalakisa . "
43007052	" Wolo yio̒ olo lonto Galilea ? " tametao̒ limongolio , " Palakisai mao̒ Kitabi ! Yio̒ mamoo̒onto deu̒ diaaluo nabi taa̒saliilio mai lonto Galilea ! " [
43007053	Lapatao̒ uito , ngoa̒amila tau malo hualinga ode bele . ]
43008001	Boti Isa lonao̒ mola ode Huludu Jaitun .
43008002	Loloombulio mola dimodupo Tio lonao̒ mota poli ode Bele lo Eeya , wau dadaata tahe lonao̒ mai ode o-Lio . Ti Isa malo tihuloa̒a mola , tulusi lolumulo longaajali mao̒ olimongolio .
43008003	Tou̒ boito , guguu-ruwaalo agama wau tau-tauwalo Parisi lodelo mai ode o-Lio taabua ngota tai̒lo dungga hemojina . Timongolio lopoa̒hu taabua boito tilimihulo tohuungio ,
43008004	lapatao̒ loloi̒ya mao̒ odeli Isa , " Paaa̒ Guru , taabua botie ilodungga lamiaatia donggo hemojina .
43008005	Todelomo butoe̒e Musa woluo wuu̒du deu̒ taabua debo odelo utie paatuti pai̒yola lobotu tunggula mate . Botia woloolo mola huhama li Paaa̒ ? "
43008006	Timongolio lohintu odito u mohentobe o-Lio , alihu timongolio mowali mopotala o-Lio . Boti Isa wambao̒ dungudungu , wau hemo lulade tohuta wolo tingoongoa lo uluu̒-Lio .
43008007	Tou̒ timongolio tulusi hemo huntula o-Lio , yi Tio malo mintaa̒i lunggo-Ngio wau lotahuda mao̒ olimongolio , " Taa udiila odusa towolota limongoli , huliaalo mao̒ tio tamomai̒ lobotu ode taabua boito . "
43008008	Lapatao̒ uito ti Isa luli lotidungu mola wau luli lolulade tohuta .
43008009	Lapatao̒ loo̒dungohe li Isa lotahuda odito , malo tinao̒nao̒ timongolio lololaa mao̒ tambati boito , ngota-ngota tumulalo mai tahulangio . Pulitio mao̒ bolo ti Isa tutuuwau taleitolaa teto wolo taabua tadonggo tihutihula totambati boito .
43008010	Lapatao̒ ti Isa malo mintaa̒ mola lunggo-Ngio wau lotahuda mao̒ ode taabua boito , " Tou̒toonu timongolio ngoa̒amila ? Diaaluo talo hukuumani olemu ? "
43008011	" Diaaluo , Paaa̒ , " tametio mao̒ . [ " Ooo̒ , " uali Isa , " Wau̒ olo diila mohukuumani mai olemu . Botia ponao̒lo , diilalo pohutu dusa . " ]
43008012	Ti Isa luli lotahuda totaa dadaata , tahuda-Lio mao̒ , " Wau̒lo tilango dunia . Taa u moduduo̒ ola-U̒ diila tamonao̒ tou̒ modio̒lomo , bo o tilango tutumulo . "
43008013	" Botia Yio̒ longohi sakusi pasali lo batanga-Mu lohihilao , " ualo tau-tauwalo Parisi boito to o-Lio , " Sakusi-Mu boito diila otutu . "
43008014	Ti Isa lolametao̒ , " Eleponu Wau̒ mongohi mai sakusi pasali lo batanga-U̒ lohihilao , sakusi-U̒ boito otutu ; sababu otaawa-U̒ lonto utoonu mai dudunggaa-U̒ wau ode utoonu nonao̒o-U̒ . Diila otaawa limongoli lonto utoonu mai dudunggaa-U̒ , wau ode utoonu nonao̒o-U̒ .
43008015	Timongoli momutoo̒ tau wolo dudelo lomanusia ; Wau̒ diila momutoo̒ penu boli ngotaa mao̒ .
43008016	Bo humayaalio Wau̒ momutoo̒ tau , putuusani-U̒ boito aadili , sababu Wau̒ diila tutuuwau ; Allahu Taa̒ala talolao mai ola-U̒ woluo wola-U̒ .
43008017	Todelomo butoe̒e Musa tulatuladu odie ; ososakusi u otutu yito ososakusi monto taduulota .
43008018	Tamongohi sakusi pasali lo batanga-U̒ woluo duulota Wau̒ wau ti Paapa-U̒ talolao mai ola-U̒ . "
43008019	" Ti Paapa-Mu boito tou̒toonu ? " loi̒ya mao̒ limongolio . Ti Isa lolametao̒ , " Timongoli diila moo̒onuhe ola-U̒ meaambo li Paapa-U̒ . Humayaalio timongoli olo moo̒onuhe ola-U̒ , maatantu timongoli moo̒onuhe li Paapa-U̒ . "
43008020	Ngoa̒amilalo botie pilotahuda li Isa tou̒ Tio donggo hemo ngaajali to Bele lo Eeya totili bubuu-luwaalo lodoi podewo . Bo diaaluo penu boli ngotaa mao̒ talo heu̒pa o-Lio , sababu diipo leidungga wakutuulio .
43008021	Ti Isa luli lotahuda mao̒ ode limongolio , " Wau̒ mamonao̒ wau timongoli mamo lolohe ola-U̒ , bo timongoli maamate todelomo dusamu . Ode tambati ponao̒wa-U̒ , diila mowali onao̒wa limongoli . "
43008022	Yi tahidihima kawasa lo Yahudi malo loi̒ya , " Tanu Tio motohilaa motitipate , sababu tio malo tahuda , ' Ode tambati ponao̒wa-U̒ , diila mowali onao̒wa limongoli . ' "
43008023	Lapatao̒ ti Isa lotahuda mao̒ ode limongolio , " Timongoli dungga-dungga mai lonto walungo ; bo Wau̒ dungga-dungga mai lonto yitaato . Timongoli lonto dunia ; Wau̒ diila lonto dunia .
43008024	Uito sababuulio Wau̒ motahuda mai olemu , deu̒ timongoli maamate todelomo duduu-saamu . Wau memangi timongoli maamate todelomo duduu-saamu , wonu diila palacaya deu̒ , ' Wau̒lo Tio tai̒lunte WAU̒ WOLUO ' . "
43008025	" Otutuulio mao̒ tatoonu Yio̒ ? " yilintu mao̒ limongolio . Ti Isa lolametao̒ , " Donggo pongoola muli mobisala woli mongoli !
43008026	Donggo dadaata sua̒li tomimbihu olimongoli u ohilaa potahuda-U̒ mai wau pomutoa̒lo . Bo Tio talolao mai ola-U̒ mowali palacayalo . Wau Wau̒ mopoo̒taa ode dunia wolo u ilodungohe-U̒ lonto o-Lio . "
43008027	Timongolio diila mongalati deu̒ Tio donggo hemo bisala toli mongolio pasali li Paapa .
43008028	Sababu uito ti Isa lotahuda mao̒ olimongolio , " De wonu timongoli malo palaio̒ mola Walao̒ Manusia , timongoli mamotota deu̒ ' Wau̒lo Tio tai̒lunte WAU̒ WOLUO ' , wau timongoli mamotota deu̒ diaaluo penu boli tuwau mao̒ u pilohutu-U̒ monto batanga-U̒ lohihilao . Wau̒ bo wambao̒ motahuda wolo upilo ngaajali mai li Paapa ola-U̒ .
43008029	Wau Tio tamalolao mai ola-U̒ woluo wola-U̒ . Diila pee̒enta mao̒ Tio mopoluli ola-U̒ tutuuwau , sababu Wau̒ laito hemohutu wolo umoo̒ sanangi hilaa-Lio . "
43008030	Lapatio mao̒ ti Isa lotahuda u ngoa̒amilalo boito , dadaata taa palacaya o-Lio .
43008031	Lapatao̒ ti Isa lotahuda totau-tauwalo Yahudi tamaa pilalacaya o-Lio , " Wonu timongoli tumumulo modudua̒ pongaajali-U̒ otu-otutuulio mao̒ muri-U̒ ,
43008032	yi mao̒onuhe limongoli Allahu Taa̒ala tao̒tutu , wau masababu uito timongoli malopatolo ! "
43008033	" Amiaatia botie wali mai lei Abraham , " uali mongolio . " Diipo pee̒etna mao̒ amiaatia lowali wato penu boli lo tatoonu ! Wolo makusudu-Mu wolo tahuda , ' Timongoli malopatolo ' ? "
43008034	" Otutu banali tahuda-U̒ botie , " tahuda mao̒ li Isa ode limongolio . " Taa u mohutu dusa , taboitolo wato lodusa .
43008035	Wau wato ngota diila otambati utatapu todelomo ungaalaa̒ , hiambola walao̒ u ohiheo-hiheolo mao̒ otambati todelomo ungaalaa̒ .
43008036	Sababu uitolo , wonu Walao̒ mopo lopotai olimongoli , timongoli otu-otutuulio mao̒ molopato .
43008037	Memangi otaawa-U̒ timongoli botie wali mai lei Abraham . Bo timongoli motohilaa momate ola-U̒ mate-mateelo mao̒ , sababu timongoli diila mohuto mololimo pongaajali-U̒ .
43008038	Wolo u iloontonga-U̒ toli Paapa-U̒ , uitolo olo upilo tahuda-U̒ mai . Hiambola timongoli mohutu wolo u pilo ngaajali lipaapamu olemu . "
43008039	Timongolio lolametao̒ , " Ti Paapa lamiaatia deu̒ito-yito tei Abraham . " " Humayaalio timongoli tio̒otutua walae̒e Abraham , " tahuda Isa , " tantuulo mao̒ timongoli mohutu wolo u pilohutu lei Abraham .
43008040	Wau̒ mopo tunggulai olemu obobanali u ilodungohe-U̒ lonto Allahu Taa̒ala , bo timongoli ohilaa momate ola-U̒ mate-mateelo mao̒ . Tei Abraham diila lohutu debo odelo uito !
43008041	Timongoli helohutu wolo upilohutu lipaapamu lohihilao . " Tametao̒ limongolio , " Amiaatia diila mongo walao̒ haramu . Ti Paapa lamiaatia bo ngota , deu̒ito-yito Allahu Taa̒ala lohihilao . "
43008042	Lapatao̒ ti Isa lotahuda ode limongolio , " Humayaalio Allahu Taa̒ala boito ti Paapamu , timongoli mamo tolia̒nga ola-U̒ , sababu Wau̒ dungga-dungga mai lonto Allahu Taa̒ala . Wau̒ dungga-dungga mai diila wolo hilaa-U̒ lohihilao , bo Tiolo tamalolao mai ola-U̒ .
43008043	Wolo sababuulio timongoli diila mongalati wolo upilo tahuda-U̒ ? Sababu timongoli diila moo̒ tahangi modungohe pongaajali-U̒ .
43008044	Ibilisi wambao̒ ti paapamu , wau timongoli mohuto modudua̒ u otohilaa lipaapamu . Tumulalo mai bohulio ibilisi boito moomatea mate-mateelo mao̒ . Tio diila pee̒enta mao̒ motiwambao̒ ode u otutu , sababu diaaluo u otutu to olio . Wonu tio mohimbulo , uito mawaajibu , sababu mao̒dito pii̒liilio . Tio mohimbuloa wau bungo lou̒ totoonulalo yimbulo .
43008045	Bo Wau̒ motahuda mai u otutu , wau sababu uitolo timongoli diila palacaya ola-U̒ .
43008046	Tatoonu towolota limongoli mowali mongohi bukuti deu̒ Wau̒ odusa ? Wonu Wau̒ motahuda mai u otutu , yilongola timongoli diila palacaya ola-U̒ ?
43008047	Taa asaliilio mai monto Allahu Taa̒ala , modungohe tahuda lo Allahu Taa̒ala . Bo timongoli diila lonto Allahu Taa̒ala , uitolo sababuulio timongoli diila mohuto modungohu . "
43008048	Tau-tauwalo Yahudi boito lolametao̒ li Isa , " Wolo diila otutu loi̒ya lami botie deu̒ Yio̒ taulo Samaria tai̒lo tuanga lolati ? "
43008049	Ti Isa lolametao̒ , " Wau̒ diila ilotuanga lolati . Wau̒ hemo hulumati li Paapa-U̒ , bo timongoli lohina ola-U̒ .
43008050	Wau̒ diila hemo lolohe hulumati ode batanga-U̒ lohihilao . Woluo ngota tahemo tolopani mai ohulumati ode ola-U̒ , wau Tiolo tamo mutoa̒i .
43008051	Otutu banali tahuda-U̒ botie , taa u moduduo̒ tahuda-U̒ , ohiheo-hiheolo mao̒ diila tamaate . "
43008052	Lapatao̒ tau-tauwalo Yahudi boito loloi̒ya mao̒ odeli Isa , " Botia mai̒lotaawa lami deu̒ yio̒ botie otu-otutuulo mao̒ ilotuanga lolati ! Tei Abraham lohihilao mailate , odito olo ngoa̒amila nabi . Bo Yio̒ malo tahuda , ' Taa u modudua̒ tahuda-Mu , ohiheo-hiheolo mao̒ diila tamaate . '
43008053	Wonu tei Abraham lohihilao mailate , wau mongo nabi ngoa̒amilalo olo mailate , Yio̒ botie tatoonu ? Diila pongalo aakali Yio̒ talebe udaa̒ woli paapa lami tei Abraham ! "
43008054	Ti Isa lolametao̒ , " Humayaalio Wau̒ mololohe ohulumati ode batanga-U̒ lohihilao , ohulumati boito diaaluo hunalio . Tamo hulumati ola-U̒ yito ti Paapa-U̒ tahe anggapuo limongoli Allahu Taa̒ala limongoli ,
43008055	lebe-lebe pomao̒ timongoli diila moo̒onuhe o-Lio . Bo Wau̒ moo̒onuhe o-Lio . Humayaalio Wau̒ motahuda mai deu̒ Wau̒ diila moo̒onuhe o-Lio , yi Wau̒ ngotaalio lo tamoo-himbulowa , tutuuwauwa debo odelo timongoli . Wau̒ moo̒onuhe o-Lio wau modungohe tahudaa-Lio .
43008056	Ti Paapamu Abraham sanangi daa̒ deu̒ tio mamoo̒onto dulahu-U̒ . Tio maloo̒onto wau tio sanangi ! "
43008057	Lapatao̒ tau-tauwalo Yahudi loloi̒ya mao̒ odeli Isa , " Umulu-Mu diipo limo lopulu lotaunu , wau Yio̒ maloo̒onto olei Abraham ? "
43008058	Ti Isa lolametao̒ , " Otutu Wau̒ motahuda mai olemu : tou̒ tei Abraham diipo pilotutulio mai , Wau̒ mawoluo . "
43008059	Lapatao̒ tau-tauwalo Yahudi boito lohama botu u pomai̒lio o-Lio ; boti Isa loluuo̒ batanga-Lio , tulusi lonao̒ lololaa mao̒ Bele lo Eeya .
43009001	Tou̒ ti Isa nao̒nao̒ , iloontonga-Lio taa pitoo̒ anggadu pilotutulio mai .
43009002	Tahidudua̒ li Isa lohintu mao̒ odeli Isa , " Paaa̒ Guru , yilongola tau botie pilotutulio mai pitoo̒ ? Wolo kalana tio lohihilao odusa meaalo mongo dulaa̒lio tao̒dusa ? "
43009003	Ti Isa lolametao̒ , " Tio pitoo̒ diila sababu dusalio lohihilao meaalo dusa lomongo dulaa̒lio , bo alihu tau mowali moo̒onto mao̒ okokawasa lo Allahu Taa̒ala mokalaja todelomo batangalio .
43009004	Ngotilonggadu donggo dulahu , ito musi mokalaja mao̒ kalajaa-Lio lo talolao mai ola-U̒ . Hui mamei dungga , wau penu boli ngotaa mao̒ diila tamowali mokalaja .
43009005	Ngotilonggadu Wau̒ todunia botie , Wau̒lo tinelo dunia . "
43009006	Lapatao̒ lotahuda odito ti Isa lonula loiyohu ode huta , wau longaaheo̒ yiyoo-Hio boito wolo huta . Lapatao̒ piloseka-Lio tomato lotau boito , tulusi lotahuda mao̒ olio ,
43009007	" Ponao̒lo pobelesia mao̒ bayamu to Kulamu Siloam . " ( Siloam boliilio ' Ilutolia ' . ) Yi tau boito malonao̒ wau lopobelesi bayalio . Tou̒ tio lohualingai , tio malowali loo̒onto .
43009008	Mongo tiheedio wau tau-tauwalo tou̒ dipolulio mai loo̒onto olio hemohile-hile , ngoa̒amilalo malo loi̒ya , " Diila bo maatio botie tabiasaalio hulohuloa̒a hemohile-hile ? "
43009009	Woluo talo loi̒ya , " Memangi maatio . " Bo woluo olo talo loi̒ya , " Diila , tio bo ngopee̒e motutuuwau wolo tau boito . " Bo tau boito lohihilao loloi̒ya , " Wawaatiaalo tio . "
43009010	" Woloolo mola waliilio tunggula yio̒ malowali loo̒onto ? " uali mongolio olio .
43009011	Tio lolametao̒ , " Taa ilunte Isa boito lohutu mao̒ latao̒ ngoi̒di tulusi piloseka-Lio mai tomato lowatia wau lotahuda , ' Ponao̒lo pobelesia mao̒ bayamu to Kulamu Siloam . ' Tulusi watia lonao̒ . Wau tou̒ watia hemo pobelesi baya lowatia , watia malowali loo̒onto . "
43009012	" Tou̒toonu tau boito ? " yilintu mao̒ limongolio . Tio lolametao̒ , " Diila otaawa . "
43009013	Todulahu boito dulahu Saabati tou̒ ti Isa longaaheo̒ huta wolo yiyoo-Hio u lohutu taa pitoo̒ boito lowali loo̒onto . Yi taa engontielio pitoo̒ boito dilelolio mota ode tau-tauwalo Parisi .
43009014	
43009015	Timongolio olo lohintu mao̒ olio woloolo mola tio malowali loo̒onto . Tio lolametao̒ , " Tio malodutu mai latao̒ tomato lowatia , lapatao̒ pilobelesi mao̒ lowatia latao̒ boito watia malowali loo̒onto . "
43009016	Dengolo lota towolota tau-tauwalo Parisi boito loloi̒ya , " Diila pongalo aakali taa ulohutu utie asaliilio mai lonto Allahu Taa̒ala , sababu Tio diila momandungi dulahu Saabati . " Bo taa wewo loloi̒ya , " Diila pongalo aakali taa odusa mohutu momoo̒-linggolabeyalo debo odelo utie ? " Lapatao̒ tilumoodulo mola huhama u hihiihede towolota limongolio .
43009017	Yi tau-tauwalo Parisi boito luli lohintu mao̒ totau boito , " Wolo huhamaamu pasalii-Lio lo talohutu mai olemu loo̒onto ? " " Tio nabi . " tametao̒ lotau boito .
43009018	Bo mongo tau̒wa lo Yahudi boito diila lohuto palacaya deu̒ tau boito memangi pitoo̒ tou̒ dipolulio mai wau botia malowali loo̒onto . Sababu uito timongolio malo tianga mongo dulaa̒lio ,
43009019	wau lohintu mao̒ , " Otutu tio botie walau̒mu tahe loi̒yamu pilotutulio mai pitoo̒ ? Woloolo mola tio malowali loo̒onto botia ? "
43009020	Mongo dulaa̒ lotau boito lolametao̒ , " Memangi tio botie walao̒ lamiaatia ; wau tio memangi pitoo̒ anggadu pilotutulio mai .
43009021	Bo woloolo mola tio malowali loo̒onto botia , diila otaawa lamiaatia . Wau tatoonu talohutu olio malowali loo̒onto , uito olo diila otaawa lamiaatia . Yintuwalo olio , tio maleidaa̒ ; tio mowali molameto lohihilao . "
43009022	Mongo dulaa̒ lotau boito loloi̒ya mao̒ odito sababu timongolio moohe tomongo tau̒wa lo Yahudi ; sababu timongolio boito malo heeluma , deu̒ tamo tolongaku mao̒ li Isa debo odelo Olongia Tamoo-poa̒ahua , diilalo mowali tumuwoto ode bele potabiaalo .
43009023	Uito sababuulio mongo dulaa̒ lotau boito loloi̒ya mao̒ , " Tio maleidaa̒ ; yintuwalo olio . "
43009024	Lapatao̒ timongolio luli lotiango taa u engontielio pitoo̒ boito , wau loloi̒ya mao̒ olio , " Potadiaalo mola deu̒ yio̒ mamoloi̒ya mai u otutu . Otaawa lami tau boito taa odusa . "
43009025	" Wolo tio odusa meaalo diila , " tametao̒ lotau boito , " diila otaawa lowatia . Bo tuwau sua̒li u otaawa lowatia ; muloololio mai watia pitoo̒ , botia watia maloo̒onto . "
43009026	Lapatao̒ timongolio luli loloi̒ya mao̒ olio , " Mawolo u pilohutu-Lio olemu ? Woloolo mola Tio lohutu olemu lowali loo̒onto ? "
43009027	Tau boito lolametao̒ , " Mailungguli mai lowatia olimongoli bo timongoli diila mohuto modungohu . Yilongola timongoli ohilaa modungohe poli ? Otanu timongoli ohilaa mowali muri-Lio olo ? "
43009028	Lapatao̒ timongolio malomuayo olio wau loloi̒ya mao̒ , " Yio̒-yio̒olo muri-Lio ; ami diila ! Ami muri lei Musa .
43009029	Otaawa lami deu̒ Allahu Taa̒ala malo tahuda odelei Musa . Bo pasali lotau boito , diila otaawa lami lonto utoonu asalii-Lio . "
43009030	Tau boito lolametao̒ , " Moo̒linggolabe daa̒ deu̒ diila otaawa limongoli lonto utoonu asalii-Lio , hiambola Tio malohutu olaatia lowali loo̒onto .
43009031	Otaawanto deu̒ Allahu Taa̒ala diila modungohe taa odusa , bo taa u mohulumati Allahu Taa̒ala , wau tamohutu kahandaki-Lio .
43009032	Tumulalo mai bohulo dunia diipo pee̒eta mao̒ ilodungohe woluo talohutu tau pilotutulio mai pitoo̒ malowali loo̒onto .
43009033	Wonu tau boito diila monto Allahu Taa̒ala , tio diila mowali mohutu wolo-wolo . "
43009034	Tametao̒ limongolio , " Wolo ? Yio̒ tapolu-polu lodusa anggadu pilotutulio mai , yio̒ mamo ngaajali olami ? " Yi tumulalo mai tou̒ boito tio dilinilio tumuwoto ode bele potabiaalo .
43009035	Ti Isa loo̒dungohe deu̒ tau boito mailinggi limongolio lonto bele potabiaalo . Tio malo lolohe tau boito lapatao̒ lotahuda olio , " Wolo yio̒ palacaya to Walao̒ Manusia ? "
43009036	Tau boito lolametao̒ , " Tatoonu Tio . Tuani ? Tulungia poo̒taa mai alihu watia palacaya o-Lio . "
43009037	" Yio̒ maloo̒onto o-Lio , " tametao̒ li Isa . " Tioolo tamasaatia botie donggo hemobisala wolemu . "
43009038	" Watotia , palacaya , Eeya , " loi̒ya mao̒ lotau boito , lapatao̒ losujudu mola tio totalu li Isa .
43009039	Ti Isa lotahuda mao̒ , " Wau̒ dungga-dungga mai ode dunia botie mai momutoo̒ ; alihu taa pitoo̒ mowali moo̒onto , wau taa moo̒onto , mowali pitoo̒ . "
43009040	Dengolo lota taulo Parisi tawoluo teto loo̒dungohe li Isa lotahuda odito , tulusi timongolio lohintu o-Lio , " Makusudu-Mu ami botie pitoo̒ olo ? "
43009041	Ti Isa lolametao̒ , " Humayaalio timongoli pitoo̒ , timongoli diila odusa . Bo sababu timongoli malo loi̒ya , ' Ami moo̒onto , ' uito boliilio mao̒ timongoli donggo odusa . "
43010001	" Otutu banari tahudaa-U̒ botie : Taa tumuwoto ode delomo lantunga lohimba moli bala , wau diila moli huhebu , bo momia̒ata moli dalalo wewo , tau boito mototao̒wa wau tamoo-lambata .
43010002	Bo taa tumuwoto moli huhebu , tio-tiolo diti lohimba .
43010003	Tamoodahawa lantunga momuo̒ mao̒ huhebu to olio , wau hihii-mbawaalo mamo dudua̒ sualaalio tou̒ tio motiango timii̒du tanggulo hihii-mbawaalo boito wau modelo hihii-mbawaalo ode bulemengio .
43010004	Lapatao̒ hihii-mbawaalo boito dilelolio ode bulemengio , diti boito monao̒ totalu , wau hihii-mbawaalo boito modudua̒ olio sababu hihii-mbawaalo moo̒onuhe sualaalio .
43010005	Hihii-mbawaalo diila tamohuto modudua̒ taawewo , tumbao̒ matumateo̒ monto tau boito , sababu diila moo̒onuhe sualaalio . "
43010006	Ti Isa lohungguli mao̒ pohumaya boito , bo timongolio diila mongalati wolo u milakusudu-Lio .
43010007	Yi ti Isa pee̒entapo lotahuda mao̒ , " Otutu banali tahudaa-U̒ botie : Wau̒lo huhebu duo̒lo himba .
43010008	Ngoa̒amila tamonao̒ mai tou̒ dipolulio Wau̒ deu̒ito-yito tamootao̒wa wau tamoo-lambata , bo hihii-mbawaalo diila modungohe suala limongolio .
43010009	Wau̒lo huhebu . Tatoonu tatumuwoto moli ola-U̒ mamoa̒ahu ; tio tumuwoto lumualo wau moo̒tapu ua̒alo .
43010010	Tamootao̒wa monao̒ mai bo mai motao̒ , mai momate mate-mateelo mao̒ wau mai mongantulu . Bo Wau̒ dungga-dungga mai alihu manusia moo̒tapu tutumulo -- tutumulo laba-labaalo daata .
43010011	Wau̒lo diti tamopiohu . Diti tamopiohu mongohi nyawalio ode hihii-mbalio .
43010012	Tahe wuupalio tadiila diti wau diila olo taa ohuu̒wo lo hihii-mbawaalo boito , matumeteo̒ mololaa mao̒ hihii-mbawaalo wonu tio moo̒onto soligala monao̒ mai . Yi hihii-mbawaalo boito madangapolio wau pobubuu-alaalio lo sorigala .
43010013	Tahe wuupalio boito tumetao̒ , sababu tio mokalaja duo̒lo wuupa . Tio diila momandungi hihii-mbawaalo boito .
43010014	Wau̒lo diti tamopiohu . Tutuuwauwa debo odelo ti Paapa moo̒onuhe ola-U̒ wau Wau̒ moo̒onuhe li Paapa , odito olo Wau̒ moo̒onuhe hihii-mbaa-U̒ wau hihii-mbaa-U̒ olo moo̒onuhe ola-U̒ . Wau̒ mohudu nyawa-U̒ ode limongolio .
43010015	
43010016	Donggo woluo hihii-mbawaalo uwewo hakuu-U̒ olo , bo diila waiwaito todelomo himbala lohimba botie . Timongolio olo musi deloo-U̒ wau timongolio mamo dungohe sualaa-U̒ . Timongolio ngoa̒amilalo mamowali ngopo himbala wolo ngota ditilio .
43010017	Ti Paapa lomonu ola-U̒ sababu Wau̒ lohudu nyawa-U̒ , u muli tolimoolo poli .
43010018	Diaaluo penu boli ngotaa tamowali mohama mao̒ monto ola-U̒ . Wau̒ mohudu mao̒ modudua̒ otohilaa lohihilao . Wau̒ okawasa u mohudu mao̒ , wau okawasa muli mohama mao̒ . Ui-uitolo tuugasi u tilolimo-U̒ lonto li Paapa-U̒ . "
43010019	Sababu ti Isa lotahuda odito , yi tau-tauwalo Yahudi mahipo hahaamawa .
43010020	Dadaata tahi poloi̒yawa , " Tio mai̒lo tuanga lolati ! Tio biyongo ! Pongoola timongoli modungohe o-Lio ? "
43010021	Bo woluo olo tahe moloi̒ya , " Taa u ilotuanga lolati diila hemobisala odito ! Wolo lati mowali mohutu taa pitoo̒ mowali moo̒onto ? "
43010022	To Yerusalemu tau-tauwalo donggo hemo polame dulahu Buka Pongo-saahalo Bele lo Eeya . Tou̒ boito sembo lohuhulo .
43010023	Ti Isa donggo nao̒nao̒ to Sulambe Salomo todelomo Bele lo Eeya ,
43010024	tou̒ tau-tauwalo Yahudi lonao̒ mai lotia̒mbu topalito li Isa . Timongolio malo loi̒ya , " Tunggula omolua Yio̒ ohilaa mopoluli olami diila otatapua lohilao ? Poleleaalo mai wolo juujulu , wonu Yio̒ otu-otutuulo mao̒ Olongia Tamoo-poa̒ahua . "
43010025	Ti Isa lolametao̒ , " Mapilo tahuda-U̒ mai olimongoli , bo timongoli diila palacaya . Ngoa̒amila kalaja u pilohutu-U̒ to tangguli Paapa-U̒ , mongohi mai bukuti pasalii-U̒ .
43010026	Timongoli diila palacaya sababu timongoli diila waiwaito to hihii-mbaa-U̒ .
43010027	Hihii-mbaa-U̒ modungohe sualaa-U̒ . Otaawa-U̒ timongolio , wau timongolio modudua̒ ola-U̒ .
43010028	Wau̒ mongohi mai olimongolio tutumulo ututuulio tutu wau ohiheo-hiheolo mao̒ , wau u ohiheo-hiheolo mao̒ timongolio diila tabinasa . Diaaluo penu boli ngotaa mao̒ tamowali molambata olimongolio monto ola-U̒ .
43010029	Ti Paapa-U̒ tamalohudu mai olimongolio ode ola-U̒ , mongilabotao̒ lou̒ totoonulalo mao̒ . Wau diaaluo penu boli ngotaa mao̒ tamowali molambata olimongolio monto uluu̒ li Paapa-U̒ .
43010030	Wau̒ wau ti Paapa-U̒ yito tuwau . "
43010031	Lapatao̒ tau-tauwalo Yahudi luli lohama botu u pomai̒lio li Isa .
43010032	Boti Isa lotahuda mao̒ olimongolio , " Timongoli maloo̒onto ola-U̒ helohutu dadaata kalaja umopiohu , uiludu mai li Paapa ola-U̒ . Monto ngoa̒amila kalaja boito , toonu umoo̒ sababu olimongoli ohilaa momai̒ ola-U̒ ? "
43010033	Tau-tauwalo Yahudi boito lolametao̒ , " Diila bo kalana ngoa̒amila kalaja-Mu u mopiohu boito ami ohilaa momai̒ wolo botu ole-Mu , bo sababu Yio̒ hemo muayo Allahu Taa̒ala . Yio̒ ngotaalio lomanusia , wau ohilaa mopowali batanga-Mu Allahu Taa̒ala . "
43010034	Lapatao̒ ti Isa lolametao̒ , " Diila matodelomo Buku lo Butou̒mu leitulade : Allahu Taa̒ala lotahuda mai , ' Timongoli yito ila ' ?
43010035	Otaawanto deu̒ wolo u leitulade todelomo Kitabi pohupohutu u ohiheo-hiheolo mao̒ . Oditolio , wonu Allahu Taa̒ala mongunte mai ' ila ' totaa hipo lolimoa tuhudaa-Lio ,
43010036	yilongola timongoli helo loi̒ya ola-U̒ hemo muayo Allahu Taa̒ala sababu Wau̒ lotahuda Walao̒ Allahu Taa̒ala ? Lebe-lebe pomao̒ Wau̒ tilulaoto Allahu Taa̒ala wau yilao-Lio mai ode dunia .
43010037	Wonu Wau̒ diila mohutu kalaja u pilomalentai lo Allahu Taa̒ala , diila mao̒ pomalacaya ola-U̒ .
43010038	Bo sababu Wau̒ helohutu mao̒ uito , pomalacayalo tou̒ wolo u pilohutu-U̒ boito , eleponu timongoli diila mohuto palacaya ola-U̒ . Lou̒ odito otaawa mao̒ limongoli wau mongalati deu̒ Allahu Taa̒ala debo tuwau wola-U̒ , wau Wau̒ debo tuwau wolo Allahu Taa̒ala . "
43010039	Timongolio luli lotolopani moheu̒pa li Isa , bo Tio loo̒lahi lonto olimongolio .
43010040	Ti Isa luli lohualinga ode ngotuwali lo Dutula Yordan , totambati u muloololio mai hepopolihua lei Yahya , lapatao̒ malo tibiluloa̒ mola teto .
43010041	Dadaata tau lonao̒ mai ode o-Lio . Timongolio malo loi̒ya . " Tei Yahya diila helohutu momoo̒-linggolabeyalo , bo ngoa̒amila uiloi̒yaalio pasali lotau botie otutu . "
43010042	Tulusi dadaata taa mola teto palacaya li Isa .
43011001	Ngotaalio tai̒lunte Lajarus bilu-biluloa̒ to Betania pee̒-pee̒enta wolo wutatio ti Maria woli Marta .
43011002	Ti Maria yito taabua talo looheo̒ yinulo moonu ode oa̒ati Isa , wau pilaidelio wolo huwoi̒o . Tou̒ wakutu tuwau tei Lajarus longongoto .
43011003	Mongo wutatio duulota lopohabari mao̒ odeli Isa , " Eeya , wutato mongowatotia tapilonua lo Eeya boito mongongoto . "
43011004	Tou̒ ti Isa lao̒dungohe habari boito , Tio lotahuda mao̒ , " Ngongoto botie diila tamoo̒pate . Utie lotoduo mai alihu Allahu Taa̒ala pou̒daa̒alo , wau alihu woleeto olo Walao̒ Allahu Taa̒ala pou̒daa̒alo mola . "
43011005	Ti Isa momonu oli Marta , Maria wolei Lajarus .
43011006	Bo tou̒ ti Isa loo̒tapu mao̒ habari deu̒ tei Lajarus mongongoto , Tio sangaja lotibiluloa̒ to tambati-Lio donggo duuhui mola .
43011007	Lapatao̒ uito bolo Tio lotahuda mao̒ to tahidudua̒ o-Lio , " Dulo ito mohualinga ode Yudea . "
43011008	Timongolio lolametao̒ , " Paaa̒ Guru , botiboti mola tau-tauwalo Yahudi ohilaa momai̒ li Paaa̒ wolo botu wau botia ti Paaa̒ ohilaa poli mohualinga mola odito ? "
43011009	" Wolo diila ilo-ilolaanga hiheolio mopulaa dulo jamu ? " tahuda mao̒ li Isa . " Taa monao̒ tou̒ dulahu , diila meiteduo̒ sababu tio moo̒onto baango dunia botie .
43011010	Bo taa monao̒ tou̒ hui meiteduo̒ , sababu diaaluo baango to olio . "
43011011	Odi-oditolo tahuda li Isa . Lapatao̒ Tio luli lotahuda mao̒ , " Sahabatinto tei Lajarus malei tuluhu , bo Wau̒ maamota mopobongu olio . "
43011012	Tahidudua̒ li Isa loloi̒ya mao̒ , " Eeya , wonu tei Lajarus tuutuluhu , de tio mamoluli mai . "
43011013	Makusudu li Isa deu̒ tei Lajarus mailate . Bo timongolio hemo lantobu deu̒ makusudu li Isa yito tei Lajarus bo tuutuluhu biasa .
43011014	Sababu uito ti Isa lotahuda mao̒ ode limongolio wolo juujulu , " Tei Lajarus mailate .
43011015	Bo Wau̒ sanangi olo deu̒ Wau̒ diaaluo mola teto , sababu lebe mopioheo̒ olimongoli , alihu timongoli moo̒ palacaya . Duloolo ito monao̒ mota botia odelei Lajarus . "
43011016	Tei Tomas tai̒lunte " Taa Pingi " loloi̒ya mao̒ ode mongo sahabatilio tahidudua̒ li Isa , " Dulo ito moduduo̒ , penu boli ito mate wo-Lio ! "
43011017	Tou̒ ti Isa leidungga mota ode tambati boito , tei Lajarus mawopahui hiheolio tokuubulu .
43011018	Betania membideo̒ lo Yerusalemu , tanu tolo kilo lamingio .
43011019	Dadaata taulo Yahudi malonao̒ mai lomilohe oli Marta woli Maria u lomalongo olimongolio sababu timongolio ilopatea lo wutatio .
43011020	Tou̒ ti Marta loo̒dungohe ti Isa lonao̒ mai , tio yilumualai lolutulo li Isa , hiambola ti Maria lotibiluloa̒a tobele .
43011021	Loi̒ya mao̒ li Marta odeli Isa , " Eeya , humayaalio Eeya woluo teea tou̒ boito , tantu wutato lowatotia diila yilate .
43011022	Boli odito otaawa lowatotia deu̒ masaatia botieelo Allahu Taa̒ala mamongohi mai penu boli wolo upohile mola lo Eeya o-Lio . "
43011023	" Wutatumu mamuli tumumulai , " tahuda mao̒ li Isa oli Marta .
43011024	Ti Marta lolametao̒ , " Otaawa lowatotia tei Lajarus mamuli tumumulai wonu taa mate bonguloola to Dulahu Kiama . "
43011025	" Wau̒lo tamongohi mai tutumulo wau mopobongu mai taa mate , " tahuda mao̒ li Isa odeli Marta " Taa u palacaya ola-U̒ matumumulo , eleponu tio mailate .
43011026	Wau taa tumu-tumulo wau palacaya ola-U̒ , diilalo mate ohiheo-hiheolo mao̒ . Wolo yio̒ palacaya tosua̒li boito ? "
43011027	" Eeya , " tametao̒ li Marta , " Watotia palacaya Eeya Walao̒ Allahu Taa̒ala , Olongia Tamoo-poa̒ahua tamamei dungga mai ode dunia botie . "
43011028	Lapatao̒ ti Marta loloi̒ya mao̒ odito , tio mota lotiangai oli Maria , wutatio wau lopo lohumao̒ olio , " Ti Paaa̒ Guru woluo tewe ; tio hemohintu olemu , "
43011029	Loo̒dungohe uito , ti Maria hua̒a tilimihulo , tulusi malo dunggaya woli Isa .
43011030	Tou̒ boito , ti Isa diipo tilumuwoto ode kambungu . Tio donggo totambati li Marta tou̒ lodunggaya wo-Lio .
43011031	Tau-tauwalo Yahudi tadonggo hipoliyanga oli Maria tobele , loo̒onto oli Maria tilimihulo wau hua̒a yilumualao̒ ; oditolio timongolio malo dudua̒ olio , sababu helantobu limongolio tio monao̒ ode kuubulu mola humoyongo .
43011032	Tou̒ ti Maria leidungga totambati li Isa wau loo̒onto o-Lio , maloti bonggohuu̒lo mola ti Maria totalu li Isa wau loloi̒ya , " Eeyau̒ , wonu Eeya woluo teea tou̒ boito , tantu wutato lowatotia diila yilate . "
43011033	Tou̒ ti Isa loo̒onto oli Maria hiyo-hiyongo , wau tau-tauwalo Yahudi talonao̒ mai woli Maria boito olo hehiyonga , hilaa-Lio masiluukali , wau oontonga lodehu daa̒ hilaa-Lio .
43011034	Yi Tio malohintu mao̒ olimongolio , " Tou̒toonu pilolobunga limongoli olio ? " " Toduwolo mai bilohi lo Eeya , " tametao̒ limongolio .
43011035	Lapatao̒ ti Isa mahilu moyongo . Yi tau-tauwalo Yahudi boito malo loi̒ya , " Bilohi , donggo boli ponu-Lio olei Lajarus ! "
43011036	
43011037	Bo woluo towolota limongolio talo loi̒ya , " Tio lopoo̒luli taa pitoo̒ maloo̒onto , yilongola Tio diila mowali mongabuto olei Lajarus alihu diila mao̒ mate ? "
43011038	Luli lodehu daa̒ hilaa li Isa , lapatao̒ malonao̒ mota ode kuubulu . Kuubulu boito yito gowa tuwau u hileu̒talio wolo botu leidaa̒ .
43011039	" Poheiya mao̒ botu boito , " tahuda li Isa . Ti Marta wutato lo tailate boito , lolametao̒ , " Bo Eeyau̒ , tio mawopahui tokuubulu . Tantulo mao̒ maboobolo mohutodu ! "
43011040	Ti Isa lolametao̒ oli Marta , " Diila mapilo tahuda-U̒ mai olemu ; Wonu yio̒ palacaya , yio̒ mamoo̒onto malo odito udaa̒ kawasa lo Allahu Taa̒ala ! "
43011041	Yi timongolio malo pohinggi botu boito . Lapatao̒ ti Isa yilumanggela mola ode hulungo wau loloi̒ya , " Oduo̒lo , Paapa , sababu ti Paapa malo dungohei olaatia .
43011042	Otaawa lowatia ti Paapa laito modungohei olaatia , bo watia moloi̒ya mao̒ utie , ode tau-tauwalo tawoluo teea ; alihu timongolio palacaya deu̒ boti Paapalo talolao mai olaatia . "
43011043	Lapatao̒ loloi̒ya mao̒ odito , ti Isa malo ngiibode wolo suala u loo̒ohuu̒ , " Lajaru , lualoolo mai ! "
43011044	Yi mailumualai taa mailate boito . Uluu̒ wau oa̒atio donggo bolubolu lolatu , wau bayalio donggo tau̒tau̒bu wolo kaingi tau̒bu baya . " Yinggilalo latulio alihu tio bebasi monao̒ , " tahuda mao̒ li Isa totau-tauwalo teto .
43011045	Dadaata tau-tauwalo Yahudi talonao̒ mai lomilohe oli Maria , palacaya toli Isa tou̒ timongolio loo̒onto u lotoduo mai boito .
43011046	Bo dengolo lota towolota limongolio lonao̒ mota ode taulo Parisi wau lopo duloheo̒ wolo u mapilohutu li Isa .
43011047	Sababu uito tau-tauwalo Parisi wau mongo iimamu tau̒wa malohutu dudunggaya wolo Mahakama Agama . Timongolio loloi̒ya , " Wolo umusi pohutuwonto ? Tau botie malohutu dadaata u moo̒linggolabu !
43011048	Wonu huliaanto mao̒ Tio mololaalaaita odie , ngoa̒amila tau mapalacaya o-Lio . Wau pulitio mao̒ tahidihima kawasa lo Roma mamonao̒ mai wau mongantulu Bele lo Eeya wau ngoilanggubu bangusanto ! "
43011049	Ngotaalio limongolio tai̒lunte Kayapas , iimamu daa̒ totaunu boito , loloi̒ya , " Timongoli diila motota lolo-loolo .
43011050	Wolo timongoli diila mongalati deu̒ domi ulipu , lebe mopioheo̒ taangota mate wolo ngoilanggubu bangusa moa̒antulu ? "
43011051	Otutuulio mao̒ tei Kayapas loloi̒ya uito , diila lonto pikiilangilio lohihilao . Bo odelo iimamu daa̒ totaunu boito tio lonubuwati mai deu̒ ti Isa maamate duo̒lo bangusa lo Yahudi .
43011052	Wau diila bo ode bangusa lo Yahudi wambao̒ , bo olo u mongambu wau mopotuwau mao̒ mongo walao̒ Allahu Taa̒ala tamalo bubuua̒yawa .
43011053	Tumulalo mai todulahu boito tahidihima kawasa lo Yahudi malo heeluma u momate li Isa mate-mateelo mao̒ .
43011054	Sababu uito ti Isa diilalo lotibilohei totalu lotaa dadaata towolota taulo Yahudi . Tio malo lolaa mao̒ Yudea , tulusi lonao̒ ode kota u ilunte Epraim membideo̒ lohuta datahu u luasi daa̒ wau delita . Mota teto Tio lotibiluloa̒ pee̒-pee̒enta wolo tahidudua̒ o-Lio .
43011055	Tou̒ boito malembidei Dulahu Buka Paska lo Yahudi . Dadaata taa lonto kakaa-mbunguwalo malonao̒ mola ode Yerusalemu moponao̒ lo upacala mopobelesi batanga tou̒ dipolulio lameyangi boito .
43011056	Timongolio hemo lolohe li Isa wau tou̒ hia̒mbua to Bele lo Eeya , timongolio malo loi̒ya ngota timongota , " Woloolo mola huhamaamu ? Tanu tio diila monao̒ mai ode lameyangi botie . "
43011057	Timongolio loloi̒ya mao̒ uito sababu mongo iimamu tau̒wa wau tau-tauwalo Parisi malo polualao̒ palenta deu̒ taa motota tou̒toonu ti Isa woluo , musi mopo dulohei alihu Tio mowali wau̒polo .
43012001	Wolonggui mola tou̒ diipo Dulahu Buka Paska , ti Isa lonao̒ mola ode Betania . Totambati boito bilu-biluloa̒ tei Lajarus tamaa bilongu-Lio mai lonto opopate .
43012002	Mola teto ti Isa tilamelao̒ limongolio , wau ti Marta talohinta o-Lio . Tei Lajarus wau tahe tiloduo lotihuloa̒a lolamela pee̒-pee̒enta woli Isa .
43012003	Lapatao̒ ti Maria lonao̒ mai lodelo yinulo Narwastu moonu u mahale daa̒ otanu ngoputu loliiteri . Tio loluwatao̒ yinulo boito ode oa̒ati Isa , lapatao̒ malo maideo̒ wolo huwoi̒o . Ngoilanggubu bele boito mailoonulo mola , sababu yinulo moonu boito .
43012004	Bo tei Yudas Iskariot , tala ngota muri li Isa -- talapatio mao̒ lohiyanati o-Lio -- loloi̒ya mao̒ .
43012005	" Yilongola yinulo moonu boito diila pilotali wolo halaga tolo hetuto doi talaa̒ , wau doilio wohi mota ode taa mosikini ? "
43012006	Tei Yudas loloi̒ya odito diila kalana tio mopoo̒tuoto taa mosikini bo sababu tio mootao̒wa . Tio helohama doi lokasi pee̒-pee̒enta wolo doi utilahu mao̒ to olio .
43012007	Boti Isa lotahuda , " Huliaalo mao̒ taabua boito ! Tio lohutu uito duo̒lo dulahu u polobungalo ola-U̒ .
43012008	Taa mosikini laito woluo towolota limongoli , bo Wau̒ diila . "
43012009	Dadaata taulo Yahudi loo̒dungohe deu̒ ti Isa woluo to Betania , oditolio timongoli malonao̒ mola odito . Timongolio lonao̒ mola diila bo sababu ti Isa , bo sababu timongolio olo ohilaa momilohe olei Lajarus tamaa bilongu li Isa lonto opopate .
43012010	Uito sababuulio mongo iimamu tau̒wa ohilaa momate olo olei Lajarus mate-mateelo mao̒ ;
43012011	sababu tio maloo̒ sababu dadaata taulo Yahudi lololaa mao̒ olimongolio wau palacaya li Isa .
43012012	Loloombulio mola taa dadaata tamalonao̒ mai u mopolame Paska loo̒dungohe deu̒ ti Isa donggo tononao̒-Lio dulu-dulunga ode Yerusalemu .
43012013	Yi timongolio malohama duduu-ngowaalo Palemu tulusi mota lolutulai o-Lio , sambela hiwaatia̒ wolo wengahe daa̒ , " Pujiaalo mola Allahu Taa̒ala ! Mabala-balakatilo Tio tadungga-dungga mai to tanggulo Eeya . Mabala-balakatilo Olongia lo Isirai̒lu ! "
43012014	Ti Isa loo̒tapu kolodai tuwau udonggo buboto , wau tilae̒a-Lio . Yi malo toduwolo u leitulade todelomo Kitabi :
43012015	" Diila oohe , puusili lo Sion ! Bilohilo Olongiaamu dungga-dungga mai , tae̒tae̒ tokolodai buboto tuwau ! "
43012016	Tou̒ boito tahidudua̒ li Isa diipo mongalati ngoa̒amilalo boito . Bo lapatio mao̒ ti Isa pilou̒daa̒ wolo opapate-Lio , bolo timongolio loo̒e̒ela mola deu̒ u pilohutu lotau-tauwala o-Lio boito malei tuladu todelomo Kitabi tomimbihu o-Lio .
43012017	Tau-tauwalo tawoluo tou̒ ti Isa lotianga olei Lajarus yilumulai lonto kuubulu wau lopobongu mai olio lonto opopate , mololaita helongohi sakusi pasali losua̒li boito .
43012018	Uito sababulio taa dadaata boito lonao̒ mota odeli Isa sababu timongolio loo̒dungohu deu̒ maa Tiolo talohutu u moo̒linggolabe boito .
43012019	Yi tau-tauwalo Parisi malo loi̒ya ngota timongota , " Ito diila mowali mohutu wolo-wolo ! Bilohilo wambao̒ , ngoilanggubu dunia lonao̒ lodudua̒ o-Lio ! "
43012020	Towolota lotau-tauwalo talonao̒ ode Yerusalemu mola lomaya to lameyangi boito woluo olo dengolo lota taulo Yunani .
43012021	Timongolio lonao̒ mai odelei Pilipusi wau loloi̒ya mao̒ , " Wutato , wonu mowali amiaatia ohilaa modunggaya woli Isa . " ( Tei Pilipus asaliilio lonto Betsaida to Galilea . )
43012022	Yi tei Pilipus lonao̒ mota lopoo̒taa sua̒li boito odelei Andreas , wau lapatao̒ timongolio duduulota lopo tunggulao̒ odeli Isa .
43012023	Ti Isa lotahuda mao̒ ode limongolio , " Mawakutuulio Walao̒ Manusia pou̒daa̒alo .
43012024	Otutu banali tahuda-U̒ botie ; Wonu pale ngobotu diila pomulolo ode delomo huta wau mate , pale boito madebo ngobotu wambao̒ . Bo wonu bili lopale boito mate , bolo bili boito mamongohi mai tilapulo dadaata pale .
43012025	Taa motolia̒ngo tutumulio todunia botie , mao̒olia lo tutumulio . Bo taa molonuo̒ tutumulio todunia botie , mamolaalao̒ duo̒lo tutumulo ututuulio tutu wau ohiheo-hiheolo mao̒ .
43012026	Taa u motohilaa momaya ola-U̒ musi modudua̒ ola-U̒ ; alihu tamoomayawa ola-U̒ mowali pee̒-pee̒enta wola-U̒ tou̒toonu Wau̒ woluo . Taa u momaya ola-U̒ mahulumatio li Paapa-U̒ . "
43012027	" Hilaa-U̒ lawa-lawalo ; wolo umusi loi̒yaa-U̒ botia ? Wolo waajibu Wau̒ moloi̒ya , ' Paapa , lopatalo mai Watia monto saaa̒ti botie ' ? Bo tumbao̒ u molaasa mao̒ saaa̒ti polodutolo botieelo Watia lonao̒ mai .
43012028	Paapa , pou̒daa̒alo mola tangguli Paapa ! " Yi dungo-dungohei suala lonto hulungo lotahuda mai , " Wau̒ malo pou̒daa̒ o-Lio , wau Wau̒ mamuli mopou̒daa̒ o-Lio . "
43012029	Taa dadaata tawoluo teto loo̒dungohe suala boito . Timongolio malo loi̒ya , " Uito bulonggodu ! " Bo woluo olo talo loi̒ya , " Diila ! Malai̒kati tahemo bisala wo-Lio " .
43012030	Lapatao̒ ti Isa lotahuda mao̒ olimongolio . " Suala boito ilodungohe , diila duo̒lo polohuna daa̒ ola-U̒ , bo duo̒lo polohuna daa̒ olemu .
43012031	Botia maa wakutuulio dunia butoo̒lo ; botia takawa-kawasa todunia botie powulidulo .
43012032	Bo Wau̒ botie , wonu Wau̒ mapilo laii̒o toitaato dunia , mabantanga-U̒ ngoa̒amila tau ode ola-U̒ . "
43012033	Tio lotahuda odito u lopoi̒laalo woloolo mola dudelolio tou̒ Tio maamate mao̒ .
43012034	Taa dadaata boito loloi̒ya mao̒ o-Lio . " Modudua̒ Buku lo Butoo̒ lami , Olongia Tamoo-poa̒ahua matumumulo ohiheo-hiheolo mao̒ . Woloolo mola Yio̒ mowali moloi̒ya deu̒ Walao̒ Manusia musi polaio̒lo toitaato dunia ? Tatoonu Walao̒ Manusia boito ? "
43012035	Ti Isa lolametao̒ , " Bo u ngopee̒ mola tilango boito woluo towolota limongoli . Oditolio pononao̒lo ngotilonggadu tilango boito donggo woluo , alihu timongoli diila mao̒ odungga lou̒ modio̒lomo . Taa monao̒ todelomo u modio̒lomo diila otaawalio ode utoonu nao̒olio .
43012036	Pomalacayalo to tilango boito , ngotilonggadu tilango boito donggo woluo to olemu , alihu timongoli mowali mongo walao̒ lo tilango . " Lapatao̒ ti Isa lotahuda mao̒ odito , Tio lonao̒ lonteeto mola wau diila mohuto mopobilohe batanga olimongolio .
43012037	Eleponu madadaata u moo̒linggolabe hepilohutu li Isa totalu limongolio , timongolio debo diila palacaya o-Lio .
43012038	Yi malo toduo wolo uiloi̒ya li Nabi Yesaya , " Eeya , tatoonu tapalacaya tohabari lomongo watotia ? To olita kawasa lo Eeya pilopo bilohei ? "
43012039	Uito sababuulio timongolio diila moo̒ palacaya , sababu tei Yesaya malo loi̒ya olo , " Allahu Taa̒ala lotahuda ,
43012040	' Wau̒ mopopitoo̒ mato limongolio , mohutu hilaa limongolio diila mowali bolio̒olo ; alihu mato limongolio diila mao̒ moo̒onto , pikiilangi limongolio diila mao̒ mongalati . Alihu timongolio diila mao̒ mohualingai ode ola-U̒ , lapatao̒ Wau̒ mamo poo̒luli olimongolio . ' "
43012041	Tei Yesaya loloi̒ya odito sababu tio maloo̒onto odudaa̒ li Isa , wau helo bisala tomimbihu o-Lio .
43012042	Eleponu odito , dadaata tau , tumbao̒ towolota lo tahidihima kawasa lo Yahudi palacaya li Isa . Bo timongolio diila buheli motolongaku uito wolo juujulu , sababu timongolio moohe diila bolo taulo Parisi diila mongohi olimongolio tumuwoto ode bele potabiaalo .
43012043	Timongolio lebe motohilaa moo̒tapu poloilaalo momuji monto manusia wolo polohalaga lo Allahu Taa̒ala .
43012044	Lapatao̒ ti Isa malo ngiibodu , " Taa palacaya ola-U̒ , diila to ola-U̒ tio palacaya , bo to o-Lio talolao mai ola-U̒ .
43012045	Wau taa umoo̒onto ola-U̒ , moo̒onto o-Lio talolao mai ola-U̒ .
43012046	Wau̒ dungga-dungga mai ode dunia botie odelo tilango , alihu ngoa̒amila taa palacaya ola-U̒ diila tamoti biluloa̒ todelomo u modio̒lomo .
43012047	Taa modungohe pongaajali-U̒ , bo diila modudua̒ao̒ -- diila Wau̒ tamo hukuumani olio . Sababu Wau̒ dungga-dungga mai diila mai momutoo̒ dunia botie , bo mai mopoa̒ahu mao̒ .
43012048	Taa diila mololimo ola-U̒ wau diila modungohe u tilahuda-U̒ , mawoluo tamo mutoa̒i olio . Tahuda upilo tunggulo-U̒ mai , ui-uitolo u mamo mutoo̒ olio to Dulahu Kiama .
43012049	Sababu Wau̒ diila lotahuda mai to hilaa-U̒ lohihilao ; ti Paapa talolao mai ola-U̒ , mati Paapalo boito talo malentai ola-U̒ wolo uwajibu potahuda-U̒ wau u potunggulo-U̒ .
43012050	Wau otaawa-U̒ deu̒ palentaa-Lio boito mongohi tutumulo ututuulio tutu wau ohiheo-hiheolo mao̒ . Yi Wau̒ mopo tunggulai debo odelo upilo ngaajali li Paapa ola-U̒ . "
43013001	Ngohui tou̒ diipo Dulahu Buka Paska , otaawa li Isa deu̒ maa wakutuulio Tio mololaa mao̒ dunia botie wau muli mohulinga mola odeli Paapa-Lio . Tio momonu totau-tauwalo talowali milikii-Lio todunia , wau Tio debo momonu olimongolio tunggula pulitio .
43013002	Ti Isa wau tahidudua̒ o-Lio donggo hipolamela hui . Ibilisi malo potuwoto niyatilio ode hilaa lei Yudas walae̒e Simon Iskariot u mohiyanati li Isa .
43013003	Otaawa li Isa deu̒ ti Paapa-Lio malohudu mai ngoa̒amila okokawasa ode o-Lio . Otaawa-Lio olo deu̒ dudunggaa-Lio mai monto Allahu Taa̒ala wau mamuli mohualinga mola ode Allahu Taa̒ala .
43013004	Sababu uito Tio tilimihulao̒ , malomuo̒ jumba-Lio , wau lopo bintolao̒ hando to wohuta-Lio .
43013005	Lapatao̒ uito Tio lohuwatao̒ taluhu ode delomo basi tuwau , tulusi malongulo oa̒ato lo tahidudua̒ o-Lio wau pilohengu-Lio wolo hando u bibiintolo to wohuta-Lio .
43013006	Maa tilunggulao̒ Tio odelei Simon Petrus , talo loi̒ya , " Eeya , diila pongalo aakali Eeya tamaa mongulo oa̒ato lowatotia ? "
43013007	Ti Isa lolametao̒ , " Botia yio̒ diila mongalati wolo u pohutuwo-U̒ botie , bo yio̒ de mamongalati mao̒ . "
43013008	" Keke , Yaa Eeyau̒ , " loi̒ya mao̒ lei Petrus odeli Isa , " Sama-samaata diila mao̒ wuloi oa̒ato lowatotia yaa Eeyau̒ ! " Bo tahuda mao̒ li Isa , " Wonu Wau̒ diila mongulo mao̒ olemu , yio̒ diila owumbuta wola-U̒ . "
43013009	Ualei Simon Petrus , " Wonu odito , yaa Eeyau̒ , diila bo oa̒ato wambao̒ bo wolo uluu̒ wau lunggongo lowatotia olo ! "
43013010	" Taa u malolihu , malo belesi ngangaawaa̒lo mao̒ , " tahuda li Isa odelei Petrus . " Tio diilalo palalu pobelesiyolo ; ngopohia oa̒ati . Timongoli botie malo belesi , bo diila ngoa̒amilalo . " (
43013011	Mai̒lotaawa li Isa tatoonu tamamo hiyanati o-Lio . Uito sababuulio Tio lotahuda mao̒ , " Timongoli botie malo beresi , bo diila ngoa̒amilalo . " )
43013012	Lapatao̒ ti Isa longulo oa̒ati mongolio , Tio luli lopomake jumba-Lio wau luli lotihuloo̒ . Lapatao̒ Tio lotahuda mao̒ olimongolio , " Tingga mongalati timongoli wolo u boheli pilohutu-U̒ mola olimongoli ?
43013013	Timongoli longunte ola-U̒ Guru wau Eeya . Wau memangi odito .
43013014	Wonu Wau̒ odelo Eeya wau Guru mongulo mai oa̒atumu , yi timongoli olo waajibu mongunguuloa mao̒ oa̒ati mongoli .
43013015	Wau̒ mongohi mai obaaya botie olimongoli , alihu timongoli olo mopohutu mao̒ wolo umaa pilohutu-U̒ mai olimongoli .
43013016	Otutu banali tahuda-U̒ botie : wato ngota diila lebe udaa̒ woli tuanilio , wau utolia ngota diila lebe udaa̒ wolo talolao olio .
43013017	Wonu mai̒lotaawa limongoli ngoa̒amilalo botie , potisangilo tutu timongoli wonu mopohutu mao̒ uito .
43013018	Wolo u tilahuda-U̒ mai botie diila tomimbihu olimongoli ngoa̒amila . Otaawa-U̒ tita-tita tamaa tilulaotu-U̒ . Bo wolo u tulatuladu todelomo Kitabi , musi motoduo mai , deu̒ito-yito , ' Taa molamela wola-U̒ , mamoluwali ola-U̒ . '
43013019	Sua̒li boito potunggulo-U̒ mai botia olemu , tou̒ diipo motoduo mai , alihu wonu sua̒li boito de motoduo mai , timongoli mapalacaya mao̒ deu̒ Wau̒lo Tio tai̒lunte , WA-U̒ WOLUO .
43013020	Otutu banali tahuda-U̒ botie : Tatoonu taa u mololimo tailawo-U̒ , mololimo ola-U̒ . Wau tatoonu tamololimo ola-U̒ , mololimo o-Lio tamalolao mai ola-U̒ . "
43013021	Lapatao̒ ti Isa lotahuda odito , malodehu daa̒ hilaa-Lio . Lapatao̒ Tio lotahuda mao̒ , " Otutu banali tahuda-U̒ botie : tala ngota limongoli mamo hiyanati ola-U̒ . "
43013022	Tahidudua̒ o-Lio lobibiilohe ngota timongota wolo hilinggolabe daa̒ sababu diila otaawa limongolio tatoonu tahe makusuduo-Lio .
43013023	Muri tapilonu li Isa hulohuloa̒a to ngotuwali li Isa .
43013024	Tei Simon Petrus longohi isalati olio , alihu tio mohintu mao̒ li Isa wonu tatoonu tahe makusuduo-Lio .
43013025	Yi muri boito malo dudulao̒ odeli Isa wau lohintu , " Tatoonu tio , Eeya ? "
43013026	Ti Isa lolametao̒ , " Taa u wohiya-U̒ roti u polomo-U̒ ode delomo manggo , matio-tiolo taulio . " Yi ti Isa malohama roti ngopita , pilopo lomo-Lio ode delomo manggo ; tulusi yilohi-Lio odelei Yudas walae̒e Simon Iskariot .
43013027	Lolamemeto lapatao̒ tei Yudas lololimo roti boito , Ibilisi matilumuwoto ode delomo hilaalio . Lapatao̒ ti Isa lotahuda mao̒ olio , " Hua̒a pohutuwalo wolo u otohilaa pohutuwomu . "
43013028	Diaaluo penu boli ngotaa mao̒ limongolio tahi huloa̒a hipo lamelawa teto mongalati deu̒ yilongola ti Isa lotahuda odito odelei Yudas .
43013029	Woluo tahemo lantobu li Isa deu̒ Tio lopoa̒hu olei Yudas motali hitua-tuawua u palaluwolo to potihunggu boito , meaalo mongohi doi ngoi̒di ode taa mosikini -- sababu tei Yudas yito tamo dihimawa doi lokasi limongolio .
43013030	Lapatao̒ tei Yudas lololimo roti boito , tio lato yilumualao̒ . Malei dungga mai hui .
43013031	Tou̒ tei Yudas malonao̒ , ti Isa lotahuda mao̒ , " Botia Walao̒ Manusia pou̒daa̒alo , wau Allahu Taa̒ala mapo udaa̒alo moli o-Lio .
43013032	Wonu Allahu Taa̒ala pou̒daa̒alo moli o-Lio , Tio olo pou̒daa̒ mai lo Allahu Taa̒ala moli batanga-Lio lohihilao . Tumbao̒ Allahu Taa̒ala mahua̒a mopou̒daa̒ mai o-Lio .
43013033	Mongo walaa-U̒ , Wau̒ diilalo mohiheo motibiluloa̒ woli mongoli . Timongoli mamo lolohe ola-U̒ , bo debo odelo umapilo tahuda-U̒ ode tahidihima kawasa lo Yahudi , odito olo potahuda-U̒ mai olimongoli ; ode tambati u ponao̒wa-U̒ , diila mowali onao̒wa limongoli .
43013034	Palenta bohu wohi-U̒ mai olemu : Tolia̒ngilo ngota timongota , debo odelo Wau̒ motolia̒ngai olimongoli odito olo timongoli musi mototoo-lia̒nga .
43013035	Wonu timongoli mototoo-lia̒nga , ngoa̒amila tau mamotota deu̒ timongoli muri-U̒ . "
43013036	" Eeya , Eeya mamonao̒ ode utoonu ? " yilintu mao̒ lei Simon Petrus odeli Isa . Ta̒metao̒ li Isa , " Ode utoonu ponao̒wa-U̒ , yio̒ diila mowali modudua̒ ola-U̒ botia . Yio̒ mamodudua̒ ola-U̒ delapatio mao̒ . "
43013037	" Eeya , yilongola watotia diila mowali modudua̒ to Eeya botia ? " yilintu mao̒ lei Petrus poli , " Watotia iloheela lohilao mate wolo Eeya ! "
43013038	Ti Isa lolametao̒ , " Otutu yio̒ iloheela lohilao mate wola-U̒ ? Ototai mao̒ , tou̒ diipo maluo̒ de mokukuyuu̒ mai , yio̒ mapoo̒otolu loloi̒ya deu̒ yio̒ diila moo̒onuhe ola-U̒ ! "
43014001	" Diila mao̒ pobalisa hilaamu , " tahuda li isa olimongolio . " Pomalacayalo to Allahu Taa̒ala , wau pomalacayalo ola-U̒ olo .
43014002	Tobele li Paapa-U̒ otambati dadaata upoti biluloa̒alo . Wau̒ odito mola u mopo dapato tambati olimongoli . Wau̒ diila tamo tahuda mai odito olemu , humayaalio uito diila odito .
43014003	Lapatio mao̒ Wau̒ odito mola u mopo dapato tambati olimongoli , Wau̒ muli mohualingai wau mai molutula olimongoli , alihu tou̒toonu Wau̒ woluo , timongoli olo woluo .
43014004	Ode tambati ponao̒wa-U̒ otaawa limongoli dalalio . "
43014005	Lapatao̒ tei Tomas loloi̒ya mao̒ odeli Isa , " Eeya , diila otaawa lo mongowatotia ode utoonu ponao̒wa lo Eeya , woloolo mola otaawa lo mongowatotia dalalio ? "
43014006	Tametao̒ li Isa , " Wau̒lo dalalo u pongo taawalo Allahu Taa̒ala wau poo̒tapulalo tutumulo . Diaaluo penu boli ngotaa mao̒ tamowali monao̒ ode Allahu Taa̒ala , wonu diila moli ola-U̒ .
43014007	Humayaalio timongoli moo̒onuhe ola-U̒ , tantulo mao̒ timongoli mamoo̒onuhe li Paapa-U̒ olo . Botia timongoli malo oonuhe o-Lio wau malo oonto o-Lio . "
43014008	Yi tei Pilipus loloi̒ya mao̒ odeli Isa , " Eeya , pobilohe mai ti Paapa boito to mongowatotia , alihu mongowatotia molaasa sanangi . "
43014009	Boti Isa lolametao̒ , " Maa odito hiheolio Wau̒ pee̒-pee̒enta woli mongoli , wau debo diipo iloonuhemu Wau̒ , Pilipusi ? Taa u malo oonto ola-U̒ , malo oonto oli Paapa . Woloolo mola yio̒ mowali moloi̒ya , ' Pobilohe mai ti Paapa to mongowatotia ' ?
43014010	Pilipus ! Wolo yio̒ diila palacaya , deu̒ Wau̒ tuwau woli Paapa wau ti Paapa tuwau wola-U̒ ? Wolo umapilo tahuda-U̒ mai olemu , diila lonto ola-U̒ lohihilao . Ti Paapa-U̒ tadebo tuwau wolau̒ , Tiolo tamohutu mai ngoa̒amilalo boito .
43014011	Pomalacayalo ola-U̒ , deu̒ Wau̒ tuwau woli Paapa wau ti Paapa tuwau wola-U̒ . Meaalo wonu diila , pomalacayalo sababu wolo u mapilo hutu-U̒ mai .
43014012	Otutu banali tahuda-U̒ botie : Taa palacaya ola-U̒ , mamohutu mao̒ wolo u mapilo hutu-U̒ mai , -- tumbao̒ tio mamohutu ulebe udaa̒ poli -- sababu Wau̒ monao̒ mola odeli Paapa .
43014013	Wau penu boli wolo upohile limongoli to tanggulu-U̒ , uito mapo hutuwo-U̒ mai olimongoli , alihu ti Paapa-U̒ pou̒daa̒alo moli Walao̒ .
43014014	Boli wolo wambai̒o upohile limongoli to tanggulu-U̒ , mapo hutuwo-U̒ mai . "
43014015	" Wonu timongoli motolia̒ngu-U̒ , timongoli mamo dudua̒ totoonulalo palentaa-U̒ .
43014016	Wau̒ mohile mola li Paapa-U̒ , wau Tio mamongohi mai olemu Tamoo-tulungia wewo , tamaa motibiluloa̒ pee̒-pee̒enta woli mongoli u ohiheo-hiheolo mao̒ .
43014017	Tio boito Rohullah tamamo poi̒laalo mai obobanali pasali lo Allahu Taa̒ala . Dunia diila loo̒tolimo o-Lio , sababu diila loo̒onto meaalo loo̒onuhe o-Lio . Bo timongoli moo̒onuhe o-Lio , sababu Tio bilu-biluloa̒ pee̒-pee̒enta woli mongoli wau tuwau woli mongoli .
43014018	Timongoli diila tatolaa-U̒ tutuuwau debo odelo tadidu otiilo otiyamo . Wau̒ muli mohualingai ode olemu .
43014019	Bolo ngopee̒ mola dunia diilalo moo̒onto ola-U̒ . Bo timongoli mamoo̒onto ola-U̒ . Wau sababu Wau̒ tumutumulo , timongoli olo matumumulo .
43014020	Wonu meidungga mai dulahu boito , mao̒taawa limongoli deu̒ Wau̒ motituwau woli Paapa , timongoli motituwau wola-U̒ , wau Wau̒ motituwau woli mongoli .
43014021	Taa mololimo totoonulalo palentaa-U̒ wau pohutuolio , tio-tiolo tamo tolia̒ngu-U̒ . Ti Paapa-U̒ mamomonu mai taa motolia̒ngo ola-U̒ . Wau̒ olo mamo tolia̒ngo tau boito wau mopo bilohei batanga-U̒ olio . "
43014022	Tei Yudas ( diila tei Yudas Iskarioti ) lohintu mao̒ li Isa , " Eeya , yilongola Eeya motohilaa mopoi̒laalo batanga lo Eeya to mongowatotia wau diila ode dunia ? "
43014023	Ti Isa lolametao̒ , " Taa motolia̒ngu-U̒ , mamo dudua̒ pongaajali-U̒ . Ti Paapa-U̒ mamomonu mai olio . Ti Paapa wau Wau̒ mamei dungga mai ode olio wau motibiluloa̒ wolio .
43014024	Taa diila motolia̒nga ola-U̒ , diila modudua̒ pongaajali-U̒ . Pongaajali u ilodungohe limongoli boito , diila lonto ola-U̒ , bo lonto li Paapa-U̒ talolao mai ola-U̒ .
43014025	Ngoa̒amilalo boito potahuda-U̒ mai olemu ngotilonggadu Wau̒ pee̒-pee̒enta woli mongoli .
43014026	Bo Rohullah , Tamoo-tulungia tamaa laolo mai li Paapa-U̒ to tanggulu-U̒ , Tiolo tamaa mongaajali olimongoli totoonulolalo mao̒ wau mamopoe̒ela olimongoli ngoa̒amila umaa piloo̒taa-U̒ olimongoli .
43014027	Salaamati tolaa-U̒ mao̒ olimongoli . Salaamati-U̒ lohihilao uwohi-U̒ mai olemu . Uwohi-U̒ mai boito diila debo odelo uwohi lodunia olemu . Diila mao̒ pobalisa hilaamu , diila mao̒ oohe .
43014028	Mai̒lo dungohe limongoli upilo tahuda-U̒ mai , ' Wau̒ mamonao̒ , bo Wau̒ mamuli mohualingai ode limongoli ' Wonu timongoli motolia̒nga ola-U̒ timongoli masanangi Wau̒ monao̒ mola odeli Paapa-U̒ , sababu ti Paapa-U̒ lebe udaa̒ wola-U̒ .
43014029	Wau̒ mopoo̒taa mai uito to olemu botia , tou̒ ngoa̒amilalo boito diipo motoduo mai , alihu de wonu motoduo mai , timongoli mapalacaya .
43014030	Wau̒ diilalo mobisala mai lebe dadaata mao̒ toli mongoli , sababu mawakutuulio tahidihima kawasa lodunia botie mamonao̒ mai . Bo tio diila okawasa to batanga-U̒ .
43014031	Bo ngoa̒amila boito musi motoduo mai alihu dunia mongalati deu̒ Wau̒ momonu oli Paapa wau hemohutu ngoa̒amila u pilomalentai li Paapa to ola-U̒ . Naa , dulo ito monao̒olo monteea . "
43015001	Tahuda mao̒ li Isa poli , " Wau̒ bungo lo angguru ututuulio tutu wau ti Paapa-U̒ yito tamokele-kela mao̒ ilengilio .
43015002	Timii̒du tango to ola-U̒ udiila momungo , panggee-Lio , wau timii̒du tango u momungo , ilangiyalo duungio wau pobelesiyolo alihu lebe dadaata poli hungolio .
43015003	Timongoli malo belesi sababu pongaajali uilohi-U̒ mai olimongoli .
43015004	Debo potituwaulo wola-U̒ wau Wau̒ olo madebo motituwau woli mongoli . Tango wambao̒ diila mowali momungo mai , ngopohia wonu tango boito debo to bungolio . Odito olo timongoli bo mowali momungo , wonu debo motituwau wola-U̒ .
43015005	Wau̒lo bungo lo angguru , wau timongoli tataa-ngolio . Taa u debo motituwau wola-U̒ wau Wau̒ wolio , mamomungo dadaata ; sababu wonu diila wola-U̒ , timongoli diila mowali mohutu wolo-wolo .
43015006	Taa u debo diila motituwau wola-U̒ , mapo mahulolio debo odelo tango , lapatao̒ mowali mohengu . Tataa-ngowaalo udebo odelo uito maimoo̒olo wau pomahulola ode delomo tulu , tulusi tumbilalo .
43015007	Wonu timongoli debo motituwau wola-U̒ wau pongaajali-U̒ debo todelomo hilaamu , pohileaalo odeli Paapa-U̒ boli wolo u otohilaa limongoli ; hihiile limongoli boito mapoo̒ poluo-Lio mai .
43015008	Wonu timongoli momungo dadaata , ti Paapa-U̒ pou̒daa̒alo mola ; wau lou̒ odito otu-otutuulo mao̒ timongoli mowali muri-U̒ .
43015009	Debo odelo ti Paapa-U̒ lomonu mai ola-U̒ , oditolo olo Wau̒ momonu olimongoli . Mamusi timongoli tatapu wau molotolo hilao tumutumulo odelo taa u pilonu-U̒ .
43015010	Wonu timongoli moponao̒ ngoa̒amila palentaa-U̒ , timongoli debo tatapu wau molotolo hilao toponu-U̒ . Tutuuwauwa debo odelo Wau̒ debo molotolo hilao toponu li Paapa-U̒ sababu loponao̒ ngoa̒amila palentaa-Lio .
43015011	Ngoa̒amilalo botie poo̒taa-U̒ mai olimongoli , alihu owengahu-U̒ woluo todelomo hilaa limongoli , wau owengahi mongoli mowali wimu-wimumuto ngoa̒amilalo .
43015012	Uti-utieelo palentaa-U̒ ; tolia̒ngalo ngota timongota , tutuuwauwa debo odelo Wau̒ momonu olimongoli .
43015013	Taa motolia̒nga daa̒ mongo sahabatilio tio-tiolo tamongohi mao̒ tutumulio ode limongolio .
43015014	Timongoli mongo sahabati-U̒ , wonu timongoli mohutu mao̒ wolo upilo malenta-U̒ mai olimongoli .
43015015	Timongoli diilalo tanggula-U̒ wato , sababu wato diila motota wolo u hekalaja lituanilio . Timongoli tanggula-U̒ mai sahabati , sababu ngoa̒amila u dilungohe-U̒ lonto li Paapa-U̒ , mapiloo̒taa-U̒ mai olimongoli .
43015016	Diila timongoli talo lulaoto ola-U̒ . Wau̒lo talo lulaotai olimongoli , wau mopoa̒hu olimongoli u momungo dadaata -- huhuu-ngowaalo udiila mowali binasa . Yi ti Paapa-U̒ mamongohi mai olimongoli boli wolo upohile mola limongoli o-Lio to tanggulu-U̒ .
43015017	Uti-utieelo palentaa-U̒ to olemu : tolia̒ngalo ngota timongota . "
43015018	" Wonu dunia molunui̒ mongoli , eelai mao̒ deu̒ Wau̒ maleimulo yilonuo̒ lodunia .
43015019	Humayaalio timongoli miliki lodunia , timongoli matolia̒ngo lodunia debo odelo milikiilio . Bo Wau̒ malo lulaoto olimongoli lonto dunia botie , oditolio timongoli diilalo miliki lodunia , uito sababuulio dunia molonui̒ mongoli .
43015020	Eelei mao̒ wolo umapilo tahuda-U̒ mai olimongoli , ' Wato diila lebe udaa̒ woli tuanilio . ' Wonu timongolio malo ngalinaya ola-U̒ , timongolio olo mamo ngalinaya olimongoli . Wonu timongolio moduduo̒ pongaajali-U̒ , timongolio olo mamoduduo̒ pongaajalimu .
43015021	Ngoa̒amilalo boito mapohutuo limongolio ode limongoli , sababu timongoli muri-U̒ , sababu timongolio diila moo̒onuhe o-Lio talolao mai ola-U̒ .
43015022	Humayaalio Wau̒ diila lonao̒ mai wau diila lopoo̒taa ngoa̒amilalo boito ode limongolio , timongolio diila ilodusa . Bo botia timongolio diilalo o alaasani duo̒lo dusa limongolio .
43015023	Taa molonuu̒u-U̒ , molonua̒ li Paapa-U̒ .
43015024	Humayaalio tohuungi mongolio Wau̒ diila lohutu susuu-aliyaala udiipo pee̒enta mao̒ pilohutu lotaa wewo , yi timongolio diila ilodusa . Bo botia timongolio malo oonto wolo u pilohutu-U̒ , wau timongolio molonuu̒u-U̒ meaalo li Paapa-U̒ .
43015025	Bo mawajibulio odito , alihu motoduo mai wolo u tulatuladu todelomo Buku Butoo̒ limongolio , deu̒ito-yito : ' Timongolio molonuu̒u-U̒ diila o alaasani . '
43015026	Wau̒ mamolao mai olemu Tamoo-tulungia u asaliilio mai monto li Paapa-U̒ . Tiolo Rohu tamamo poi̒laalo mai obobanali pasali lo Allahu Taa̒ala . Wonu bolo Tio meidungga mai Tio mamongohi sakusi pasali ola-U̒ .
43015027	Wau timongoli olo musi mongohi sakusi pasali ola-U̒ , sababu timongoli mapee̒-pee̒enta wola-U̒ anggadu bohuliolo mai .
43016001	Ngoa̒amilalo boito poo̒taa-U̒ mai olimongoli alihu timongoli diila mao̒ momaahu iimani limongoli .
43016002	Timongoli malualolio monto bebee-leyaala potabiaalo . Wau mamei dungga wakutuulio deu̒ taa momate olimongoli mate-mateelo mao̒ mamo lantobu tio hemotiwato to Allahu Taa̒ala .
43016003	Timongolio mohutu mai uito olemu sababu timongolio diipo moo̒onuhe li Paapa-U̒ meaalo ola-U̒ .
43016004	Bo botia poo̒taa-U̒ mai uito olemu , alihu wonu uito bolo motoduo mai , mae̒ela mola limongoli deu̒ Wau̒ malo poo̒taa mai uito olimongoli . " " Sua̒li botie diila piloo̒taa-U̒ olimongoli tou̒ bohulio mai , sababu Wau̒ donggo pee̒-pee̒enta woli mongoli .
43016005	Bo botia Wau̒ mamo hualinga mola ode o-Lio talolao mai ola-U̒ ; wau diaaluo penu boli ngotaa mao̒ monto olimongoli tamohintu mai ode utoonu ponao̒wa-U̒ .
43016006	Botia tumbao̒ hilaamu lowali siluukali , sababu Wau̒ lopoo̒taa mai sua̒li boito olemu .
43016007	Bo Wau̒ molele mai u otutu olemu : Lebe mopioheo̒ olimongoli , wonu Wau̒ mohualinga mola ; sababu wonu wau̒ diila mohualinga mola , Tamoo-tulungia boito diila tamei dungga ode olemu .
43016008	Wonu Tio meidungga , Tio mamopo ilaalo ode dunia boli lodusa u otutuulio mao̒ , monto wolo u otutu , wau monto hukuumani lo Allahu Taa̒ala .
43016009	Tio mamopo ilaalo mai deu̒ diila palacaya to ola-U̒ yito dusa ;
43016010	deu̒ Wau̒ otutu , sababu Wau̒ mohualinga mola odeli Paapa wau timongoli diilalo moo̒onto ola-U̒ ;
43016011	wau deu̒ Allahu Taa̒ala malo lumula lohukuumani mai , sababu tahidihima kawasa lodunia botie mahilu-kuumani .
43016012	Donggo dadaata u ohilaa polele-U̒ mai olemu , bo masaatia botie timongoli diipo mambo mololimo mao̒ .
43016013	Bo wonu Rohu boito meidungga mai , deu̒ito-yito Tio tamopo ilaalo mai obobanali pasali lo Allahu Taa̒ala , timongoli madeloo-Lio u moo̒onuheo̒ ngoa̒amilalo obobanali . Tio diila tamotahuda monto batanga-Lio lohihilao bo motahuda mai wolo u mai̒lo dungohe-Lio , wau Tio mamo poo̒taa mai olemu wolo u mamowali todulahu momooli .
43016014	Tio mamopo u̒daa̒ ola-U̒ , sababu wolo u pilotunggu-Lio mai olemu , tilolimo-Lio lonto ola-U̒ .
43016015	Ngoa̒amila uwoluo toli Paapa yito hakuu-U̒ . Uito sababuulio Wau̒ motahuda mai deu̒ wolo upilo tunggulai lo Rohu olemu , tilolimo-Lio lonto ola-U̒ . "
43016016	" Bolo ngopee̒ mola timongoli diilalo moo̒onto ola-U̒ , wau olo bolo ngopee̒ mola poli timongoli mamoo̒onto ola-U̒ . "
43016017	Dengolo lota tahidudua̒ li Isa mawiwiintua ngota timongota , " Wolo makusudu-Lio u Tio lotahuda olanto : ' Bolo ngopee̒ mola timongoli diilalo moo̒onto ola-U̒ , wau olo bolo ngopee̒ mola timongoli mamoo̒onto ola-U̒ ' ? Wolo poli makusudu-Lio lou̒ : ' Wau̒ mohualinga mola odeli Paapa ' ? "
43016018	Timongolio hipohintua laito " Wolo boliilio mao̒ , ' ngopee̒ mola ' ? Ito diila mongalati Tio hemobisala pasali loolo ! "
43016019	Otaawa li Isa timongolio motohilaa mohintu o-Lio . Oditolio Tio lotahuda mao̒ , " Engonti tilahuda-U̒ mai , ' Bolo ngopee̒ mola , timongoli diilalo moo̒onto ola-U̒ , wau olo bolo ngopee̒ mola timongoli mamoo̒onto ola-U̒ ' . Maa uito u heposua̒lia limongoli towolota limongoli ?
43016020	Pomalacayalo , timongoli mahumoyongo wau mohilimuta , bo dunia mameengahu . Timongoli maa osuusawa lohilao , bo osuusamu boito mamobolia̒ mowali owengahu .
43016021	Wonu taabua ngota wimbideo̒ motutu mai , tio suusa , sababu maa wakutuulio tio modutolo . Bo odito walai̒o mapilo tutulio mai , taabua boito mamolipato dudutolio sababu meengahu deu̒ tau̒nge ngota mapilo tutulio mai ode delomo dunia .
43016022	Odito olo woli mongoli : Botia timongoli osuusawa lohilao , bo Wau̒ mamuli modunggaya woli mongoli , yi hilaamu mameengahu ; wau diaaluo penu boli ngotaa mao̒ tamowali mohama owengahu boito monto hilaamu .
43016023	Todulahu boito , timongoli diilalo mohintu wolo-wolo poli ola-U̒ . Pomalacayalo : Penu boli wolo upohile mola limongoli toli Paapa-U̒ to tanggulu-U̒ , uito mawohi mai li Paapa-U̒ olemu .
43016024	Tunggula tosaaa̒ti botie timongoli diipo lohile mola wolo-wolo to tanggulu-U̒ . Pohileaalo mola , yi timongoli mamo lolimo , alihu owengahumu wimu-wimumuto ngoa̒amilalo . "
43016025	" Ngoa̒amila botie polele-U̒ mai olemu wolo lumadu . Bo mamei dungga wakutuulio , Wau̒ diilalo momake lumadu , bo motahuda wolo juujulu pasali li Paapa-U̒ .
43016026	Tou̒ boito timongoli mamohile li Paapa-U̒ to tanggulu-U̒ ; ototai mao̒ , Wau̒ diila tamohile monto li Paapa-U̒ duo̒lo olimongoli ,
43016027	sababu ti Paapa-U̒ lohihilao momonu olimongoli . Tio momonu olimongoli sababu timongoli motolia̒nga ola-U̒ , wau palacaya deu̒ Wau̒ dungga-dungga mai lonto li Paapa-U̒ .
43016028	Memangi asalii-U̒ lonto li Paapa-U̒ , wau malei dungga mai ode delomo dunia . Bo botia Wau̒ mamololaa mao̒ dunia u mohualinga mola odeli Paapa-U̒ . "
43016029	Lapatao̒ tahidudua̒ li Isa loloi̒ya o-Lio , " Botia Eeya lotahuda mai wolo juujulu wau diila lomake lumadu ,
43016030	wau otaawa lo mongowatotia deu̒ otaawa lo Eeya totoonulalo u hitua-tuawua . Diila palalu penu boli ngotaa mao̒ mohintu wolo-wolo ode Eeya . Sababu uito mongowatotia palacaya to Eeya dungga-dungga mai lonto Allahu Taa̒ala . "
43016031	Ti Isa lolametao̒ olimongolio , " Oditolio mapalacaya timongoli botia ?
43016032	Eelai mao̒ ! Saaa̒tilio mamei dungga , tumbao̒ malei dungga mai , timongoli mapo bubuu-ayaalio . Ngota-ngota timongoli mamo hualinga ode bele lohihilao wau mololaa mao̒ ola-U̒ tutuuwau . Bo Wau̒ diila tutuuwau sababu ti Paapa-U̒ woluo pee̒-pee̒enta wola-U̒ .
43016033	Ngoa̒amilalo botie polele-U̒ mai alihu timongoli moo̒toduo mai moa̒ahu sababu motituwau wola-U̒ . To dunia timongoli mamodutolo . Bo poo̒toheeta mola hilaamu ! Dunia maa ilolaahe-U̒ ! "
43017001	Lapatao̒ lotahuda mao̒ odito , ti Isa yilumanggela mola ode hulungo wau loloi̒ya , " Paapa , botia malei dungga wakutuulio . Pou̒daa̒alo mai Walai̒ Paapa , alihu Walai̒ Paapa olo mopou̒daa̒ mola li Paapa .
43017002	Ti Paapa malohudu mai kawasa to ngoa̒amila umati lomanusia ode Walao̒ , alihu Tio mongohi tutumulo ututuulio tutu wau ohiheo-hiheolo mao̒ ode ngoa̒amila tamailudu mai li Paapa o-Lio .
43017003	Uti-utieelo tutumulo ututuulio tutu wau ohiheo-hiheolo mao̒ ; alihu tau motota li Paapa , tuwa-tuwaulo Allahu Taa̒ala tabanali , wau moo̒onuhe li Isa Almasi tailao mai li Paapa .
43017004	Watia malo pou̒daa̒ mola li Paapa toitaato dunia botie wolo lopoo̒ lapato kalaja u pilopoa̒hu mai li Paapa olaa-Tia .
43017005	Paapa ! Pou̒daa̒alo mai Watia botia toli Paapa , wolo odudaa̒ u mililiki lo Watia pee̒-pee̒enta woli Paapa tou̒ dunia botie diipo pilowali mai .
43017006	Watia malo poo̒taa li Paapa ode tau-tauwalo lonto dunia botie tamailudu mai li Paapa olaa-Tia . Timongolio yito miliki li Paapa , wau ti Paapa malohudu mai olimongolio ode Laatia . Timongolio malo dudua̒ tahuda li Paapa .
43017007	Botia otaawa limongolio deu̒ ngoa̒amila uiludu mai li Paapa olaa-Tia asaliilio mai lonto li Paapa .
43017008	Mapilo tunggulao̒ lo Watia olimongolio tahuda u pilotahuda mai li Paapa olaa-Tia ; wau timongolio malo lolimo mao̒ . Otaawa limongolio deu̒ Watia otu-otutuulo mao̒ dungga-dungga mai lonto li Paapa wau timongolio palacaya deu̒ ti Paapaalo tamalolao mai olaa-Tia .
43017009	Watia modua̒ mola ode limongolio . Watia diila modua̒ duo̒lo dunia bo duo̒lo tamailudu mai li Paapa olaa-Tia , sababu timongolio deu̒ito-yito miliki li Paapa .
43017010	Ngoa̒amila miliki lo Watia yito miliki li Paapa olo ; wau ngoa̒amila miliki li Paapa yito miliki lo Watia olo . Watia pilopo udaa̒ towolota limongolio .
43017011	Botia Watia monao̒ mai odeli Paapa . Watia diilalo motibiluloa̒ todunia ; bo timongolio woluo todunia . Paapa tamantali ! Dahailo mai timongolio wolo okokawasa tangguli Paapa , deu̒ito-yito tanggulo u mailohi mai li Paapa olaa-Tia -- alihu timongolio mowali tuwau , tutuuwauwa debo odelo ti Paapa wau Watia tuwau olo .
43017012	Tou̒ Watia donggo pee̒-pee̒enta woli mongolio , Watia malodaha olimongolio wolo okokawasa tangguli Paapa -- tanggulo uilohi mai li Paapa olaa-Tia . Watia malodaha olimongolio wau diaaluo penu boli ngotaa mao̒ limongolio tailooli , ngopohia tio tameemangi musiilio mooli ; alihu woleeto boito motoduwolo mai wolo u tulatuladu todelomo Kitabi .
43017013	Botia Watia monao̒ mai odeli Paapa . Ngoa̒amilalo botie tilahuda mao̒ lo Watia tou̒ donggo todunia ; alihu timongolio wolo tio̒otutua moo̒laasa owengahu lo Watia .
43017014	Watia malopo tunggulao̒ olimongolio tahuda li Paapa , wau dunia molonui̒ mongolio , sababu timongolio diila miliki lodunia , tutuuwauwa debo odelo Watia olo diila miliki lodunia .
43017015	Watia diila mohile alihu ti Paapa mohama mola olimongolio monto dunia botie , bo Watia mohile alihu ti Paapa modaha olimongolio monto Ibilisi .
43017016	Tutuuwauwa sua̒liilio debo odelo Watia diila miliki lodunia , timongolio olo diila miliki lodunia .
43017017	Powaliyalo mai timongolio tolomodu miliki li Paapa moli obobanali ; tahuda li Paapa boitolo obobanali .
43017018	Debo odelo ti Paapa malolao mai olaa-Tia ode dunia , odito olo Watia lolao olimongolio ode dunia .
43017019	U polohuna daa̒ olimongolio , Watia mohudu mola batanga odelo tolomudu miliki li Paapa , alihu timongolio olo mowali tolomodu miliki li Paapa moli obobanali .
43017020	Diila bo ode limongolio wambao̒ Watia modua̒ mola . Watia modua̒ mola olo ode tau-tauwalo tamaa palacaya olaa-Tia lo ososakusi limongolio botie .
43017021	Pohile laa-Tia , Paapa , alihu timongolio ngoa̒amila mowali tuwau , debo odelo ti Paapa lotituwau mai wolaa-Tia , wau Watia woli Paapa . Pohileaala dua̒ timongolio mowali tuwau wolaan-To alihu dunia palacaya deu̒ ti Paapa talolao mai olaa-Tia .
43017022	Watia malohudu mao̒ olimongolio odudaa̒ , uiludu mai li Paapa olaa-Tia , alihu timongolio mowali tuwau , tutuuwauwa debo odelo Ito olo tuwau ;
43017023	Watia woli mongolio , wau ti Paapa wolaa-Tia ; alihu timongolio otu-otutuulo mao̒ tuwau . Yi dunia mamotota mao̒ deu̒ ti Paapaalo talolao mai olaa-Tia , wau deu̒ ti Paapa momonu olimongolio debo odelo ti Paapa lomonu olaa-Tia .
43017024	Paapa , otohila laa-Tia alihu timongolio , tailudu mai li Paapa olaa-Tia , woluo pee̒-pee̒enta wolaa-Tia totambati Watia woluo , alihu timongolio moo̒onto odudaa̒ laa-Tia ; deu̒ito-yito odudaa̒ uiludu mai li Paapa olaa-Tia ; sababu ti Paapa lomonu olaa-Tia tou̒ dunia diipo pilowali mai .
43017025	Paapa taa̒adili ! Dunia diila moo̒onuhe li Paapa ; bo Watia moo̒onuhe li Paapa ; wau tau-tauwala botie motota deu̒ ti Paapa talolao mai olaa-Tia .
43017026	Watia malo poi̒laalo tangguli Paapa ode limongolio ; wau Watia madebo mohutu mao̒ odito , alihu ponu li Paapa olaa-Tia debo todelomo hilaa limongolio wau Watia motituwau woli mongolio . "
43018001	Lapatio mao̒ ti Isa lodua̒ mola odito , Tio wolo tahidudua̒ o-Lio malonao̒ ode ngotuwali lo Dutula Kidron . Mota teto woluo ilengi tuwau u pilomuloa wolo bubuu-ngawaalo , wau ti Isa wolo tahidudua̒ o-Lio tilumuwoto ode ilengi u pilomuloa wolo bubuu-ngowaalo boito .
43018002	Tei Yudas tamoo-hiyanatia boito , motota lotambati boito ; sababu ti Isa tingga maito hemo tia̒mbu mota teto wolo tahidudua̒ o-Lio .
43018003	Yi tei Yudas lonao̒ mota ode tambati boito wolo ngopasuukani suludadu lo Romawi wau dengolo lota tamoo-kawalia Bele lo Eeya tai̒lahula lomongo iimamu tauwa wau tau-tauwalo Parisi . Timongolio hideloa tingolo , lantera wau molongo .
43018004	Otaawa li Isa ngoa̒amila u mamotoduo mai to batanga-Lio . Oditolio Tio malo himbide mota ode tau-tauwala boito wau lohintu mao̒ , " Tatoonu tahe lolohu limongoli ? "
43018005	" Ti Isa , taulo Najaret , " tametao̒ limongolio . " Wau̒lo Tio , " tahuda mao̒ li Isa . Tei Yudas tamoo-hiyanatia tihutihula teto woli mongolio .
43018006	Tou̒ ti Isa lotahuda mao̒ olimongolio , " Wau̒lo Tio , " timongolio ngoa̒amila matilumouli tulusi leibalata mola tohuta .
43018007	Pee̒entapo ti Isa lohintu mao̒ olimongolio , " Tatoonu tahe lolohu limongoli ? " " Ti Isa taulo Najaret , " tametao̒ limongolio .
43018008	" Mapilolele-U̒ mai Wau̒lo Tio , " tahuda Isa . " Wau wonu memangi Wau̒ tahe lolohu limongoli , poluliaalo mota tawewo limongoli botie monao̒ . " (
43018009	Wolo lotahuda mao̒ odito , lotoduwolo mola wolo u mapilo tahuda li Isa tou̒ dipo-dipolulio : " Paapa , monto tau-tauwala tailudu mai li Paapa olaa-Tia , diaaluo penu boli ngota mao̒ tailooli . " )
43018010	Tei Simon Petrus u delodelo mai wamilo tuwau , lomahutao̒ tulusi lolimadeo̒ wato li iimamu daa̒ tunggula loputu bulongalio olowala . Tanggulo wato boito Malkus .
43018011	Yi ti Isa lotahuda mao̒ odelei Petrus , " Muli potau̒pa mola wamilumu ode tau̒pio ! Wolo to pikiilangimu Wau̒ diila tamongilu hakati lo dudutolo uilohi mai li Paapa ola-U̒ ? "
43018012	Lapatao̒ mongo pajule lo Romawi wolo kamudangilio wau tahipo kawalia lo Yahudi malo heu̒po wau lomungu li Isa .
43018013	Bohu-bohulio timongolio lodelo li Isa lotaalua wolei Hanas , tiyamo moluhengo lei Kayapas . Tei Kayapas boitolo iimamu daa̒ totaunu boito .
43018014	Wau tio-tiolo tamalo nasehati to tahidihima kawasa taulo Yahudi deu̒ lebe mopiohu ngotaalio mate mao̒ duo̒lo ngoa̒amila bangusa .
43018015	Tei Simon Petrus wau ngotaalio lomuri wewo lodudua̒ li Isa . Muri uwewo botie oonuhe li iimamu daa̒ ; oditolio tio lodudua̒ tilumuwoto pee̒-pee̒enta woli Isa ode paango lobele li iimamu daa̒ ;
43018016	hiambola tei Petrus wimawima to bulemengio , tohuhebu . Lapatao̒ muri uwewo boito lonao̒ mota ode bulemengio wau helo bisala wolo taabua moomayawa tahemodaha huhebu , lapatao̒ malopo tuwotao̒ olei Petrus ode delomio .
43018017	Wato taabua tamoodahawa huhebu boito loloi̒ya mao̒ odelei Petrus , " Wuu , diila mayio̒-yio̒olo tala ngota muri lotau boito ? " " Diila , " tametao̒ lei Petrus .
43018018	Tou̒ boito dulente mohuhulo , oditolio tahi pomayawa wau tahi pokawalia malopo lei̒ita tulu dui̒to wau timongolio lopo dengengo wawai̒ mongolio teto . Tei Petrus lonao̒ mola odito wau tilimihulo pee̒-pee̒enta loti dengengo woli mongolio .
43018019	Ti iimamu daa̒ helohintu li Isa pasali lo tahidudua̒ o-Lio wau pasali lo pongaajali-Lio .
43018020	Ti Isa lolametao̒ , " Wau̒ laito hemo bisala wolo juujulu totalu lotaa dadaata . Wau̒ laito hemo ngaajali tobele potabiyaalo wau to Bele lo Allahu Taa̒ala , tambati taulo Yahudi u biasaalio hemo ambuwa . Diila pee̒enta mao̒ Wau̒ helo bisala wolo-wolo lou̒ tuua̒ao̒-tuua̒ao̒ .
43018021	Oditolio yilongola ti Tuani hemohintu mai olaa-Tia ? Yintuwalo mao̒ olimongolio tamaa loo̒dungohe olaa-Tia helo ngaajali . Tantu otaawa limongolio wolo u yiloi̒yaa-U̒ mao̒ . "
43018022	Tou̒ ti Isa lotahuda mao̒ odito , tala ngota lo tamoo-kawalia teto , lolambali o-Lio wau loloi̒ya , " Buheli daa̒ Yio̒ mobisala debo odelo uito odeli iimamu daa̒ ! "
43018023	Ti Isa lolametao̒ , " Wonu Wau̒ mobisala mai hitua-tuawua utalatala , poleleaalo mai tewe wolo totalaalio ! Bo wonu u pilolele-U̒ mai boito memangi otutu , yilongola yio̒ lolambali ola-U̒ ? "
43018024	Lapatao̒ tei Hanas lopoa̒hu talodelo mota li Isa wolo pungu-pungu odeli Iimamu Daa̒ Kayapas .
43018025	Tei Simon Petrus olo donggo tihutihula hemo tidengengo teto . Tau-tauwalo loloi̒ya mao̒ olio . " Diila mayio̒-yio̒olo muri lotau boito ? " Bo tei Petrus lomaaheo̒ , ualio mao̒ , " Diila ! "
43018026	Wato ngota li iimamu daa̒ , deu̒ito-yito ilaato lotaa bulongalio pilutu mao̒ lei Petrus , loloi̒ya , " Wolo diila wau̒ taloo̒onto olemu to ilengi u pilomuloa lo bubuu-ngawaalo boito pee̒-pe̒enta wo-Lio ? "
43018027	Lapatao̒ tei Petrus luli lomaaheo̒ , " Diila " -- wau tiluhata tou̒ boi-boitolo maluo̒ malo kuukuyuu̒ mai .
43018028	Didimodupo daa̒ timongolio lodelo mota li Isa lonto bele lei Kayapas ode bele biluloa̒ saaha li Gubolonulu . Tau-tauwalo Yahudi lohihilao diila tilumuwoto ode delomo bele biluloa̒ saaha li olongia , alihu timongolio diila mowali najisi moduduo̒ dudelo lo agama , sababu timongolio ohilaa molamela ua̒alo lo Paska .
43018029	Sababu uito tei Pilatus yilumualao̒ ode bulemengio ode limongolio wau lohintu mao̒ , " Wolo dudulohumu totau botie ? "
43018030	Timongolio lolametao̒ , " Humayaalio Tio diila ototala , amiaatia diila talodelo mai o-Lio odeli Paaa̒ Gubolonulu . "
43018031	Tei Pilatus loi̒ya mao̒ olimongolio , " Hamaalo mota Tio wau butoi̒lo mao̒ Tio moduduo̒ butoi̒ mongoli lohihilao ! " Bo tau-tauwalo Yahudi boito lolametao̒ , " Amiaatia diila mowali mohukuumani mate totau . " (
43018032	Utie motoduo alihu pohupohutu wolo upilo tahuda li Isa tomimbihu pohuliilio tou̒ Tio maamate mao̒ . )
43018033	Tei Pilatus luli tilumuwoto ode bele biluloa̒ saaha li olongia wau lotiangao̒ li Isa , lapatao̒ malohintu , " Wolo Yio̒ olongia taulo Yahudi ? "
43018034	Ti Isa lolametao̒ , " Wolo yiyintu botie lonto olemu lohihilao meaalo woluo taawewo tamalo poo̒taa mai olemu tomimbihu ola-U̒ ? "
43018035	Tei Pilatus lolametao̒ , " Wolo wau̒ botie taulo Yahudi ? Tamalohudu mai ole-Mu ode olau̒ yito bangusaa-Mu lohihilao wau mongo iimamu tauwa . Wolo umaa pilohutu-Mu ? "
43018036	Tametao̒ li Isa , " Yilaidiaa-U̒ diila lonto dunia botie . Humayaalio yilaidiaa-U̒ lonto dunia botie , tautau-U̒ mamohipate alihu Wau̒ diila tawuduolio ode tahidihima kawasa lo Yahudi . Bo memangi yilaidiaa-U̒ diila lonto dunia botie ! "
43018037	Yi tei Pilatus lohintu mao̒ o-Lio , " Wonu odito , Yio̒ botie olongia ? " Ti Isa lolametao̒ , " Yio̒ loloi̒ya deu̒ Wau̒ botie olongia . Wau̒ pilotutulio wau dungga-dungga mai ode dunia wolo makusudu tuwau , deu̒ito-yito mai mongohi sakusi pasali lo obobanali . Taa monto obobanali boito mamo dungohe ola-U̒ . "
43018038	Tei Pilatus lohintu o-Lio , " Wolo boliilio obobanali ? " Lapatao̒ tei Pilatus luli yilumualo lonto bele biluloa̒ saaha li olongia wau loloi̒ya mao̒ ode tau-tauwalo Yahudi , " Wau̒ diila loo̒tapu totala penu boli tuwau mao̒ lonto o-Lio .
43018039	Bo modudua̒ao̒ obobiasa limongoli , wau̒ laito hemo lopato ngotaalio lotaa hihukuu-mania to Dulahu Buka Paska . Wolo mohuto timongoli alihu wau̒ molopatao̒ oli olongia taulo Yahudi botie ode limongoli ? "
43018040	Timongolio lolametao̒ wolo hiwaatia̒ , " Diila , diila Tio , bo tei Barabas ! " ( Tei Barabas yito ngotaalio tamoo-lambata . )
43019001	Lapatao̒ tei Pilatus tilumuwotao̒ tulusi lopoa̒hu tau mota lomuboa̒ li Isa .
43019002	Mongo pajule lohutu mao̒ makuta lonto tataa-ngowaalo kekeei̒ u oduhi , lapatao̒ lopohuli to lunggongi Isa , lapatao̒ uito timongolio lopopake mao̒ o-Lio jumba lailoumu ,
43019003	tulusi wuwuulia timongolio hiponao̒wa mai ode o-Lio wau helo loi̒ya mao̒ , " Pomali-tutuo̒lo mola olongia taulo Yahudi ! " Lapatao̒ timongolio helo lambali o-Lio .
43019004	Lapatao̒ uito tei Pilatus pee̒entapo yilumualai wau loloi̒ya ode taa dadaata , " Bilohilo ! Wau̒ lodelo mai o-Lio ode bulemengio ode limongoli , alihu otaawa mao̒ limongoli Tio diila piloo̒ tapulau̒ totala penu boli tuwau mao̒ . "
43019005	Yi ti Isa yilumualao̒ wolo pakepake makuta duhi wau jumba lailoumu . Lapatao̒ tei Pilatus loloi̒ya ode limongolio , " Bilohilo tau boito . "
43019006	Tou̒ mongo iimamu tauwa wau tahi pokawalia boito loo̒onto li Isa , timongolio malo nguwatio̒ mola , " Salipuwalo Tio ! Salipuwalo Tio ! " Tei Pilatus loloi̒ya mao̒ ode limongolio , " Hamaawa mota Tio , wau salipuwalo limongoli lohihilao , Tio diila piloo̒ tapulau̒ totala penu boli tuwau mao̒ . "
43019007	Tau-tauwalo Yahudi boito lolametao̒ , " Modudua̒ butoo̒ lamiaatia Tio musi hukuu-maniyolo mate-mateelo mao̒ sababu Tio longaku batanga-Lio Walao̒ Allahu Taa̒ala . "
43019008	Tou̒ tei Pilatus loo̒dungohe olimongolio loloi̒ya odito , yi malebe yiloohe tio .
43019009	Yi tio luli tilumuwoto ode delomo bele biluloa̒ saaha li olongia wau lapatao̒ ti Isa pilotuotio mai , tei Pilatus lohintu mao̒ o-Lio , " Lonto utoonu mai asalii-Mu ? " Boti Isa diila lolameto .
43019010	Oditolio tei Pilatus luli loloi̒ya mao̒ , " Yio̒ diila mohuto mobisala wolau̒ ? Ototai mao̒ wau̒ okawasa molopata ole-Mu , wau okawasa moposalipu ole-Mu ! "
43019011	Ti Isa lolametao̒ , " Wonu Allahu Taa̒ala diila mongohi mai kawasa boito olemu , yio̒ sama-samaata diila okawasa ola-U̒ . Sababu uito talohudu mai ola-U̒ ode olemu , lebe udaa̒ mao̒ dusalio wolemu . "
43019012	Tou̒ tei Pilatus loo̒dungohe uito , tio helo tolopani u molopata o-Lio . Bo tau-tauwalo Yahudi mahiwatia̒ , " Wonu ti Tuani molopata o-Lio , ti Tuani diila sahabati li Kaisari ! Taa motolongaku batangalio olongia , tau boito musu li Kaisari ! "
43019013	Tou̒ tei Pilatus loo̒dungohe tataa-heyaalo boito , tio malodelo li Isa ode bulemengio lapatao̒ lotihuloa̒a tokadera lobubutoo̒ totambati u ilunte Wumbato Botu . ( To delomo bahasa lo Ibrani ilunteelio Gabata . )
43019014	Tou̒ boito dulahu wimbideo̒ totau̒ , dulahu tou̒ diipo Dulahu Buka Paska . Tei Pilatus loloi̒ya mao̒ ode tau-tauwala boito , " Taboti-botieelo olongiyamu ! "
43019015	Timongolio hiwuwa-wuwaatia̒ , " Pateyalo Tio mate-mateelo mao̒ ! Pateyalo Tio mate-mateelo mao̒ ! Salipuwalo Tio ! " Tei Pilatus lohintu mao̒ , " Tingga wajibu wau̒ mosalipu mao̒ olongia limongoli ? " Mongo iimamu tauwa malo lametao̒ , " Boti Kaisari wambao̒ tuwa-tuwaulo olongia lamiaatia ! "
43019016	Yi tei Pilatus malohudu li Isa ode limongolio mota silalipulio . Timongolio malohama li Isa tulusi dilelolio mota .
43019017	Ti Isa yilumualai wolo potapota lohihilao salipu-Lio ode tambati u ilunte " Tambati lo Bakakau " . ( Todelomo bahasa lo Ibrani ilunte Golgota . )
43019018	Mota teto Tio silalipulio . Pee̒-pee̒enta wo-Lio woluo olo duulota wewo tasilalipu ; taangota to ambahu oloihi , taangota to ambahu olowala wau ti Isa tohuungio .
43019019	To ayu salipu li Isa , tei Pilatus lei̒ tuladeo̒ odie : " Ti Isa lonto Najaret , Olongia taulo Yahudi " .
43019020	Dadaata taulo Yahudi loo̒baca mao̒ u tulatuladu boito , sababu tambati upilo salipua li Isa boito diila molamingo monto kota . Tuladu boito todelomo bahasa lo Ibrani , Latini wau Yunani .
43019021	Mongo iimamu tauwa malo loi̒ya odelei Pilatus , " Diila mao̒ tulade ' Olongia taulo Yahudi ' , bo tulade mao̒ , ' Tau botie loloi̒ya , Wau̒ Olongia taulo Yahudi . ' "
43019022	Bo tei Pilatus lolametao̒ , " U maa tiluladuu̒ , huliaalo mao̒ debo tulatuladu . "
43019023	Lapatao̒ mongo pajule boito lopo salipu li Isa , timongolio malohama boo̒-Lio . Pakeyangi boito tilayadio wopato : ngota-ngota loo̒tapu ngotayadu . Hilama limongolio olo jumba-Lio . Jumba boito diila odetumalio -- hilewolio lonto yitaato demola tibawa .
43019024	Mongo pajule boito malo loi̒ya ngota timongota , " Diila mao̒ kede-kedenganto jumba botie . Dulo undionto u molantu tatoonu tamoo̒tapu mao̒ . " Sua̒li boito motoduo mai alihu pohupohutu wolo u tulatuladu todelomo Kitabi , deu̒ito-yito : " Timongolio malo laya-layade boo̒o-U̒ , wau longundi jumba-U̒ . " Wau memangi mongo pajule boito lohutu mao̒ odito .
43019025	Totili losalipu li Isa tihutihulo tiilo li Isa , wutatiilo-Lio taabua , ti Maria dile lei Kleopas , wau ti Maria Mahadalena .
43019026	Tou̒ ti Isa loo̒onto oliilo-Lio wau muri tapilonu-Lio tihutihula teto , Tio loloi̒ya mao̒ oliilo-Lio , " Maama uito walai̒ Maama . "
43019027	Lapatao̒ ti Isa lotahuda mao̒ tomuri-Lio boito , " Uito ibumu . " Tonggadio tou̒ boito muri boito lololimo oliilo li Isa u lotibiluloa̒ tobelelio .
43019028	Otaawa li Isa deu̒ botia mailapato ngoa̒amilalo , wau alihu wolo u tulatuladu todelomo Kitabi mowali motoduo mai , Tio malo tahuda " Wau̒ mototoa̒ngo . "
43019029	Teto woluo manggo tuwau polupolu lo angguru molotingo . Yi bunga lopatihu tuwau pilopo lomolio todelomo angguru boito , wau tiluwohio tohisop ngopangge , tulusi pilohedui̒o mola ode biihio li Isa .
43019030	Ti Isa lolamitao̒ angguru boito tulusi lotahuda , " Mailapato ! " Tulusi Tio lotidungu mola wau yilate .
43019031	Tahidihima kawasa lo Yahudi diila mohuto milate lotau-tauwalo tahi salipua boito debo hintayanga to ayu salipu todulahu Saabati , tidiyolo mao̒ pee̒enta botie Sabaati boito Dulahu Buka utolo-tolomodu . Sababu dulahu tou̒ ti Isa silalipulio lotaahua tou̒ diipo dulahu Saabati boito , tau-tauwalo Yahudi lohile luasia olei Pilatus u mota momoli oa̒ato lotau-tauwala tahe silalipulio boito wau mopolaahei mimii-lateyaalo boito monto ayu salipu .
43019032	Yi mongo pajule boito lonao̒ mota wau lomoli bohulio oa̒ato lo taduulota tasilalipu pee̒-pee̒enta woli Isa .
43019033	Tou̒ timongolio leidungga odeli Isa , iloontonga limongolio Tio mailate . Oditolio timongolio diila lomata lomoli oa̒a-Tio .
43019034	Bo tutua̒lobu li Isa hebiletui̒o wolo totobuo̒ lo ngotaalio lomongo pajule boito ; wau hua̒a yilumualai duhu wau taluhu .
43019035	Taa loo̒onto lohihilao u lotoduo boito , tio-tiolo talo pohabari sua̒li boito , alihu timongoli olo palacaya . Wau u silakusialio boito otutu , wau otaawalio deu̒ uito otutu .
43019036	Sua̒li boito motoduo mai alihu pohupohutu wolo u tulatuladu todelomo Kitabi , deu̒ito-yito " Diaaluo penu boli tuwau mao̒ tulalio maboliyolo " .
43019037	Todelomo Kitabi olo tulatuladu , " Timongolio mamoo̒onto o-Lio tamaa biletui̒ mongolio " .
43019038	Lapatao̒ uito tei Yusu lonto Arimatea lohile mao̒ luasi olei Pilatus u mota lohama milate li Isa . ( Tei Yusu yito muri li Isa , bo wolo tutuuo̒ , sababu tio moohe to tahidihima kawasa lo Yahudi . ) Tei Pilatus longohi mao̒ luasi olio , oditolio tio mota lohama milate li Isa .
43019039	Tei Nikodemus , tamuloolo mapee̒enta lonao̒ mai odeli Isa tou̒ hui , lonao̒ olo pee̒-pee̒enta wolei Yusu . Tei Nikodemus lodelo pidelo damahu moonu wau gaharu -- Ngoa̒amilalo otanu tolo pulu lokilo daatalio .
43019040	Taduulota boito lohama milate li Isa tulusi lolaputao̒ wolo latu pee̒-pee̒enta wolo pidelo moonu boito lodudua̒ uu̒du polobungalo taulo Yahudi .
43019041	Totambati pilo salipua li Isa woluo ilengi u pilomuloa lo bubuu-ngawaalo tuwau . To ilengi u pilomuloa lo bubuu-ngawaalo boito woluo kuubulu bohu , udiipo pee̒enta mao̒ pilomake pilolobunga tau .
43019042	Sababu kuubulu boito membidu , wau dulahu Saabati bolo ngopee̒ mola tumulalio , timongolio malo lobunga li Isa mola teto .
43020001	Todulahu ahadi dimodupo , tou̒ donggo modio̒lomo , ti Maria Mahadalena lonao̒ ode kuubulu . Tio loo̒onto mao̒ botu poheu̒tio mahileilio lonto huango kuubulu boito .
43020002	Yi tio tilumeteo̒ malo lolohe olei Simon Petrus wau muri tapilonu li Isa , wau loloi̒ya mao̒ olimongolio , " Eeya mahilama lotau lonto kuubulu , wau diila otaawa laatia tou̒toonu Tio pilopo balatio . "
43020003	Tulusi tei Petrus wau muri wewo boito malonao̒ ode kuubulu .
43020004	Duduulotalo hitetea̒ , bo muri wewo boito lebe molinggaheo̒ wolei Petrus , wau tio leidungga mola leimulo tokuubulu .
43020005	Tio lomilohe mola ode delomo kuubulu wau loo̒onto latu dutudutu teto , bo tio diila tilumuwota mola .
43020006	Tei Simon-Petrus tunu-tunuhe lonto wulea , tulusi lato tilumuwota mola ode delomo kuubulu boito . Tio loo̒onto mao̒ latu dutudutu teto ,
43020007	bo kaingi u pilolihutio to lunggongi Isa diaaluo to tiliilio bo leililibe wiwiwiwi .
43020008	Lapatao̒ muri tamaa leimulo tilunggulao̒ ode kuubulu , tilumuwota mola olo . Tio loo̒onto mao̒ wau palacaya . (
43020009	Tunggula tou̒ boito timongolio diipo mongalati wolo u tulatuladu todelomo Kitabi deu̒ Tio musi mobongu mai monto opopate . )
43020010	Lapatao̒ uito tahidudua̒ li Isa boito malo hualingo .
43020011	Ti Maria Mahadalena tilimihulao̒ totalu lokuubulu sambela hiyo-hiyongo . Tou̒ donggo hiyo-hiyongo , tio lomilohe mola ode delomo kuubulu ,
43020012	lapatao̒ maloo̒onto malai̒kati duulota hipakea moputio̒ . Timongolio boito hihuloa̒a tobakasi lotambati milate li Isa , ngota towimbihu lunggongo wau tawewolio towimbihu oa̒ato .
43020013	Mamaa-lai̒katiyalo boito lohintu mao̒ , " Ibu yilongola hiyo-hiyongo ? " Ti Maria lolametao̒ , " Eeya lowatia mahilamalio , wau diila otaawa lowatia tou̒toonu Tio pilopo balatio . "
43020014	Lapatao̒ tio loloi̒ya mao̒ odito , tio loili ode wulea wau loo̒onto li Isa tihutihula teto . Bo diila otaawalio deu̒ taboitolo ti Isa .
43020015	Ti Isa lohintu mao̒ olio , " Ibu , yilongola hiyo-hiyongo ? Ti Ibu hemo lolohe olita ? " Ti Maria hemo lantobu tau boito tamomengia , oditolio tio loloi̒ya mao̒ , " Paaa̒ , wonu ti Paaa̒ talopo limbata o-Lio lonteea , tulungia polelea mai olaatia tou̒toonu pilopo balata li Paaa̒ o-Lio , alihu watia mowali mohama o-Lio . "
43020016	Ti Isa lotahuda mao̒ olio , " Maria ! " Ti Maria loili mao̒ odeli Isa tulusi loloi̒ya todelomo bahasa lo Ibrani , " Rabuni ! " ( Boliilio mao̒ " Guru " . )
43020017	" Diila mao̒ dihima Wau̒ , " tahuda li Isa olio , " Sababu Wau̒ diipo lobotula mola odeli Paapa . Bo ponao̒lo mota ode mongo wutatu-U̒ , wau polelea mao̒ olimongolio deu̒ botia Wau̒ mamo botula mola odeli Paapa-U̒ wau odeli Paapamu , Allahu Taa̒ala-U̒ wau Allahu Taa̒alamu . "
43020018	Yi ti Maria malonao̒ lopoo̒taa to tahidudua̒ li Isa deu̒ tio maloo̒onto Eeya wau deu̒ Eeya malo tahuda mai ngoa̒amilalo boito olio .
43020019	Todulahu ahadi boitolo , tou̒ maahui , tahidudua̒ li Isa lotia̒mbu mao̒ tobele ngowale wolo huhuu-hebuwaalo hiu̒ntia , sababu timongolio moohe to tahidihima kawasa lo Yahudi . Debolo ti Isa lonao̒ mai wau tilimihulao̒ tohuungi mongolio wau lotahuda , " Salamu moa̒ahu olemu . "
43020020	Lapatao̒ lotahuda odito , ti Isa lopo biloheo̒ olimongolio uluu̒ wau tutua̒lobe-Lio . Tou̒ loo̒onto mao̒ to Eeya , timongolio lengahee daa̒ .
43020021	Lapatao̒ ti Isa pee̒entapo lotahuda mao̒ olimongolio , " Salamu moa̒ahu olemu . Debo odelo ti Paapa-U̒ lolao mai ola-U̒ , odito olo Wau̒ mamolao olimongoli . "
43020022	Lapatao̒ ti Isa lopo hiipao̒ napasi-Lio ode limongolio wau lotahuda mao̒ , " Tolimowalo Rohullah .
43020023	Wonu timongoli mongambungu dusa lo tahingota-ngotaawa , Allahu Taa̒ala olo mongambungu mai olio . Wonu timongoli diila mongambungu dusa lo tahingota-ngotaawa , Allahu Taa̒ala olo diila mongambungu olio . "
43020024	Tei Tomas ( tai̒lunte " Pingi " ) ngotaalio lo tamo pulaa duulota muri li Isa , diaaluo pee̒-pee̒enta wolo tawewo tou̒ ti Isa leidungga mai .
43020025	Yi tahidudua̒ li Isa wewolio loloi̒ya mao̒ odelei Tomas , " Ami maloo̒onto Eeya ! " Bo tei Tomas lolametao̒ , " Wonu watia diipo loo̒onto bakasi lopaku to uluu̒-Lio , diipo lopodutu tingoongoa lo uluu̒ laatia to babaa kasiyalo pali lopaku boito wau diipo lopodutu uluu̒ laatia to tutua̒lobe-Lio sama-samaata watia diila mohuto palacaya . "
43020026	Ngodiminggu lapatio mao̒ tahidudua̒ li Isa woluo poli totambati boito , wau tei Tomasi woluo olo . Huhebu ngoa̒amila hiu̒ntia . Boti Isa malonao̒ mai wau tilimihulao̒ tohuungi mongolio , lapatao̒ lotahuda , " Salamu moa̒ahu olemu . "
43020027	Lapatao̒ ti Isa lotahuda odelei Tomas , " Bilohilo mai uluu̒u-U̒ , wau podutua mai tingoongoa lo uluu̒mu teea . Wudua mai uluu̒mu wau podutua to tutua̒lobe-U̒ . Diila mao̒ polingu poli , bo pomalacayalo ! "
43020028	Tei Tomas malo loi̒ya odeli Isa , " Eeyau̒ wau Allahu Taa̒alau̒ ! "
43020029	Yi ti Isa lotahuda mao̒ olio , " Yio̒ palacaya sababu maloo̒onto ola-U̒ , diila odito ? Potisanangilo tutu taa palacaya eleponu diila moo̒onto ola-U̒ ! "
43020030	Debo donggo dadaata poli totoonulalo moo̒linggolabe wewo u hepilohutu li Isa totalu lo tahidudua̒ o-Lio , bo diila tiluladio todelomo buku botie .
43020031	Bo ngoa̒amilalo botie tiluladio mai , alihu timongoli palacaya deu̒ ti Isa yito Olongia Tamoo-poa̒ahua , Walao̒ Allahu Taa̒ala , wau sababu palacaya to o-Lio , timongoli mamoo̒tapu tutumulo .
43021001	Lapatao̒ uito ti Isa lopobilohe batanga pee̒entapo to Bulalo Tiberias to tahidudua̒ o-Lio . Odie mola waliilio :
43021002	Tou̒ dulahee tuwau tei Simon Petrus , tei Tomas tai̒lunte Pingi , tei Natanael lonto Kana to Galilea , mongo walae̒e Jebedeus wau duulota muri li Isa tawewolio , donggo hia̒mbua .
43021003	Ualei Simon Petrus ode tawewo , " Watia motohilaa mota moheu̒pa tola . " " Ami moduduo̒ , " loi̒ya mao̒ limongolio olio . Yi malonao̒ timongolio lotitae̒ tobulotu . Bo ilo-iloonua lou̒ hui boito timongolio diila loo̒ wau̒pa wolo-wolo .
43021004	Tou̒ dulahu malobutu mai , ti Isa tilimihulao̒ to pentadu , bo diila ilotaawa limongolio deu̒ taboitolo ti Isa .
43021005	Ti Isa lotahuda mao̒ olimongolio , " Mongo walao̒ , wolo timongoli otola ? " " Diaaluo , " tametao̒ limongolio .
43021006	Ti Isa lotahuda mao̒ olimongolio , " Pomahulalo mota pajalamu ode ambahu olowala lobulotu , alihu timongoli moo̒tapu mai tola . " Tulusi pajala boito pilomahulio mota limongolio , bo timongolio diilalo mambo lomantangai pajala boito sababu malo odito daatalio lotola todelomio .
43021007	Muri tapilonu li Isa loloi̒ya mao̒ odelei Petrus , " Uito Eeya ! " Tou̒ tei Simon Petrus loo̒dungohe deu̒ uito Eeya , tio malo pomake mola boo̒lio ( sababu tio diila boo̒boo̒ ) tulusi lotidehulo mola ode delomo taluhu .
43021008	Tahidudua̒ wewo lolunuheo̒ ode tudulio wolo bulotu , sambela hipo mantanga pajala u polupolu wolo tola . Timongolio diila boti molamingo monto tudulio , tanu bo ngohetuto meeteri lamingio .
43021009	Tou̒ timongolio lolaaheo̒ lonto bulotu , iloontonga limongolio woluo bohu lotulu mola teto wolo tola toitaatio wau roti .
43021010	Ti Isa lotahuda mao̒ olimongolio , " Nte deloa mai odia tola ngoolo botu u heli yilau̒pai limongoli . "
43021011	Tei Simon Petrus malotitae̒ mola tobulotu , tulusi lodedea̒a pajala ode tudulio . Pajala boito polupolu wolo tola u duduulaa̒ ; ngoa̒amilalo woluo ngohetuto limo lopulaa tolo botu . Wau eleponu odito daatalio , pajala boito diila lokaidingo .
43021012	Ti Isa lotahuda mao̒ olimongolio , " Dulo molamelo . " Diaaluo penu boli ngotaa mao̒ lo tahidudua̒ o-Lio buheli lohintu , " Ti Paaa̒ tatoonu ? " Sababu otaawa limongolio deu̒ Tio Eeya .
43021013	Lapatao̒ ti Isa lohimbideo̒ olimongolio , wau lohama roti boito , wau yiludu-Lio olimongolio . Tio malohutu odito olo wolo tola boito .
43021014	Uti-utieelo otolulio ti Isa lopo biloheo̒ batanga-Lio ode tahidudua̒ o-Lio lapatao̒ Tio bilongu-Lio mai tou̒ yilate mao̒ .
43021015	Lapatio mao̒ lolamelo , ti Isa lotahuda odelei Simon Petrus , " Simon , walae̒e Yona , wolo yio̒ lebe motolia̒nga ola-U̒ wolo tolia̒ngi mongolio ola-U̒ ? " " Otutu , Eeya , " tametao̒ lei Petrus , " Otaawa lo Eeya watotia motolia̒ngo to Eeya . " Ti Isa lotahuda olio , " Biyaheelo mongo walao̒ himba-U̒ . "
43021016	U oluolio ti Isa lohintu olio , " Simon walae̒e Yona , wolo yio̒ motolia̒ngo ola-U̒ ? " " Otutu , Eeya , " tametao̒ lei Petrus , " Otaawa lo Eeya watotia motolia̒ngo to Eeya . " Ti Isa luli lotahuda olio , " Biyaheelo ngoa̒amila himba-U̒ . "
43021017	U otolulio ti Isa luli lotahuda mao̒ olio , " Simon walae̒e Yona , wolo yio̒ motolia̒ngo ola-U̒ ? " Tei Petrus masiluukali sababu ti Isa malohintu olio tunggula poo̒otolu . Yi tei Petrus luli lolametao̒ , " Eeya , otaawa lo Eeya totoonulalo u hitua-tuawua . Otaawa lo Eeya watotia motolia̒ngo to Eeya ! " Tulusi ti Isa lotahuda olio , " Biyaheelo ngoa̒amila himba-U̒ .
43021018	Otutu banali tahudaa-U̒ botie : Tou̒ yio̒ donggo muda mai , yio̒ lohihilao lomintolo wohutamu , wau lolontale penu boli ode utoonu u otohilaamu . Bo wonu yio̒ de mapanggola mola , yio̒ mamohudu mao̒ uluu̒mu , wau taawewo tamo ngawade olemu wau modelo olemu ode utoonu udiila otohilaa nao̒omu . "
43021019	( Wolo tataa-heyaalo boito ti Isa mopo biloheo̒ woloolo mola tei Petrus dewonu mate mao̒ u mopou̒daa̒ mola Allahu Taa̒ala . ) Lapatao̒ uito ti Isa lotahuda mao̒ odelei Petrus , " Dudui̒lo mai Wau̒ ! "
43021020	Tou̒ tei Petrus loili mota , tio loo̒onto to wuleaalio muri tapilonu li Isa . ( Tio-tiolo talo tihuloa̒a totili li Isa tou̒ donggo hemo lamelo wau talohintu o-Lio , " Eeya tatoonu tamaa mohiyanati to Eeya ? " )
43021021	Loo̒onto olio , tei Petrus malohintu li Isa , " Eeya , woloolo mola wolio botie ? "
43021022	Ti Isa lolametao̒ , " Wonu humayaalio Wau̒ mohuto u tio debo tumutumulo tunggula odunggaa-U̒ mai , uito diila uluusanimu . Bo yio̒ poduduo̒lo mai ola-U̒ ! "
43021023	Yi lolooladulo mola habari tohuungo lo tahidudua̒ li Isa deu̒ muri boito diila tamaate . Lebe-lebe pomao̒ ti Isa diila lotahuda deu̒ muri boito diila taamate , bo : " Humayaalio Wau̒ mohuto u tio debo tumutumulo tunggula odungga-U̒ mai , uito diila uluusanimu . "
43021024	Muri boi-boitolo talongohi sakusi pasali popoo-lou̒tiyaalo botie . Tio-tiolo olo tamaa loluladeo̒ . Wau otaawanto deu̒ wolo uiloi̒yaalio boito otutu .
43021025	Donggo dadaata sua̒li wewo u hepilohutu li Isa . Humayaalio ngoa̒amilalo boito tuladulo tuwau-tuwau , pongolaasa laatia diila moo̒tuheto tambati to ngoilanggubu dunia u modetoheo̒ ngoa̒amila buku umaa tuladulo boito .
44001001	Teopilus taa u owatade , Todelomo bohulo bukuu̒ ubohulio matilo-mbangau̒ mai ngoa̒amilalo u pilohutu wau pilo ngaajali li Isa anggadu Tio lolumulao̒ kalajaa-Lio ,
44001002	tunggula todulahu Tio bilintaa̒a mola ode sologa . Tou̒ Tio diipo lobotula mola ode sologa , wolo kawasa lo Rohullah Tio helongohi totoonulalo tomongo rasuluu-Lio tatilulao-Tio .
44001003	Lapatao̒ Tio yilate mao̒ ngotilonggadu wopato pulu hui mola laito Tio hemo pobilohe wolo dudelo u moi̒laalo daa̒ tomongo rasulu boito deu̒ Tio tutuulio tutu tumutumulo . Timongolio loo̒onto o-Lio , wau Tio helo bisala woli mongolio tomimbihu woloolo mola Allahu Taa̒ala momalenta odelo Olongia .
44001004	Wau tou̒ Tio lotia̒mbu woli mongolio , Tio longohi mao̒ palenta botie olimongolio , " Diila mao̒ tolai Yerusalemu . Pohimaapo teto tunggula ti Paapa-U̒ mongohi mai wolo umapilo dantia-Lio , deu̒ito-yito umapilo otaa-U̒ olimongoli tou̒ muloololio mai .
44001005	Sababu tei Yahya helo polihu lotaluhu , bo donggo ngoolo huipo mola timongoli malihualo wolo Rohullah . "
44001006	Tou̒ mongo rasulu boito donggo hia̒mbua pee̒-pee̒enta woli Isa , timongolio lohintu mao̒ o-Lio , " Eeya , tingga mabotia Eeya ohilaa muli mopotihula pamalenta bangusa lo Isirai̒lu ? "
44001007	Ti Isa lolametao̒ , " Ti Paapa-U̒ lohihilao tamolantu mai dulahu wau wakutuulio . Uito diila palalu otaawa limongoli sababu uito haku li Paapa-U̒ .
44001008	Bo timongoli mamoo̒tapu kawasa , wonu Rohullah malei dungga mai ode limongoli . Wau timongoli mamowali sakusi ola-U̒ to Yerusalemu , to ngoilanggubu Yudea , to Samaria , wau tunggula ode huudio lodunia . "
44001009	Lapatao̒ ti Isa lotahuda mao̒ odito Tio bilinta-I̒o mola ode sologa iloontonga limongolio , wau heengo lohenggubei o-Lio to pomilohi mongolio .
44001010	Tou̒ timongolio donggo hilanggela mola ode hulungo , towakutu ti Isa leibintaa̒a mola , debolo duulota tahipakea lou̒ moputio̒ hitihula totili limongolio .
44001011	" Wuu , tau-tauwalo Galilea , " loi̒ya mao̒ lo taduulota boito , " yilongola timongoli bo wambao̒ hitihula teto hilanggela mola ode hulungo ? Ti Isa , taa iloontonga limongoli lobintaa̒a mola ode sologa boito totalu limongoli , mamuli mohualingai poli wolo dudelo uito olo debo odelo u iloontonga limongoli engontie . "
44001012	Lapatao̒ mongo rasulu boito luli lohualingo ode Yerusalemu lonto Huludu Jaitun . Huludu boito maito tanu ngokilo lamingio lonto Yerusalemu .
44001013	To Yerusalemu timongolio lonao̒ mota ode bele upilo tihangata limongolio , tulusi lobotula mola ode huwali u toitaato . Mongo rasulu boito , deu̒ito-yito tei Petrus wolei Yahya , tei Yakobus wau Andreas , tei Pilipus wau Tomas , tei Baratolomeus wau Matiusi , tei Yakobus walae̒e Alpeus , tei Simon Patriot wau Yudas walae̒e Yakobus ;
44001014	Ngoa̒amilalo laito wolo tuwau lohilao helo tia̒mbu wau hipodua̒awa . Timongolio lodua̒ pee̒-pee̒enta wolo mongobua teto tuwotuwoto ti Maria tiilo li Isa , wau wolo mongo wutati Isa .
44001015	Todulahu tuwau , tou̒ timongolio donggo hia̒mbua -- maito tanu ngohetuto dulo pululota tahi hadilia -- tei Petrus tilimihulo u lobisala mao̒ . Tio loloi̒ya ,
44001016	" Mongo wutato ! Wolo u tulatulade todelomo Kitabi , uito mamusi motoduo . Muloololio mai loli olei Dauda , Rohullah malo nubuwati mai pasali lei Yudas , tau̒wa lotau-tauwalo talo heu̒pa li Isa boito .
44001017	Tei Yudas yito tala ngota lonto olanto , wau tio maa tilulaota olo u lodudua̒ lokalaja pee̒-pee̒enta wolanto . " (
44001018	Tei Yudas botie maloo̒tapu huta polobungalo olio lonto wuupa ololeeto lopolo hiyanatilio . Tio lodehu wau yilate wolo ombongio lobutao̒ tunggula tuango ombongio yilumualai ngoa̒amilalo .
44001019	Ngoa̒amila tahi biluloa̒wa to Yerusalemu motota pasali losua̒li boito . Uito sababuulio todelomo bahasa limongolio , ilunte limongolio huta boito Akeldama , uboliilio mao̒ ' Huta Duhu ' . )
44001020	" Sababu todelomo Buku Jaburu woluo tulatuladu odie , ' Huliaalo mao̒ biluloa̒lio mamowali diila otau ; diila mowali boli ngotaa mao̒ motibiluloa̒ todelomio . ' Woluo tulatuladu odie olo , ' Huliaalo mao̒ huhuloa̒lio hamaa lotaawewo . '
44001021	Sababu uito , musi woluo tahingota-ngotaawa tamodudua̒ wolanto mowali sakusi deu̒ ti Isa Eeya maluli tilumumulai lonto opopate . Tau boito mamusi tala ngota lotau-tauwalo talaito pee̒-pee̒enta wolanto tou̒ ito heloduduo̒ li Isa Eeya boli ode utoonulalo mao̒ , tumulalo mai tei Yahya lolumula lopolihu tunggula tou̒ ti Isa bilintaa̒ mola ode sologa to wolotanto . "
44001022	
44001023	Tau-tauwalo tawoluo teto longohi mao̒ nasehati duulota , deu̒ito-yito tei Yusu tailunte olo Barsabas ( tio iluntelio olo Yustus ) , wau tei Matias .
44001024	Tulusi timongolio lodua̒ . Timongolio loloi̒ya , " Yaa Eeya otaawa lo Eeya hilaa lotaa ngoa̒amila . Tei Yudas malodehu lonto huhuloa̒lio odelo rasulu wau mailate . Oditolio poi̒laalo mai ode mongowatotia , tatoonu to taduulota botie tatulaoto lo Eeya u wohiyalo tuugasi boito mobuulota wolei Yudas . "
44001025	
44001026	Lapatao̒ uito tanggulo taduulota boito pilahutio mao̒ , tulusi popahuto boito lodehu tolei Matias . Oditolio tio piluduo̒ lowali rasulu lodudua̒ pee̒-pee̒enta wolo tamopulaa tuwau lota rasulu wewolio .
44002001	Tou̒ malei dungga dulahu Pantekosta , ngoa̒amila taa palacaya lotia̒mbu totambati tuwau .
44002002	Debolo dungo-dungohei tingohe lonto hulungo debo odelo dupoto daa̒ hihiipo . Tobele tou̒toonu tau-tauwala boito donggo hihuloa̒a , ngoa̒amilalo lopolu lomola lotingohe boito .
44002003	Tulusi timongolio loo̒onto didii-lawaalo debo odelo dei̒to tulu lotia̒lapo ode utoonulalo mao̒ wau lea̒ito toli mongolio ngota-ngota .
44002004	Timongolio ngoa̒amila kiluwaasa lo Rohullah , wau malo lumula lobisala todelomo bahasa wewo u hidala-dalaala . Timongolio helo bisala lodudua̒ wolo uilohi lo Rohullah boito u lapalia mao̒ limongolio .
44002005	Tou̒ boito ngohuntua taulo Yahudi lonto lipu hidala-dalaala to ngoilanggubu dunia hibiluloa̒wa to Yerusalemu . Timongolio boito tau-tauwalo tahi podungohe to Allahu Taa̒ala .
44002006	Tou̒ loo̒dungohe tingohe boito ngohuntua daa̒ tau lonao̒ mai lotia̒mbu . Timongolio ngoa̒amila iloohea loo̒dungohe totau-tauwalo tapalacaya boito hipo bisalawa todelomo bahasa limongolio lohihilao .
44002007	Wolo hilinggolabe wau leitontongo timongolio malo loi̒ya , " Tau-tauwalo tahi pobisalawa botie ngoa̒amilalo tau-tauwalo Galilea , diila odito ?
44002008	Woloolo mola ilowaliilio tilinggula ito modungohe olimongolio hemobisala todelomo bahasa lolipunto ngota-ngota ?
44002009	Ito tau-tauwalo talonto Partia , Media , Elam ; lonto Mesopotamia , Yudea wau Kapodokia ; lonto Pontus wau Asia ,
44002010	lonto Prigia wau Pampilia , lonto Masiri wau mamaa-dalawaalo Libia totili lo Kirene ; woluo talonto olanto lonao̒ mai lonto Roma ,
44002011	woluo tau-tauwalo Yahudi wau woluo olo tau-tauwalo bangusa wewo tamaa tilumuwoto agama lo Yahudi ; woluo olo talonao̒ mai lonto Kreta wau Arabi . Ito ngoa̒amila loo̒dungohe olimongolio hemo bisala lo bahasanto ngota-ngota tomimbihu susuu-aliyaalo moo̒linggolabe upilohutu mai lo Allahu Taa̒ala ! "
44002012	Wolo hilinggolabe wau leitontongo timongolio ngoa̒amila mahipo hintua ngota timongota , " Wolo boliilio lewe botie ? "
44002013	Bo woluo olo tau-tauwalo tahi poluu̒de . Timongolio malo loi̒ya , " Aa , tau-tauwala boito bo hihuwoa̒ wambai̒o ! "
44002014	Lapatao̒ tei Petrus tilimihula mola wolo tamopulaa tuwau lota rasulu uwewo , tulusi lobisala ode taa dadaata boito . Wolo suala daa̒ tio loloi̒ya , " Mongo wutato , tau-tauwalo Yahudi wau ngoa̒amila tahi biluloa̒wa to Yerusalemu ! Poo̒dungohe mopio-piohulo mao̒ , sababu sua̒li botie palalu tombanga mai lowatia olimongoli .
44002015	Tau-tauwala botie diila hihuwoa̒ , debo odelo helantobu limongoli ; sababu botia boheli jamu sambila dumodupo .
44002016	Bo utie mapiloo̒taa mai lo Allahu Taa̒ala lotimbulude toli Nabi Yoel ;
44002017	Allahu Taa̒ala lotahuda mai , ' Topulito lojamani Wau̒ mamo luwatai Rohu-U̒ ode ngoa̒amila tau . Mongo walau̒mu talolai̒ wau mongo walau̒mu taabua mamopoo̒taa olemu susuu-aliyaalo u piloo̒taa-U̒ olimongolio . Tahi-muudawa limongoli mamoo̒onto susuu-aliyaalo upilopo bilohu-U̒ olimongolio . Mongo dulaa̒mu mamoo̒ tohiilopo tomimbihu tohiilopo uilohi-U̒ olimongolio .
44002018	Tomongo wato-U̒ olo -- mopio mongo lolai̒ meaalo mongobua -- , maa bangguwato-U̒ mai Rohu-U̒ to duduu-laheyaalo boito . Timongolio mamopoo̒taa susuu-aliyaalo u piloo̒taa-U̒ olimongolio .
44002019	Wau̒ mamopo woluo momoo̒o-linggolabeyalo toitaato mola tohulungo , wau susuu-aliyaalo upolu-polutuo̒ to walungo lewe todunia ; mawoluo mai duhu wau tulu , wumbuo̒ wau poloo̒ .
44002020	Mato lodulahu mamowali modio̒lomo , hulalo mamowali meela debo odelo duhu tou̒ dipolulio mai Dulahu Eeya , Dulahee u udaa̒ wau molamahu boito meidungga mai .
44002021	Towakutu boito , taa u mongiibodu to Eeya mapoa̒ahuwolo . '
44002022	Mongo wutato tau-tauwalo Isirai̒lu ! Dungohilo wolo uiloi̒ya mai lowatia botie : ti Isa taulo Najaret boito mailohia tuugasi lo Allahu Taa̒ala ode wutato . Uito loi̒laalo daa̒ tou̒ tilolahepalo u moo̒linggolabu wau susuu-aliyaalo upolu-polutuo̒ upilohutu mai lo Allahu Taa̒ala tohuungi mongoli lotimbulude toli Isa boito . U ngoa̒amilalo boito mailotaawa lowutato lohihilao .
44002023	Lotuuu̒de wolo lanjana-Lio lohihilao , Allahu Taa̒ala malolantu u mohudu li Isa ode limongoli . Wau tou̒ Tio yiludu mai , timongoli lomate o-Lio yila-yilateelo mao̒ , wolo lopoluli totau-tauwalo tahileeta boito lopo salipu o-Lio .
44002024	Bo Allahu Taa̒ala luli lopotumulai o-Lio lonto wolota lotau-tauwalo tahe lopowate . Tio tiloloolo lo malikili mautu , bo Allahu Taa̒ala lolopata o-Lio , sababu diila pongalo aakali Tio kawasaalio tulusi lo opopate .
44002025	Pasali li Isa botie tei Dauda mapee̒enta loloi̒ya , ' Wau̒ laito hemoo̒onto Eeya totaluu̒ ; Tio hemodaha ola-U̒ , alihu wau̒ diila moe̒tu penu boli loolo .
44002026	Uito sababuulio hilaau̒ motiwengahe , tunggiluu̒ molapali puji poloi̒laalo momuji : wau batangau̒ botie mamohima wolo amani todelomo kuubulu .
44002027	Sababu Eeya diila mopoluli himuu̒duu̒ meitolaa todelomo dunia lotaa lopowate . Eeya diila mopoluli wato lo Eeya taa tatapu wau molotolo hilao boito motoyopu wau mopulito .
44002028	Eeya malo pobilohei olau̒ dalalo udulu-dulunga ode tutumulo utuutu . Owengahuu̒ lepa-lepato sababu Eeya woluo pee̒-pee̒enta wolau̒ . '
44002029	Mongo wutato , poluasia mai watia mobisala lou̒ juujulu pasali lei Dauda , tiyamo loluuhurunto boito . Tio mailate wau mailobungio ; kuubululio donggo to huungonto tunggula botia .
44002030	Allahu Taa̒ala malodanti odelei Dauda , wolo tadia , deu̒ tala ngota lowaliilio mola mapuduo̒ lo Allahu Taa̒ala mowali olongia . Sababu mao̒taawa lei Dauda danti boito wau sababu tio nabi ngota olo ,
44002031	yi otaawalio olo wolo u mapohutuo mai lo Allahu Taa̒ala . Oditolio tio malo nubuwati deu̒ Olongia Tamoo-poa̒ahua tapilo danti mai lo Allahu Taa̒ala boito , mamuli tumumulai monto opopate . Tei Dauda loloi̒ya , ' Tio diila piloluliilio leitolaa todelomo dunia lotahe lopowate ; batangalio diila mowali moa̒ntulu wau mopulito . '
44002032	Ti Isa botieelo taluli pilo tumulai lonto opopate lo Allahu Taa̒ala . Ami ngoa̒amila malo sakusi lohihilao sua̒li boito .
44002033	Tio piludu-I̒o ode huhuloa̒a ulailaio̒ wau yiludua kawasa lo Allahu Taa̒ala , lapatao̒ lololimo Rohullah umaa pilodanti li Paapa . Wau u masaatia botie u ilodungohe wau iloontonga limongoli deu̒ito-yito Rohu boito u bilangguwa-Tio mai ode olami .
44002034	Tei Dauda lohihilao diila lobotula mola ode sologa , bo tei Dauda loloi̒ya , ' Eeya lotahuda ode Eeyau̒ :
44002035	Potihuloo̒lo towimbihu olowala-U̒ , tunggula Wau̒ mohutu mai ngoa̒amila musu-Mu taa̒luku to ole-Mu ! '
44002036	Uito sababuulio ngoa̒amila taulo Isirai̒lu musi motota otu-otutuulo mao̒ deu̒ ti Isa tasilalipu limongoli boito , ti Isa boitolo olo tamaa pilowali lo Allahu Taa̒ala lowali Eeya wau Olongia Tamoo-poa̒ahua ! "
44002037	Tou̒ tau-tauwala boito loo̒dungohe sua̒li boito , hilaa limongolio lobalisa daa̒ . Tulusi timongolio malohintu odelei Petrus wau mongo rasulu wewolio , " Mongo wutato , wolo umusi pohutuo lamiaatia ? "
44002038	Tei Petrus lolametao̒ , " Polilihulo monto duduu-sawaalo limongoli . Wau mawajibulio timongoli ngota-ngota lihuwalo to tangguli Isa Almasi , alihu ngoa̒amila dusa limongoli maa ambunguolo . Yi Mongo wutato mamololimo palaseni Rohullah monto Allahu Taa̒ala .
44002039	Sababu upilo dantia lo Allahu Taa̒ala boito yito ode olemu wau walimu mola wau ode tau-tauwalo tawoluo to tataa-mbatiyalo u molamingo -- deu̒yito-yito ngoa̒amila taa u tiliyango Allahu Taa̒ala Eeyanto u monao̒ mai ode o-Lio . "
44002040	Odieelo mola tei Petrus helo tombangao̒ olimongolio . Wau wolo dadaata loi̒ya uwewo olo hepilo nasehatilio mao̒ olimongolio alihu timongolio mopolahi batanga monto bangusa u moleeta botie tamaa hukuumanio lo Allahu Taa̒ala .
44002041	Ngohuntua tamaa pilalacaya tou̒ yiloi̒ya lei Petrus , lapatao̒ timongolio yilihualio . Yi jumulaa taa palacaya todulahee boito donggo iloduhenga mola tololihu lota .
44002042	Wolo moo̒olohu timongolio hipo balajalia tulusi lonto mongo rasulu wau laito hemo tia̒mbu pee̒-pee̒enta . Timongolio hemo lamelo pee̒-pee̒enta wau hipodua̒wa pee̒-pee̒enta .
44002043	Ngohuntua daa̒ moo̒linggolabe u hepilohutu lomongo rasulu boito tilinggula ngoa̒amila tau lolinggolabu wau yiloohe .
44002044	Tau-tauwalo tapalacaya boito ngoa̒amilalo tulusi hemo tituwau wau wolo ulowali miliki limongolio , hepilomake limongolio pee̒-pee̒enta .
44002045	Timongolio helo potali babaa-langiyalo wau halata miliki limongolio , tulusi helo laya-layadeo̒ doilio towolota limongolio ngoa̒amilalo lodudua̒ u palaluo lo tahingota-ngotaawa .
44002046	Timii̒du dulahu timongolio tulusi hemo tia̒mbu to Bele lo Eeya ; wau hemo lamelo pee̒-pee̒enta , wolo hiwengahe wau hidupapawa lohilao to bebee-leyaalo limongolio .
44002047	Timongolio tulusi hipomuji-mujia Allahu Taa̒ala wau aahudu lotaa ngoa̒amila . Timii̒du dulahu jumulaa limongolio tulusi he oduhenga mola sababu Eeya lohudu ode limongolio tau-tauwalo tadonggo hepo aahuwolo .
44003001	Todulahee tuwau tei Petrus wolei Yahya lonao̒ mola ode Bele lo Eeya jamu tiga lolaango , deu̒ito-yito towakutu u modua̒ .
44003002	Mola teto tohuhebu hulubangi u ilunte " Huhebu Gaagadaa̒ " , woluo talolai̒ ngota tadidu mowali monao̒ anggadu pilotutulio mai . Timii̒du dulahu tau boito hedeloolio mola odito u mohile-hile totahi tuwota mao̒ ode Bele lo Eeya .
44003003	Tou̒ tau boito loo̒onto olei Petrus wolei Yahya donggo tuwo-tuwotai ode Bele lo Eeya , tio lohile mao̒ olimongolio u mongohi mai hitua-tuawua olio .
44003004	Yi mapiloo̒o tontongi mongolio tio , lapatao̒ tei Petrus loloi̒ya mao̒ , " Bilohi mai ami ! "
44003005	Tulus tau boito malo poo̒otuoto olimongolio wolo halaapani mamoo̒tapu u hitua-tuawua monto olimongolio .
44003006	Bo tei Petrus loloi̒ya mao̒ olio , " Wau̒ diila odoi sama-samaata . Bo wolo uwoluo to olau̒ , uito mawohiu̒ mai olemu : wolo kawasa li Isa Almasi taulo Najaret boito , ponao̒olo ! "
44003007	Lapatao̒ tei Petrus malodihu uluu̒ olowala lo tadidu mowali monao̒ boito wau lotulungi olio tilimihula mola . Tulusi oa̒ato tau boito wau pai̒lio lowali lolotolai .
44003008	Lapatao̒ tio tilumayanga mola tilimihulo , wau malowali lonao̒ odito mota odia mai . Lapatao̒ tio tilumuwoto ode Bele lo Eeya pee̒-pee̒enta wolei Petrus wau lei Yahya , sambela nao̒nao̒ wau lantia̒ao̒-lantia̒ao̒ hemomuji mola Allahu Taa̒ala .
44003009	Ngoa̒amila tau loo̒onto olio nao̒nao̒ wau hemomuji-muji mola Allahu Taa̒ala .
44003010	Tulusi timongolio malongalati deu̒ tio-tiolo tamoohilea u biasaalio hulohuloa̒a to " Huhebu Gaagadaa̒ " to Bele lo Eeya . Timongolio lolinggolabe daa̒ wau leitontongo loo̒onto mao̒ wolo u malotoduo mai to olio boito .
44003011	Tau boito bolo wambao̒ hemodudua̒ olei Petrus wolei Yahya . Wau tou̒ timongolio toulota leidungga mota ode sulambe u ilunte " Sulambe Salomo " , ngoa̒amila tau lonao̒ mai lotia̒mbu toli mongolio sababu lolinggolabu .
44003012	Tou̒ tei Petrus loo̒onto mao̒ tau-tauwala boito , malo loi̒ya tio olimongolio , " Wuu tau-tauwalo Isirai̒lu , yilongola Mongo wutato lolinggolabu to ulotoduo mai botie ? Yilongola timongoli hemo lontongo tulusi olami ? Wolo to lantobu limongoli tau botie malowali lonao̒ sababu woluo kawasa to olami meaalo sababu ami lodungohe to Allahu Taa̒ala ?
44003013	Allahu Taa̒ala tahe tuboo lei Abraham , lei Isihaka , lei Yako , Allahu Taa̒ala linenemoyanto , Allahu Taa̒ala boito tamaa lopolaio̒ Wato-Lio , deu̒ito-yito ti Isa . Ti Isa boitolo tailudu limongoli ode tahidihima kawasa , wau hetiluwali limongoli totalu lei Pilatus , tou̒ tei Pilatus ohilaa molopata o-Lio .
44003014	Tio mantali boli mopiohu bo timongoli lotehengi o-Lio wau helo huntulo alihu tei Pilatus molopatao̒ ngotaalio lo tamoomatea mate-mateelo mao̒ ode limongoli .
44003015	Mongo wutato lomate o-Lio yila-yilateelo mao̒ , lebe-lebe pomao̒ tumbao̒ Tiolo bungo lo tutumulo duo̒lo taa ngoa̒amila . Wau Allahu Taa̒ala maluli lopo tumulai o-Lio lonto opopate . Masilakusia lami lohihilao sua̒li boito .
44003016	Mongo wutato maloo̒onto wau losakusi wolo u malotoduo mai totaa didu mowali monao̒ botie . Tio malowali lolotolai wau luli silehati mai sababu tio palacaya li Isa wau kawasaa-Lio . Sababu palacaya li Isa yi tau botie maluli silehati totalu lomongo wutato ngoa̒amila .
44003017	Mongo wutato ! Botia mailotaawa lowatia deu̒ wolo u hepilohutu limongoli wau mongo tau̒wa limongoli odeli Isa , uito pilohutu limongoli sababu diila otaawa limongoli wolo udonggo hepohutuo limongoli .
44003018	Wau sababu uitolo lotoduo mai olo wolo u mapiloo̒taa lo Allahu Taa̒ala tou̒ muloololio mai daa̒ lotimbulude tomongo nabi-Lio ngoa̒amila , deu̒ Olongia Tamoo-poa̒ahua upilo dantia boito musi modutolo .
44003019	Masababu uito Mongo wutato , polilihulo monto duduu-sawaalo limongoli , wau pohualingolo ode Allahu Taa̒ala , alihu Tio moluluto duduu-sawaalo limongoli .
44003020	Eeya mamei dungga mai ode limongoli wau timongoli mamoo̒laasa rohu useehati . Wau Eeya mamopoa̒hu li Isa monao̒ mai ode limongoli , sababu Tio matilantu mai lo Allahu Taa̒ala mowali Olongia Tamoo-poaahua olimongoli .
44003021	Tio musi motibiluloa̒ tosologa tunggula Allahu Taa̒ala mopowali mai ngoa̒amilalo bohu debo odelo upilo tahuda lo Allahu Taa̒ala lotimbulude tomongo nabi-Lio tou̒ muloololio mai .
44003022	Tei Musa pee̒enta loloi̒ya , ' Allahu Taa̒ala Eeyamu mamolao ode olemu nabi ngota monto bangusamu lohihilao , debo odelo Tio lolao mai olau̒ . Timongoli musi modungohe ngoa̒amila uiloi̒ya lonabi boito olemu .
44003023	Taa diila mopoo̒tuoto wolo uiloi̒ya lonabi boito , tau boito mainggilolo monto umati lo Allahu Taa̒ala wau pobinasaalio . '
44003024	Mongo nabi tapee̒enta lopo tunggulai habari lonto Allahu Taa̒la , tumulalo mai lonto li Nabi Semuel wau mongo nabi wewolio talei dungga mai leewoli , ngoa̒amilalo helo pohabari pasali lojamani botie .
44003025	Dadaa-ntiyaalo lo Allahu Taa̒ala upilopo tunggulai lomongo nabi yito ode mongo wutato . Todelomo daantia u pilohutu lo Allahu Taa̒ala woli nenemoyamu , Allahu Taa̒ala lotahuda odelei Abraham odie , ' Monto walimu mola Wau̒ mamo balakati mai totoonulalo bangusa todunia . ' Daantia boito yito olo ode limongoli .
44003026	Uito sababuulio Allahu Taa̒ala lolulaoto Wato-Lio , lapatao̒ lopoa̒hu mai o-Lio leimulo ode limongoli , alihu Tio mobalakati olimongoli . Dudelo-Lio u Tio mobalakati yito wolo mohutu to Mongo wutato ngoa̒amila molilihu monto pohuli lo tutumulumu u moleeto . "
44004001	Tou̒ tei Petrus wolei Yahya donggo bibiisalawa wolo tau-tauwalo boito , mongo iimamu tau̒wa wau kamudangi tamoodahawa Bele lo Eeya wau tau-tauwalo Saduki lonao̒ mai odelei Petrus wolei Yahya .
44004002	Timongolio loingo sababu tei Petrus wolei Yahya loloi̒ya totau-tauwalo deu̒ ti Isa maluli tilumumulai lonto opopate . Wau uito mopo bukuti mai deu̒ taamate mamuli tumumulai .
44004003	Yi timongolio malo heu̒pa rasulu duulota boito tulusi lopotuwoto ode delomo tutupa . Wau sababu maahui mai , yi tei Petrus wolei Yahya matilaa-hangialio teto tunggula lombulio mola .
44004004	Bo tau-tauwalo tamaloo̒ dungohe pongaajali lomongo rasulu boito , dadaata tapalacaya . Yi jumulaa limongolio heilo duhenga mola tunggula malowali tanu limo lolihu lota .
44004005	Lombulio mola tahimuloa lo Mahakama Agama , mongo tau̒wa lo Yahudi wau guguu-ruwaalo agama malo tia̒mbu to Yerusalemu .
44004006	Timongolio lodunggaya woli iimamu Daa̒ Hanas , wolei Kayapas , Yahya , Aleksander , wau ngoa̒amila tatuwo-tuwoto ilaato li iimamu daa̒ boito .
44004007	Tei Petrus wolei Yahya dilelolio ode talu limongolio , tulusi timongolio lohintu mao̒ , " Woloolo mola pohuliilio timongoli lopoo̒luli totaa didu mowali monao̒ boito ? Lo olootolo wolo boli wolo kawasa lonto olita pilohutu limongoli uito ? "
44004008	Tei Petrus , takiluwasa lo Rohullah boito , lolametao̒ , " Mongo tuani tau̒wa lobangusa wau Mongo tuani pongawaa̒ lo Mahakama !
44004009	Amiaatia butoo̒lio todulahu botie sababu lohutu mopiohu u lotulungi ngotaalio tadidu mowali monao̒ , wau sababu mongo tuani ohilaa motota woloolo mola tau boito piloo̒luli .
44004010	Naa , mongo tuani ngoa̒amilalo musi motota wau ngoa̒amila bangusa lo Isirai̒lu olo musi motota mao̒ deu̒ tau botie tilimihulo masaatia botie wolo batanga u sileehati totalu lomongo tuani , uito sababu lotolo wau kawasa li Isa Almasi taulo Najaret boito . Mongo tuani malo posalipu li Isa boito , bo Allahu Taa̒ala maluli lopotumulai o-Lio .
44004011	Ti Isa botieelo u milakusudu lo ayati botie todelomo Kitabi , ' Botu udiila ilopomakea limongoli mongo pani lohudungu , malo ilaalo lowali botu ulaba-labaalo mopihu . '
44004012	Bo motimbulude li Isa wambao̒ tau mowali moa̒ahu . Sababu to ngoilanggubu dunia towolota lomanusia diaaluo penu boli ngotaa mao̒ wewolio taloo̒tapu kawasa lonto Allahu Taa̒ala u mopoa̒ahu mai olanto . "
44004013	Popoo-ngawaa̒alo majalisi lobubutoo̒ boito lolinggolabu loo̒onto obuheli lei Petrus wolei Yahya , tidiyolo mao̒ otaawa limongolio deu̒ rasulu duulota boito yito tau-tauwalo biasa tadiila he osikolawa . Lapatao̒ timongolio bolo longalati mao̒ deu̒ rasulu duulota boito yito tau-tauwolo talo duduo̒ li Isa .
44004014	Bo timongolio diila lowali loloi̒ya wolo-wolo , sababu tamaa piloo̒ luliilio boito woluo tihutihula teto totalu limongolio pee̒-pee̒enta wolei Petrus wau lei Yahya .
44004015	Yi timongolio malo poa̒hu rasulu duulota boito yilumualo lonto tambati lomajalisi boito , lapatao̒ timongolio malo dulohupa .
44004016	Timongolio loloi̒ya , " Mamusi pohutunto woloolo mola totau-tauwalo botie ? Ngoa̒amila tahi biluloa̒awa to Yerusalemu malotota deu̒ moo̒linggolabe upolu-polutuo̒ botie , hepilohutu limongolio duulota . Uito diila mowali paahunto .
44004017	Bo alihu sua̒li botie diila mao̒ mololadu lebe motanggalao̒ poli ode tau-tauwalo , dulo ito monganjamu olimongolio duulota deu̒ timongolio didu mowali boli pee̒enta mao̒ mobisala penu boli olita momake tangguli Isa . "
44004018	Yi timongolio malo tiangai rasulu duulota boito luli tilumuwotai , wau lopoo̒taa mao̒ deu̒ timongolio sama-samaata diilalo mowali molanggula meaanto mongaajali wolo tangguli Isa .
44004019	Bo tei Petrus wolei Yahya lolametao̒ , " Pikilangia mola lohihilao wolo u otutu totalu lo Allahu Taa̒ala : modudua̒ palenta lomongo tuani meaanto modudua̒ palenta lo Allahu Taa̒ala .
44004020	Sababu amiaatia diila mowali mohuheli mobisala tomimbihu wolo u mai̒loontonga wau ilodungohe lamiaatia lohihilao . "
44004021	Popoo-ngawaa̒lo lomajalisi boito diila loo̒tapu alasani penu boli tuwau mao̒ u mohukuumani olei Petrus wolei Yahya . Oditolio timongolio malo nganjamu rasulu duulota boito , lapatao̒ yilopatio duduulotalo , sababu ngoa̒amila tau hipomuji-mujia Allahu Taa̒ala sababu ulotoduo mai boito .
44004022	Taa u maloluli wolo moo̒linggolabe boito malebe lou̒ wopato pulu lotaunu tutumulio .
44004023	Tou̒ tei Petrus wolei Yahya yilopatio , timongolio luli lohualinga mota ode mongo sahabati limongolio wau lohungguli mao̒ ngoa̒amila uiloi̒ya lomongo iimamu tau̒wa wau mongo tau̒wa lo Yahudi olimongolio .
44004024	Tou̒ mongo sahabati limongolio boito loo̒dungohe uito , malodua̒ mola timongolio pee̒-pee̒enta wolo ngohilao ode Allahu Taa̒ala . Timongolio loloi̒ya , " Yaa Eeya , Eeyaalo talopowali mai hulungo wau dunia boli deheto wolo totoonulalo tuangio .
44004025	Wolo Rohu lo Eeya , Eeya pee̒enta lotahuda mai lotimbulude toli nenemoya lomongo watotia Dauda , deu̒yito-yito wato lo Eeya ; Eeya lotahuda , ' Yilongola tau-tauwala , tadiila moo̒onuhe to Eeya , moingo ; yilongola babaa-ngusawalo hipohutua lanjana udiila ohunalio ?
44004026	Mongo olongia lodunia dapadapato u mopaatea , wau mongo tau̒wa motituwau moluwali to Eeya wau Olongia Tamoo-poa̒ahua . '
44004027	Sababu memangi tei Herodes wau tei Pontius Pilatus malohutu dudunggaya wolo tau-tauwalo tadiila moo̒onuhe to Eeya wolo tau-tauwalo Isirai̒lu tokota botie . Timongolio lodunggaya u moluwali li Isa Wato lo Eeya tamantali boito , tamaa piluduo̒ lo Eeya lowali Olongia Tamoo-poa̒ahua .
44004028	Timongolio lotituwau u mohutu totoonulalo u hitua-tuawua , u matilantu lo Eeya leimulo deu̒ uito mamotoduo mai . Wau Eeya lolantu mai uito to okokawasa wau ilohilaa lo Eeya lohihilao .
44004029	Botia , yaa Eeya , bilohilo mai woloolo mola timongolio longanjamu mongowatotia , wau poluasiyalo mai mongo watotia , mongo wato lo Eeya botie , mopololade habari lo Eeya wolo diila wohewohe .
44004030	Wohiyalo mai polo tulungi lo Eeya alihu taa mongongoto mowali poo̒luliolo wau ngoa̒amila u moo̒linggolabe wau susuu-aliyaalo upolu-polutuo̒ motoduo mai motimbulude to okokawasa wau olootolo monto tangguli Isa , Wato lo Eeya tamantali boito . "
44004031	Lapatao̒ timongolio yilapato lodua̒ mola , tambati upilo tia̒mbua limongolio boito hilumeulo . Timongolio ngoa̒amilalo kiluwaasa mai lo Rohullah , wau malo bisala wolo buheli daa̒ pasali lohabari lonto Allahu Taa̒ala .
44004032	Ngoa̒amila taa palacaya boito hitumula ngohilao wau ngojiwa . Diaaluo penu boli ngota mao̒ limongolio hemo nganggapu deu̒ wolo u mililikilio yito uolio lohihilao . Totoonulalo u hitua-tuawua uwoluo toli mongolio , pilomake limongolio pee̒-pee̒enta .
44004033	Wolo kawasa u udaa̒ mongo rasulu boito helongohi sakusi deu̒ ti Isa maluli tilumumulai . Yi Allahu Taa̒ala laba-labaalo lobalakati mai olimongolio .
44004034	Wau diaaluo penu boli ngotaa mao̒ towolota limongolio tai̒lo kulangia lolo-loolo . Sababu timongolio tao̒huta meaalo bele , helo potali huta meaalo bele limongolio boito ; lapatao̒ doilio boito dilelo limongolio ,
44004035	wau yilohi limongolio ode mongo rasulu . Lapatao̒ doi boito hetila-tilayadi mongolio ode timii̒du taa palalu leeto .
44004036	Odito olo wolei Yusu . Tio olo lopotali huta milikilio , tulusi halagaalio boito dilelolio wau yilohilio ode mongo rasulu . Tei Yusu botie yito ngotaalio wali mai lei Lewi lonto Siprus , mongo rasulu longunte olio olo Barnabas ( boliilio Tamoo-liyango ) .
44004037	
44005001	Bo woluo talolai̒ ngota tai̒lunte Ananias . Tio wolo dilelio tai̒lunte Sapira , malo potali olo huta ngopita haku limongolio .
44005002	Doi halaga lohutalio boito ngotayadu tilaa-hangialio ode batangalio lohihilao wau uwewolio yiludulio ode mongo rasulu . Pilohutulio uito wolo ilotaawa lodilelio .
44005003	Yi tei Petrus loloi̒ya mao̒ olio , " Ananias , yilongola pilolulimu Ibilisi longawasa hilaamu , tunggula yio̒ malo himbulo to Rohullah , wolo poo̒-poo̒oyo helo laahangi ode batangamu lohihilao ngobutai̒o halaga lohuta boito ?
44005004	Huta boito uwolemu tou̒ diipo pilotalimu . Wau lapatio mao̒ huta boito pilotali doilio olo donggo uwolemu . Oditolio yilongola omakusudu todelomo hilaamu umohutu debo odelo uito ? Diila manusia tai̒laa-kalimu bo Allahu Taa̒ala ! "
44005005	Odito tei Ananias loo̒dungohe loi̒ya boito , tio malei balatolo mola tulusi yilate . Ngoa̒amila taloo̒ dungohu pasali uilowali boito mailoohe .
44005006	Yi mongo bohulotau mai lolaputao̒ milate lei Ananias , lapatao̒ lodelo milatelio ode bulemengio mota yilobungi mongolio .
44005007	Tanu tolo jamu lapatio mao̒ dilelio tilumuwotai . Diila otaawalio wolo uheli lowali mola .
44005008	Tei Petrus loloi̒ya mao̒ olio : Nte polelea mai olau̒ : Wolo huta u pilotalimu wolo dilemu boito , odelo daata lewe halagaalio ? " " Otutu , odito halagaalio , " tametao̒ lodile lei Ananias .
44005009	Tulusi tei Petrus loloi̒ya mao̒ olio , " Yilongola yio̒ wau dilemu malo woomboa lohimontala Rohu lo Eeya . Dungohilo ! Tau-tauwala tamota lolobunga dilemu maluli lohualingai . Timongolio mamodelo olemu olo ode bulemengio . "
44005010	Tosaa̒tilo boito dile lei Ananias boito malei balatolo mola wau yilate totalu lei Petrus . Wau tou̒ mongo bohulotau boito tilumuwotai , ilodungga limongolio tio mailate . Lapatao̒ timongolio malodelo milatelio ode bulemengio wau yilobungio totili lodilelio .
44005011	Yi ngoa̒amila taa palacaya boito wau tau-tauwalo wewolio taloo̒ dungohe pasali uilowali boito , mailoohe .
44005012	Sababu bubaya lomongo rasulu yi ngohuntua u moo̒linggolabe wau susuu-aliyaalo upolu-poluto̒ lotoduo mai towolota lotaa dadaata . Wolo ngohilao ngoa̒amila taa palacaya lotia̒mbu to Sulambe Salomo to Bele lo Eeya .
44005013	Wau taulo bulemengio diaaluo mao̒ tabuheli mai lotia̒mbu wolo taa palacaya boito . Bo ngoa̒amila taa palacaya boito hehulumatio daa̒ lo ulipu .
44005014	Wau lebe hihiiheo mao̒ lebe he oduhenga mola taa palacaya to Eeya -- mopio mongo lolai̒ meaalo mongobua .
44005015	Tumbao̒ owowoluwoalio tingga malowali odito , tilinggula tahi ngongota pilopo balatio toitaato tambati potuluhelo meaanto amongo , lapatao̒ dilelolio mota ode dalalo , alihu timongolio penu bo ngoi̒di otuhata lowolilu lei Petrus , wonu tei Petrus lumaodeo̒ teto .
44005016	Totoyunuta dadaata daa̒ talonao̒ mai lonto kokoo-tawaalo topalito Yerusalemu . Timongolio lodelo mai tahi ngongota wau tai̒lo tuanga lo roroo-huwaalo u moleeto . Wau tau-tauwala boito piloo̒lulio ngoa̒amilalo .
44005017	Pulitio mao̒ ti iimamu daa̒ wau ngoa̒amila tahidudua̒ olio , deu̒ito-yito palatei tau-tauwalo Saduki , lolumula lohutu hitua-tuawua , sababu timongolio mohiihia .
44005018	Mongo rasulu boito yilau̒pio , tulusi pilotuwotio ode delomo tutupa ulipu .
44005019	Bo huilio mola , ngotaalio malai̒kati lo Eeya mai lomuo̒ huhuu-hebuwaala lotutupa , tulusi lodelo mongo rasulu boito ode bulemengio . Malai̒kati boito loloi̒ya mao̒ ode mongo rasulu boito ,
44005020	" Ponao̒olo mota tihulolo to Bele lo Eeya wau polelea mao̒ ode tau-tauwalo pasali lo tutumulo ubohu botie . "
44005021	Yi mongo rasulu boito olo malo dungohe tahuli lo malai̒kati boito . Didimodupo daa̒ timongolio lonao̒ mota ode Bele lo Eeya wau malo ngaajali teto . Tou̒ boito , ti iimamu daa̒ wau tahidudua̒ olio lonao̒ mai , tulusi lohutu mao̒ sidangi lo mahakama wolo mongo tau̒wa lo Yahudi , lapatao̒ timongolio lopoa̒hu tau mola lohama mongo rasulu boito lonto tutupa mai lotaalua woli mongolio .
44005022	Bo tou̒ tahe ilahulalio boito leidungga mola ode tutupa , diila ilodungga limongolio mongo rasulu boito mola teto . Oditolio timongolio luli lohualingai , tulusi lopoo̒taa mao̒ sua̒li boito ode mahakama .
44005023	" Tou̒ amiaatia leidungga mola ode tutupa uali mongolio to mahakama , " ilodungga mola lamiaatia huhebu lotutupa boito hiu̒ntia mopiohu , wau tahi pokawalia donggo hidahawa tohuhebu . Bo tou̒ amiaatia lomuo̒ mao̒ huhebu boito , amiaatia diila loo̒dungga penu boli ngotaa mao̒ todelomio . "
44005024	Tou̒ polowila tamoo-kawalia Bele lo Eeya wau mongo iimamu tau̒wa loo̒dungohe poo̒taa boito malolingu timongoli pasali lomongo rasulu boito wau moohe tou̒ wolo u mamotoduo mai .
44005025	Lapatao̒ lonao̒ mai talolai̒ ngota , lodelo mai habari botie , " Dungohi ! Tau-tauwala tahe tilahangia lomongo tuani totutupa boito , masaatia donggo hemo ngaajali taa dadaata to Bele lo Eeya ! "
44005026	Yi polowila tamoo-kawalia Bele lo Eeya boito wolo tahi pokawalia olio malonao̒ mota luli lohama mai tomongo rasulu boito . Bo timongolio diila lomakusai sababu timongolio moohe totaa dadaata ; tolongao̒ taa dadaata boito de momai̒ olimongolio wolo botu .
44005027	Mongo rasulu boito dilelolio tilumuwoto lotaalua wolo mahakama . Tulusi ti iimamu daa̒ lomalakisao̒ olimongolio .
44005028	Tio loloi̒ya mao̒ , " Ami malodini olimongoli wolo loo̒ohuu̒ alihu diila mao̒ mongaajali pasali lo Tau boito . Bo botia nte bilohilo mao̒ wolo u mapilohutu limongoli ! Mapilopo loladi mongoli pongaajali limongoli boito to ngoilanggubu Yerusalemu , wau tumbao̒ timongoli ohilaa mopotuludu deu̒ ami-amiilo taloo̒ sababu Tau boito yilate . "
44005029	Tei Petrus wau mongo rasulu wewolio boito lolametao̒ , " Amiaatia musi modudua̒ to Allahu Taa̒ala wau diila modudua̒ tomanusia .
44005030	Ti Isa tasilalipu limongoli boito , maluli pilotumu-Lio mai lonto opopate lo Allahu Taa̒ala tinenemoyaanto .
44005031	Wau Allahu Taa̒ala malohudu o-Lio huhuloa̒a wau okokawasa ulailaio̒ odelo Tau̒wa wau Tamoo-poa̒ahua ; alihu bangusa lo Isirai̒lu moo̒toduo wakutu u molilihu monto ngoa̒amila dusalio wau moo̒toduo pongo ngambungu .
44005032	Amiaatiaalo sakusi tomimbihu ngoa̒amilalo boito -- amiaatia wau olo Rohullah tailudu mai lo Allahu Taa̒ala ode tau-tauwalo tahemo dudua̒ palentaa-Lio . "
44005033	Tou̒ popoo-ngawaa̒alo Mahakama Agama boito loo̒dungohe uito , timongolio loingo daa̒ , wau timongolio malo tituwau u momate mongo rasulu boito mate-mateelo mao̒ .
44005034	Bo towolota popoo-ngawaa̒alo mahakama boito woluo ngotaalio lo Parisi tai̒lunte Gamaliel . Tio guru lo agama tahe hulumatio daa̒ lotaa ngoa̒amila . Tio tilimihula mola tulusi lopoa̒hu tamodelo mota mongo rasulu boito ode bulemengio ngopee̒ mola .
44005035	Lapatao̒ tio loloi̒ya mao̒ ode Mahakama Agama boito , " Mongo wutato tau-tauwalo Isirai̒lu ! Pikiilangia mao̒ tio̒otutua tomimbihu wolo u mapohutuo lomongo wutato ode tau-tauwalo botie .
44005036	Sababu omoo̒omolu pee̒enta yilumenetai tei Teudas , tahe monganggapu batanga taa udaa̒ , tilinggula tanu wopato hetuto lota helodudua̒ olio . Bo tio pilatelio yila yilateelo mao̒ wau ngoa̒amila tahidudua̒ olio lo bubuua̒lawa , wau oliyoi̒o olo yilooli sama-samaata .
44005037	Lapatao̒ uito , tou̒ woluo poloyia̒apo jumulaa ulipu , debolo yilumenetai poli tei Yudas , talonto Galilea . Sababu waingio , dadaata olo tahe lodudua̒ olio . Bo tio olo pilatelio yila-yilateelo mao̒ , wau ngoa̒amila tahidudua̒ olio lo bubuua̒lawa .
44005038	Oditolio botia wolo polou̒tia botie , naseehati lowatia yito : Diila mao̒ pongo-pongolawa tau-tauwalo botie , huliilo mao̒ timongolio . Sababu wonu pongaajali wau oo̒oliyoi̒ mongolio botie yito lonto manusia , yi pongaajali wau oo̒oliyoa̒ boito mamooli .
44005039	Bo wonu uito lonto Allahu Taa̒ala , yi Mongo wutato diila tamoo̒laahe olimongolio . Tumbao̒ tanu mamoi̒laalo mai deu̒ Mongo wutato moluwali Allahu Taa̒ala . " Naseehati lei Gamaliel boito tilolimo lo mahakama .
44005040	Yi mongo rasulu boito pilei̒ tiangio mai , tulusi biluboa̒lio , lapatao̒ dilinilio muli mongaajali pasali li Isa . Lapatao̒ uito , deu̒ito timongolio yilopatio .
44005041	Mongo rasulu boito lololaa mao̒ Mahakama Agama wolo wengahu sababu Allahu Taa̒ala malo nganggapu olimongolio paatuti u moo̒tapu mao̒ hihiina sababu ti Isa .
44005042	Wau timii̒du dulahu to Bele lo Eeya wau to bebee-leyeyaalo lotau , timongolio debo hemo ngaajali tulusi wau hemo pololadu Habari Mopiohe pasali li Isa deu̒ Tiolo Olongia Tamoo-poa̒ahua u pilodanti mai boito .
44006001	Tahidudua̒ li Isa helebe mohiheo mao̒ helebe oduhenga mola dadaata . Towakutu boito tau-tauwalo Yahudi tahipo bahasawa lo Yunani , diilalo sanangi totau-tauwalo Yahudi pulua . Tahipo bahasawa lo Yunani boito loloi̒ya mao̒ , " Mongobua lami tamaa janda diila ilotayade lo dembulo onggosi ngohui-ngohui utila-tilayadio ode tau-tauwalo . "
44006002	Sababu uito , mongo rasulu tamopulaa duulota boito longambu mai ngoa̒amila tahidudua̒ wau loloi̒ya mao̒ olimongolio , " Diila mopiohe wonu ami mohuheli mopo loladu tahuda lo Allahu Taa̒ala , sababu musi mongulusi susuu-aliyaalo lo ua̒alo .
44006003	Oditolio , mopiohulo wonu Mongo wutato molulaotao̒ towolota limongoli pitulota taa otanggulo mopiohe wau kiluwaasa lo Rohullah wau molinepo , tamowali wohia lami tuugasi u mongulusi mao̒ susuu-aliyaalo botie ;
44006004	sababu ami ohilaa modua̒ wau mopohabari tahuda lo Allahu Taa̒ala wambao̒ . "
44006005	Ngoa̒amila tau boito akolo wolo potuhata lomongo rasulu boito . Tulusi timongolio lolulaota olei Stepanus , ngotaalio lo tapalacaya daa̒ li Isa wau kiluwaasa lo Rohullah . Ilotulaotalio olo : tei Pilipus , Prokhorus , Nikanor , Timon , Parmenas , wau tei Nikolaus lonto Antiokhia ; tio diila taulo Yahudi bo matilu muwoto agama lo Yahudi .
44006006	Taapitu lota boito tiloo̒wolio mao̒ ode mongo rasulu , tulusi mongo rasulu boito lodua̒ mola wau lomolohone balakati to Eeya ode limongolio .
44006007	Odieelo mola habari lo Allahu Taa̒ala helebe lololadu mola wau tahidudua̒ li Isa to Yerusalemu olo helebe iloduhenga mola daatalio , wau dadaata olo mongo iimamu tapalacaya li Isa .
44006008	Tei Stepanus laba-labaalo bilalakati lo Allahu Taa̒ala , tilinggula tio helohutu ngohuntua u moo̒linggolabe wau susuu-aliyaalo upolu-polutuo̒ towolota lo ulipu .
44006009	Bo woluo tau-tauwalo tahi potehengia olio ; timongolio yito popoo-ngawaa̒alo bele potabiaalo u ilunte Bele Potabiaalo Tau-tauwalo Bebasi . Popoo-ngawaa̒alo bele potabiaalo boito yito tau-tauwalo Yahudi lonto Kirene wau Aleksandria . Timongolio wolo tau-tauwalo Yahudi lonto Kilikia wau Asia helo hahaamawa wolei Stepanus .
44006010	Bo timongolio diila lowali lobatata wolo uiloi̒ya lei Stepanus , sababu Rohullah longohi olio tinepo u mobisala .
44006011	Masababu uito timongolio helosoloi̒ mao̒ dengolo lota talo bisala , " Ilodungohe lami tau boito helohina olei Musa wau Allahu Taa̒ala ! "
44006012	Odieelo mola timongolio helo popatu mao̒ tau-tauwalo , wau mongo tau̒wa lo Yahudi , wolo guguu-ruwaalo agama . Tulusi timongolio mota loheu̒pa olei Stepanus lapatao̒ lodelo olio lotaalua wolo Mahakama Agama .
44006013	Wau timongolio olo helo potaalua mao̒ mongo sakusi tahe longohi tombango udiila otutu pasali lei Stepanus . Mongo sakusi boito loloi̒ya mao̒ , " Tau botie laito hemohina Bele lo Eeya umantali wau hemohina totoonulalo palenta lo Allahu Taa̒ala upilo tunggulai lei Musa .
44006014	Amiaatia malo dungohe tio loloi̒ya deu̒ ti Isa lonto Najaret boito mamopo lohubeo̒ Bele lo Eeya botie , lapatao̒ molomela ngoa̒amila uu̒du u tiluhutai lei Musa olanto ! "
44006015	Ngoa̒amila tau tawoluo tosidangi lo Mahakama Agama boito hibilohe odelei Stepanus . Wau towakutu boito baya lei Stepanus oontonga debo odelo baya lo malai̒kati .
44007001	Ti iimamu daa̒ lohintu mao̒ olei Stepanus , " Wolo ngoa̒amila uiloi̒ya lotau boito otutu ? "
44007002	Tei Stepanus lolametao̒ , " Mongo wutato wau mongo tiyamo ! Nte dungohi mai watia ! Tou̒ dipolulio mai tinenemoyaanto Abraham lolimbata ode Haran , tou̒ tio donggo bilubiluloa̒ to Mesopotamia , Allahu Taa̒ala talailaio̒ dungga-dungga mai ode olio
44007003	wau lotahuda , ' Tolailo mao̒ lipumu wau mongo ilaatamu . Ponao̒olo odelipu u potunuwo-U̒ mai olemu . '
44007004	Yi tei Abraham malo lolaa mao̒ lipu lo Kasdim , tulusi lolimbata ode Haran . Lapatao̒ tiyamo lei Abraham yilate mao̒ , Allahu Taa̒ala lohutu olei Abraham lolimbatai odelipu botie upilo tibiluloa̒ lo Mongo wutato wau Mongo tiyamo ngoa̒amilalo masaatia botie .
44007005	Tou̒ boito diaaluo penu boli ngotayadu lolipu botie uilohi lo Allahu Taa̒ala odelei Abraham lowali miliki lei Abraham ; penu boli odelo paladu lo uluu̒ diila yilohi-Lio olio . Bo Allahu Taa̒ala lodanti deu̒ Tio mamongohi mao̒ odelei Abraham u mowali miliki lei Abraham wau waliilio mola . Tou̒ boito tei Abraham diila owalao̒ .
44007006	Bo uti-utieelo u pilotahuda lo Allahu Taa̒ala olio , ' Waliimu mola mamoti biluloa̒ debo odelo tau deli tolipu lo taawewo . Tau-tauwala tolipu boito mamopowato olimongolio wau mohutu mao̒ wolo diila omanusia olimongolio wopato hetuto lotaunu mola hiheolio .
44007007	Bo Wau̒ mamo hukuumani mai bangusa tahemo powato olimongolio , wau timongolio malumualo monto lipu boito wau mamolubo ola-U̒ totambati botie . '
44007008	Lapatao̒ lotahuda odito buuhuta lodanti boito silaaha lo Allahu Taa̒ala wolo upacala losuunati . Yi lapatao̒ tei Isihaka , walae̒e Abraham pilotutulio mai , tei Abraham loluuna olio tou̒ maa o umulu walu hui . Lapatao̒ tei Isihaka loluuna mao̒ walai̒o olo , deu̒ito-yito tei Yako . Wau tei Yako olo loluuna walai̒o tamopula duulota , deu̒ito-yito talowali tiyamo loluhuru bangusa lo Yahudi .
44007009	Mongo tiyamo loluhurunto boito lohiihia to olei Yusu , tilinggula timongolio malo potali olio lowali wato to Masiri .
44007010	Bo Allahu Taa̒la wolio wau lolopata olio lonto totoonulalo osuusalio . Allahu Taa̒ala longohi olio watade wau tinepo tou̒ tio lodudulao̒ odelei Piraun olongia lo Masiri , tilinggula tei Piraun lomintaa̒a olio lowali Gubolonulu tolipu lo Masiri wau tao̒kawasa to bele biluloa̒ saaha li olongia lei Piraun .
44007011	Lapatao̒ malotoduo maasa lopolobiti daa̒ to ngoilanggubu lipu lo Masiri wau Kanaa̒n tilinggula tau helo dutolo daa̒ . Ti nenemoyaanto diila lowali loo̒tapu mai ua̒alo .
44007012	Yi tou̒ tei Yako loo̒dungohe woluo pale to Masiri tio malo poa̒hu mongo walai̒o , tinenemoyaanto , lonao̒ mola u bohulio .
44007013	Tou̒ timongolio lonao̒ mola to oluolio , tei Yusu malo poo̒taa mao̒ tomongo wutatio boito deu̒ tioolo tei Yusu . Deu̒ito towakutu boito ilotaawa li olongia lo Masiri pasali lomongo wutatee Yusu .
44007014	Lapatao̒ tei Yusu malo pohabari oliyamolio , deu̒ito-yito tei Yako , u mohile olio pee̒-pee̒enta wolo ngoilanggubu ngaalaa̒lio molimbatai ode Masiri -- ngoa̒amilalo woluo pitu lopulaa limolota .
44007015	Yi tei Yako malo limbata ode Masiri wau mota teteetolo tio woli nenemoyaanto yilate .
44007016	Milate limongolio lapatao̒ luli pilohualingo ode Sikhem wau yilobungio tokuubulu u matilali lei Abraham wolo ngojumula doi lonto suku bangusa lo Hemor to Sikhem .
44007017	Tou̒ malembidu wakutuulio Allahu Taa̒ala lopoo̒polu danti-Lio odelei Abraham , bangusanto to Masiri mai̒lo duhenga mola huntualio .
44007018	Mapulitio ngotaalio li olongia wewo tadiila motota olei Yusu , malo malenta to Masiri .
44007019	Olongia boito helo poitohe bangusanto wau diila omanusia odeli nenemoyaanto . Tio lomakusa olimongolio helo pomahulo tahi ungea limongolio uheli pilotutulio mai alihu lulia mao̒ odito wau mate .
44007020	Tomaasa boitolo pilotutulio mai tei Musa ; tio tau̒nge gaaga daa̒ . Tolo hula mola hiheolio tio tilaala tobele lipaapalio ,
44007021	wau tou̒ tio tilapilio , tipuusili Piraun malohama olio , tulusi tilaalalio tio debo odelo walai̒o lohihilao .
44007022	Ngoa̒amila ilimi bangusa lo Masiri pilo ngaajali mao̒ olio wau tio lowali taa okawasa daa̒ toloi̒ya wau huhutuulio .
44007023	Tou̒ tei Musa maa o umulu wopato pulu lotaunu , tilumoodei lonto hilaalio ohilaa mota momilohe owowoluwoa lo bangusaalio taulo Isirai̒lu .
44007024	Lapatao̒ tio loo̒onto ngotaalio limongolio he alinaya ngotaalio lo Masiri ; yi tio malo poduulua totahe alinayaalio boito wolo lomate taulo Masiri boito yila-yilateelo mao̒ .
44007025	Tolantobu lei Musa bangusaalio boito mamongalati deu̒ Allahu Taa̒ala donggo hemomake olio u mopo lopata olimongolio . Bo malo ilaalo deu̒ timongolio diila mongalati .
44007026	Loombulio mola tio loo̒onto poli duulota taulo Isirai̒lu donggo hemolohulua , tulusi tio lotolopani u mopodame olimongolio . Tio loloi̒ya mao̒ , ' Timongoli botie mohutato . Yilongola timongoli hemolohulua ? '
44007027	Bo tahe momate waitio boito lohuntudeo̒ olei Musa ode biihio tulusi loloi̒ya mao̒ ,
44007028	' Tatoonu talo muduo̒ olemu lowali butoo̒ lami ? Yilongola yio̒ botie ohilaa momate olau̒ olo mate-mateelo mao̒ debo odelo yio̒ lomate taulo Masiri boito yila-yilateelo mao̒ olaango ? '
44007029	Tou̒ tei Musa loo̒dungohe wolo uiloi̒ya lotau boito , yi malolahi tei Musa lonto Masiri tulusi mola lotibiluloa̒ to Midian . Mola teto tio loo̒tapu walao̒ duulota .
44007030	Wopato pulu lotaunu mola lapatio mao̒ malai̒kati ngota lonao̒ mai odelei Musa tohuta datahu u luasi daa̒ wau delita membideo̒ lo Hui̒dee Sinai . Malai̒kati boito dungga-dungga mai todelomo tulu todiu̒to udonggo hinta-hintalabu .
44007031	Tei Musa lolinggolabe loo̒onto sua̒li boito , tilinggula tio lohimbide mota lomilohe u motota mao̒ wolo uito . Lapatao̒ tio loo̒dungohe suala lo Allahu Taa̒ala lotahuda mai ,
44007032	' Wau̒lo Allahu Taa̒ala tinenemoyaamu ; Wau̒ Allahu Taa̒ala lei Abraham , Isihaka , wau Yako . ' Tei Musa hilumuhela yiloohe tilinggula diilalo buheli lomilohe mota ode diu̒to boito .
44007033	Lapatao̒ Eeya lotahuda poli , ' Yinggila mao̒ sandale u pakepake olemu boito , sababu huta tambati ilotihulamu boito yito huta mantali .
44007034	Wau̒ maloo̒onto wau lopoo̒ tuotai paa̒tio u hedilutola lo umati-U̒ to Masiri . Wau̒ malo dungohe poloi̒laalo suusa limongolio wau Wau̒ lotuhutai u molopata olimongolio . Botia , dulo ! Wau̒ mamolao olemu muli mohualinga mola ode Masiri . '
44007035	Tei Musa botieelo tei Musa tadiila ilaku lobangusa Isirai̒lu wau tadiila tilolimo wolo loi̒ya botie , ' Tatoonu talo muduo̒ olemu lowali tau̒wa wau butoo̒ lami ? ' Bo tumbao̒ tio-tiolo taa u yilao lo Allahu Taa̒ala u lowali tau̒wa wau tamoo-poa̒ahua , wolo bubantu lo malai̒kati talonao̒ mai ode olio todiu̒to u hinta-hintalabu boito .
44007036	Tei Musa boitolo talodelo bangusa lo Isirai̒lu yilumualai lonto Masiri wolo helohutu u moo̒linggolabe wau susuu-aliyaalo upolu-polutuo̒ to Masiri , to Deheto Meela , wau tohuta datahu u luasi daa̒ wau delita wopato pulu lotaunu mola .
44007037	Tio-tiolo olo tei Musa talo loi̒ya ode bangusa lo Isirai̒lu , ' Allahu Taa̒ala mamongohi mai olemu nabi ngota tatulaotolo to wolotamu lohihilao , tutuuwauwa debo odelo Tio lolulaota olau̒ ! '
44007038	Tei Musaalo tato huungo bangusa lo Isirai̒lu tohuta ohungaya u luasi daa̒ , talowali pilo timbulude ode malai̒kati u lobibii-salawa wolio to Hui̒dee Sinai wolinenemoyaanto . Tiolo talo lolimo habari utumu-tumulo u pilopo tunggulai ode olanto .
44007039	Openu boli odito tinenemoyaanto diila lohuto lodungohe olio . Timongolio diila lololimo olio wau ohilaa muli mohualinga ode Masiri .
44007040	Timongolio loloi̒ya odelei Haruna , ' Pohutua mai dedee-waalo olami , alihu dedee-waalo boito modelo olami . Sababu madidu otaawa lami wolo u malotoduo tolei Musa talopo lualai olami lonto Masiri boito ! '
44007041	Lapatao̒ towakatu boito timongolio lohutu bui̒ tuwau lowalao̒ sapi , lapatao̒ timongolio helo podewo bake ode bui̒ boito wau malohutu potihunggu u lomuja balangi huhutu limongolio lohihilao .
44007042	Yi Allahu Taa̒ala lololaa olimongolio wau lopoluli olimongolio hipoluboa popoo-liyamaalo tohulungo . Uito lotuuu̒de lou̒ wolo u tulatuladu todelomo buku lomongo nabi . Odie mola , ' Wuu tau-tauwalo Isirai̒lu ! Diila ode ola-U̒ timongoli longoloto wau lopobake binatangi ngotilonggadu wopato pulu lotaunu mola hiheolio to huta ohungaya u luasi daa̒ .
44007043	Kema lo balaahala Molokhilo u hedeloo limongoli pee̒-pee̒enta wolo bui̒ lo binatangi balaahalamu , deu̒ito-yito Repan ; ui-uitolo bui̒ upilohutu limongoli u hetuboolo . Masababu uito Wau̒ mamolapi olimongoli tunggula molamingo ode ngotuwali tolipu lo Babel . '
44007044	Kema tambati lo Allahu Taa̒ala dungga-dungga mai ode manusia woluo tolinenemoyaanto tohuta datahu u luasi daa̒ wau delita . Kema boito pilohutulio topalenta lo Allahu Taa̒ala odelei Musa wau lodudua̒ pongawaa̒ upilo bilohei lo Allahu Taa̒ala odelei Musa .
44007045	Lapatao̒ kema boito dilelolio tulusi linenemoyanginto tou̒ timongolio wolei Yosua mota lohehu lipunto botie lonto okokawasa lo babaa-ngusawalo tapilolahi lo Allahu Taa̒ala totalu limongolio . Kema boito woluo teto tunggula tojamani lei Dauda .
44007046	Tei Dauda loo̒sanangi hilaa lo Allahu Taa̒ala wau lomolohone o-Lio alihu tio luasia-Lio momongu bele ngowale ode Allahu Taa̒ala tahe tuboo lei Yako boito .
44007047	Bo tei Salomoolo tama lomongu bele lo Allahu Taa̒ala .
44007048	Bo Allahu Taa̒ala Taa Laba-labaalo molanggato diila lotibiluloa̒ tobele upilohutu lomanusia ; sababu todelomo Buku linabi tulatuladu odie mola ,
44007049	' Hulungo yito tambati huhuloa̒a-U̒ , wau huta wapidu oa̒atu-U̒ . Bele wolo u mabongulo limongoli ola-U̒ ? Tou̒toonu tambati u pohuheliya-U̒ ?
44007050	Diila maa Wau̒ lohihilao talo powali mai totoonulalo u hitua-tuawua ? ' odieelo mola tahuda lo Allahu Taa̒ala .
44007051	Donggo boli baaa̒ngilio lo Mongo wutato wau odito totolio modungohe to Allahu Taa̒ala ! Bulongamu bungolo tio̒otutua to tahuda lo Allahu Taa̒ala ! Timongoli tutuuwauwa woli nenemoya limongoli ; laito hemoluwali Rohullah !
44007052	Wolo woluo nabi tadiila ilalinaya linenemoya limongoli ? Timongolio helomate mongo utolia lo Allahu Taa̒ala yila-yilateelo mao̒ u muloololio mai daa̒ malopo malalumu deu̒ Wato lo Allahu Taa̒ala tao̒tutu boito madungga-dungga mai . Wau botia timongoli lohiyanati wau lomate yila-yilateelo mao̒ Wato lo Allahu Taa̒ala boito .
44007053	Mamaa-lai̒katiyalo malopo tunggulai papaa-lentawalo Allahu Taa̒ala olemu bo timongoli diila lodudua̒ao̒ ! "
44007054	Odito popoo-ngawaa̒alo Mahakama Agama boito loo̒dungohu ngoa̒amila uiloi̒ya lei Stepanus , lopalato hilaa limongolio wau maloingo daa̒ olio .
44007055	Bo tei Stepanus tamaa kiluwaasa lo Rohullah , yilumanggela mola ode hulungo . Tio loo̒onto mola ololaio̒ Allahu Taa̒ala wau ti Isa tihutihula totambati okawasa to ambahu olowala lo Allahu Taa̒ala .
44007056	" Bilohi , " loi̒ya mao̒ lei Stepanus , " Watia loo̒onto mola sologa lohuo̒ wau Walao̒ Manusia tihutihula to ambahu olowala lo Allahu Taa̒ala ! "
44007057	Popoo-ngawaa̒alo Mahakama Agama lolau̒beo̒ bulonga limongolio sambela hiwuwa-wuwaatia̒ , tulusi pee̒entalo mao̒ loluhu olei Stepanus .
44007058	Timongolio lodedea̒ olio ode bulemengo kota lapatao̒ hepilai̒lio lobotu . Tau-tauwalo tahi sakusia ulotoduo mai boito lopo hangatao̒ boo̒ limongolio to tabohulotau ngota taa tai̒lunte Saulus .
44007059	Tou̒ timongolio donggo hemomai̒ olei Stepanus lobotu , tei Stepanus malo ngiibodu , " Eeya Isa , tolimowalo rohu lowatotia ! "
44007060	Tulusi tio loti bonggohuu̒lo mola wau lomotaalo tingalahu , " Eeya , diila mao̒ pobantawa mai dusa botie olimongolio ! " Tou̒ yilapato loloi̒ya mao̒ odito tio yilate .
44008001	Wau tei Saulus sanangi olo to polomatea yila-yilateelo mao̒ boito . To dulahulo boito jamaa̒ to Yerusalemu maheila-yilapitalio tilinggula ngoa̒amila tahi o iimania , ngopohia mongo rasulu , malo bubuua̒laalo mao̒ ode ngoilanggubu madala lo Yudea wau Samaria .
44008002	Tau-tauwalo tamoohe to Allahu Taa̒ala lolobunga olei Stepanus wau helo hiyongao̒ olio wolo hisuukalia daa̒ .
44008003	Bo tei Saulus debo tulusi hemo tolopani mongantulu jamaa̒ . Tio monto bele ngowale ode bele ngowale helo dedea̒ ode bulemengio ngoa̒amila taa palacaya , lapatao̒ helo potuwoto olimongolio ode delomo tutupa .
44008004	Tau-tauwalo tapalacaya tamalo bubuua̒lawa boito helo pohabari Habari Mopiohe lonto Allahu Taa̒ala boito ode utoonulalo mao̒ .
44008005	Tei Pilipus lonao̒ ode kota Samaria wau lopohabari totau-tauwala mola teto pasali li Olongia Tamoo-poa̒ahua u pilodanti mai lo Allahu Taa̒ala .
44008006	Tou̒ tau-tauwala loo̒dungohe olei Pilipus bisabisala wau timongolio loo̒onto ngoa̒amila moo̒linggolabe u hepilo hutulio , ngohuntua lonto olimongolio lopoo̒tuoto wolo u heloi̒ya lei Pilipus .
44008007	Sababu roroo-huwaalo u moleeto mailumualao̒ lou̒ hiwatia̒ lonto taa dadaata tailo tuanga lolati . Tadidu mowali monao̒ wau penggo olo dadaata tapiloo̒ lulilio .
44008008	Yi tau-tauwalo tokota lo Samaria boito hiwengahe daa̒ .
44008009	Tokota boito woluo talolai̒ ngota tai̒lunte Simon , tamaa dengolo wakutu mola hiheolio helohutu totau-tauwalo Samaria leitontongo to ilimi lo sihirilio . Tio maloloi̒ya olimongolio deu̒ tio taa upolu-polutuo̒ .
44008010	Yi ngoa̒amila taa tokota boito lonto ngoa̒amila wolude lo ulipu hemo poo̒tuoto daa̒ olio . " Tau botie yito olootolo Allahu Taa̒ala u otaawa lotaa dadaata odelo ' Olootolo Daa̒ ' boito , " uali mongolio .
44008011	Malohiheo daa̒ tio heloo̒ tontonga totau-tauwala wolo olootolo sihirilio , tilinggula timongolio hemo poo̒tuoto daa̒ olio .
44008012	Bo tei Pilipus lopohabari mao̒ olimongolio pasali lo Habari Mopiohe tomimbihu woloolo mola Allahu Taa̒ala mamo malenta odelo olongia wau pasali li Isa Almasi , Olongia Tamoo-poa̒ahua boito . Yi timongolio palacaya to habari upilo tunggulai lei Pilipus lapatao̒ timongolio yilihualio -- mopio mongobua meaalo mongo lolai̒ .
44008013	Tei Simon lohihilao olo palacaya . Wau lapatao̒ yilihualio , tio tulusi lodudua̒ olei Pilipus . Momoo̒o-linggolabeyalo ulotoduo mai boito helohutu olei Simon molaasa hileerani daa̒ .
44008014	Mongo rasulu to Yerusalemu loo̒dungohe deu̒ tau-tauwalo Samaria malo lolimo tahuda lo Allahu Taa̒ala . Sababu uito timongolio lolao olei Petrus wolei Yahya odito mola .
44008015	Tou̒ tei Petrus wolei Yahya leidungga mola , timongolio helodua̒ ode tau-tauwalo Samaria boito alihu timongolio moo̒toduo mai Rohullah ,
44008016	sababu Rohullah diipo leidungga mai longaawasa mao̒ penu boli ngotaalio limongolio ; timongolio boheli yilihualio to tanggulo Eeya Isa wambao̒ .
44008017	Tulusi tei Petrus wolei Yahya lopodutu uluu̒ limongolio ode yitaato lotau-tauwalo Samaria boito ; yi timongolio lololimo Rohullah .
44008018	Tei Simon loo̒onto deu̒ sababu uluu̒ lomongo rasulu dilutu ode yitato lotau-tauwala boito , yi Rohullah yilohi ode limongolio . Sababu uito tei Simon lodelo doi odelei Petrus wolei Yahya ,
44008019	lapatao̒ loloi̒ya mao̒ , " Wohia mai olau̒ kawasa boito olo alihu wonu uluu̒uu̒ podutuwolo boli toitaato lotatoonu , tau boito mamo lolimo Rohullah . "
44008020	Bo tei Petrus lolameto , " Matopotala yio̒ wau doimu ! To lantobumu deu̒ wowohi mai lo Allahu Taa̒ala boito mowali taliyola lodoi ?
44008021	Yio̒ diila ohaku u modudua̒ todelomo kalajaa lami , sababu hilaamu diila otutu to Allahu Taa̒ala .
44008022	Sababu uito tolai mao̒ makusudumu u moleeto boito , wau pohilelo mola dua̒ ode Eeya alihu Eeya mongambungu mai pikiilangimu umoleeta boito !
44008023	Sababu otaawau̒ yio̒ polupolu lou̒ mohiihia wau pilowatolio lou̒ moleeto . "
44008024	Lapatao̒ tei Simon loloi̒ya mao̒ odelei Petrus wolei Yahya , " Tulungia mai u mohile mola ode Eeya alihu diaaluo penu boli tuwau mao̒ u heloi̒ya lomongo wutato boito motoduo mai olaatia . "
44008025	Lapatao̒ longohi ososakusi limongolio wau helo pohabari tahuda lo Allahu Taa̒ala , tei Petrus wolei Yahya luli lohualinga ode Yerusalemu . Wau tou̒ hinao̒wa , timongolio helo pohabari Habari Mopiohe boito to dadaata kambungu lo Samaria .
44008026	Malai̒kati ngota lo Allahu Taa̒ala loloi̒ya mao̒ odelei Pilipus , " Ntali pomonggatolo ! Ponao̒lo talutalu ode huliaalio ode dalalo mopo wumbuta Yerusalemu wau Gasa . " Dalalo boito diila otau .
44008027	Yi tei Pilipus olo malo monggato . Tou̒ boito woluo pogawee ngota lobele biluloa̒ li olongia Etiopia tadonggo tononao̒lio mohualinga ode lipulio . Tau boito ngotaalio lopogawee talailaio̒ wau tatihu-tihulo tou̒ ngoa̒amila okokaya lo Kandake , olongia taabua lolipu Etiopia . Tau boito malonao̒ ode Yerusalemu mola motaa̒luku wau mohulumati to Allahu Taa̒ala wau botia donggo to wuwalingio mai wolo kaletaalio . Tou̒ donggo hulohuloa̒a todelomo kaletaalio boito tio hemobaca Buku li Nabi Yesaya .
44008028	
44008029	Rohullah lotahuda mai odelei Pilipus , " Ponao̒lo duduli mota kaleta boito . "
44008030	Yi tei Pilipus malo dudula mota ode kaleta boito , lapatao̒ ilodungohelio tau boito hemobaca Buku lei Yesaya . Tei Pilipus lohintu mao̒ olio , " Wolo ti Tuani mongalati u hepobaca li Tuani boito ? "
44008031	Tau boito lolameto , " Woloolo mola watia mongalati , wonu diaaluo tamo tombangai uito olaatia ? " Tulusi tiloduwolio tei Pilipus lotitae̒ mola ode kaleta lotihuloa̒a pee̒-pee̒enta wolio .
44008032	Utieelo aa̒a-yatiyalo u hepilo bacalio boito , " Tio debo odelo himba u dilelolio u olotolo , debo odelo walao̒ himba udiila momembeleo̒ wonu lambutio huntingalo , odieelo mola Tio diila lolapali penu boli ngotahe mao̒ .
44008033	Tio hilinaalio wau pilohutulio lou̒ diila aadili . Nyawa-Lio pilahutio lonto tudu lodunia tilinggula diaaluo penu boli ngotaa mao̒ tamoo̒ wungguli pasali lo walii-Lio . "
44008034	Pogawee talailaio̒ lonto Etiopia boito malo loi̒ya odelei Pilipus , " Nte poo̒taa mai olaatia , tatoonu tapilatuju linabi botie ? Wolo batangalio lohihilao meaalo taawewo ? "
44008035	Yi tei Pilipus olo malo lumula lobisala ; tio lomake aa̒a-yatiyaalo boito odelo pomuo̒ u lopohabari Habari Mopiohe pasali li Isa ode pogawee talailaio̒ boito .
44008036	Tohuungo lononao̒ , timongolio malei dungga ode tambati tuwau u otaluhu . Pegawee boito malo loi̒ya , " Bilohi uito otaluhu ! Donggo wolo poli ukuulangi u mopolihu olaatia ? " [
44008037	Tei Pilipus loloi̒ya mao̒ , " Wonu ti Tuani palacaya wolo lealeaatu lohilao , ti Tuani mowali lihuwalo . " " Watia palacaya deu̒ ti Isa Almasi yito Walao̒ Allahu Taa̒ala , " loi̒ya mao̒ lopogawee talailaio̒ lonto Etiopia boito . ]
44008038	Lapatao̒ pilei̒ huheliilio kaletaalio ; tulusi timongolio duulota , tei Pilipus wau pogawee boito , lolaahe mola ode taluhu wau tei Pilipus malo polihu olio .
44008039	Tou̒ timongolio lobotulai lonto taluhu , Rohullah lohama olei Pilipus lonteeto . Pogawee talailaio̒ lonto Etiopia boito diilalo loo̒onto olio . Wolo wenga-wengahe pogawee talailaio̒ boito lopo tolonga mola lononao̒lio .
44008040	Lou̒ diila ota-otaawa mao̒ tei Pilipus mawoluo to Asdod . Wau tou̒ tio lopo tolonga mola lononao̒lio , tio helo pohabari Habari Mopiohe pasali li Isa to ngoa̒amila kota tunggula tio leidungga mola ode Kaisarea .
44009001	Tou̒ boito tei Saulus tulusi wambai̒o ohilaa monganjamu wau momate-mateelo mao̒ tahidudua̒ lo Eeya Isa . Tio lonao̒ odeli iimamu daa̒ ,
44009002	wau malohile tulade kawasa u monao̒ ode mongo tau̒wa lo bebee-leyaalo potabiaalo taulo Yahudi to Damusiki , alihu wonu tio moo̒dungga mola teto tau-tauwalo tapalacaya li Isa , tio mamoo̒ wau̒pao̒ olimongolio wau modelo olimongolio ode Yerusalemu .
44009003	Tou̒ donggo dulu-dulunga ode Damusiki , tou̒ malembide mota wolo kota boito , debolo tinelo tuwau lonto hulungo lolinelai topalito lei Saulus .
44009004	Tio lodehu lewumbade tohuta tulusi loo̒dungohe suala tuwau lotahuda mai olio , " Saulus , Saulus ! Wolo sababuulio yio̒ mongalinaya ola-U̒ ? "
44009005	" Tatoonu Ito , Tuani ? " yilintu mao̒ lei Saulus . Suala boito lolametai , " Wau̒lo ti Isa , taa ilalinayamu .
44009006	Bo botia pobongulo wau tuwotolo ode kota , mota teto mapo tahuda-U̒ mai olemu wolo umusi pohutuwomu . "
44009007	Tahidudua̒ pee̒-pee̒enta wolei Saulus iloohea tilinggula diilalo osuala ; sababu timongolio maloo̒ dungohe suala boito bo diila loo̒onto penu boli ngotaa mao̒ .
44009008	Lapatao̒ tei Saulus tilimihula mola wau lomulahei , bo matolio diilalo mowali moo̒onto wolo-wolo . Oditolio timongolio malodihu uluu̒lio wau lodedea̒ olio tilumuwoto mota ode Damusiki .
44009009	Tolo hui mola hiheolio tio diila mowali moo̒onto wau tou̒ boito tio diila lolamela wau longilu sama-samaata .
44009010	To Damusiki woluo ngotaalio muri li Isa tanggulio Ananias . Todelomo bibilohe tuwau , Eeya lotahuda mai olio . Eeya lotahuda , " Ananias ! " Tametao̒ lei Ananias , " Watotia , Eeya . "
44009011	Eeya lotahuda mai , " Ntali pomonggatolo botia . Ponao̒lo mola ode bele lei Yudas todalalo motulidu . Yintua mao̒ mola teto u tanggulio Saulus , taa asaliilio mai lonto kota Tarsus . Tau boito donggo hemodua̒ ,
44009012	wau todelomo bibilohe tuwau tio loo̒onto talolai̒ ngota , u tanggulio Ananias , lonao̒ mai ode olio wau lopodutu uluu̒ toitaatio alihu tio muli moo̒onto . "
44009013	Tei Ananias lolametao̒ , " Eeya , watotia maloo̒ dungohe dadaata tahi poloi̒yawa pasali lotau botie , detidiyolo mao̒ tomimbihu totoonulalo polo ngalinaya u hepilo hutulio ode umati lo Eeya to Yerusalemu .
44009014	Wau botia tio malonao̒ mai odia wolo yiluwasia lomongo iimamu tau̒wa u moheu̒pa ngoa̒amila taa palacaya to Eeya . "
44009015	Bo Eeya lotahuda mai odelei Ananias , " Wambao̒ ponao̒lo ! Sababu Wau̒ malo lulaota olio u momaya ola-U̒ , alihu tio mopohabari pasalii-U̒ ode babaa-ngusawalo wewo tadiila o agama Yahudi wau ode mongo olongia wau ode umati lo Isirai̒lu olo .
44009016	Wau Wau̒ lohihilao mamopo bilohei olio ngoa̒amila polodutolo umusi dutolalio sababu Wau̒ . "
44009017	Yi tei Ananias malonao̒ mota olo ode bele boito wau lopodutu uluu̒lio odeitaato lei Saulus . " Wutato Saulus , " loi̒ya mao̒ lei Ananias , " Ti Isa Eeya taa iloontonga lo Wutato tohuungo dalalo tou̒ Wutato mao̒dia mai , Tiolo talo poa̒hu olaatia odia mai alihu Wutato mamuli moo̒onto wau kawaasa mai lo Rohullah . "
44009018	Tou̒ boitolo olo hitua-tuawua udebo odelo tolitio̒ tola lodehu lonto mato lei Saulus wau tio maluli loo̒onto . Yi tio malobongu mola , lapatao̒ yilihualio .
44009019	Wau lapatao lolamelo , tio maluli lolotolai . Tei Saulus lotibiluloa̒ to Damusiki wolo tahidudua̒ li Isa dengolo hui mola hiheolio .
44009020	Tio tulusi lonao̒ ode bebee-leyaalo potabiaalo wau lolumula helo pohabari deu̒ ti Isa boitolo Walao̒ Allahu Taa̒ala .
44009021	Ngoa̒amila tau lolinggolabu loo̒dungohe olei Saulus . Timongolio malo loi̒ya , " Diila tio botie taamota to Yerusalemu malomate yila-yilateelo mao̒ ngoa̒amila taa palacaya li Isa ? Tio lonao̒ mai odia tumbao̒ bo mai moheu̒pa wau modelo olimongolio ode mongo iimamu tau̒wa ! "
44009022	Bo helebe moo̒ohuu̒ waingio lei Saulus . Bubuu-kutiyaalo u tiloo̒wolilio pasali li Isa odito moo̒yakini deu̒ ti Isa boitolo Olongia Tamoo-poa̒ahua , tunggula tau-tauwalo Yahudi tahi biluloa̒wa to Damusiki diilalo loo̒ batala .
44009023	Lapatao̒ lopaluto dengolo wakutu mola hiheolio tau-tauwalo Yahudi malo heeluma u momate olei Saulus mate-mateelo mao̒ .
44009024	Bo patuju limongolio boito ilotahualio . Hui wau dulahu timongolio hipohimawa tohuhebu hulubangi lokota u momate olio mate-mateelo mao̒ .
44009025	Bo tou̒ huilio tuwau , tahidudua̒ olei Saulus malohama olio , tulusi lopolaahe mola olio todelomo kalanji tuwau loli dingingo botu lokota .
44009026	Tei Saulus lonao̒ mola ode Yerusalemu , wau mola teto tio helo tolopani motituwau wolo tahidudua̒ li Isa . Bo timongolio moohe olio sababu timongolio diila palacaya deu̒ tio otu-otutuulo mao̒ malowali muri li Isa .
44009027	Lapatao̒ tei Barnabas lonao̒ mai ode olio , tulusi lodelo olio ode mongo rasulu . Tei Barnabas lohungguli mao̒ olimongolio pasali woloolo mola tei Saulus loo̒onto Eeya tohuungo dalalo wau woloolo mola Eeya lotahuda mai olio . Tei Barnabas lopoo̒taa mao̒ olo pasali woloolo mola obuheli lei Saulus helo ngaajali to Damusiki to tangguli Isa .
44009028	Sababu uito tei Saulus lotibiluloa̒ woli mongolio , wau helo hutuba wolo buheli to ngoilanggubu Yerusalemu to tanggulo Eeya .
44009029	Tio lobisala wau helo tataameta olo wolo tau-tauwalo Yahudi tahipo bahasawa lo Yunani , bo timongolio hipo tolopania u momate olio mate-mateelo mao̒ .
44009030	Tou̒ tau-tauwalo tapalacaya wewolio lotota mao̒ pasali losua̒li boito , madilelo limongolio tei Saulus ode Kaisarea , lapatao̒ lolao olio ode Tarsus .
44009031	Yi jamaa̒ to ngilanggubu Yudea , Galilea , wau Samaria malowali aamani . Bilantua mai lo Rohullah , lou̒ yiloohe to Eeya , jajaa-maa̒alo boito he iloduhenga mola lotolio wau daatalio .
44009032	Tei Petrus lonao̒ ode utoonulalo mao̒ helo biilohe wolo jajaa-maa̒alo . Todulahee tuwau tio mola lobiilohe wolo umati lo Eeya tahi biluloa̒wa to Lida .
44009033	Mola teto tio lodunggaya wolo talolai̒ ngota tanggulio Eneas , tadidu mowali monao̒ wau diilalo hemo pobongu-bongu monto potuluhelio mawalu lotaunu mola hiheolio .
44009034	Tei Petrus loloi̒ya mao̒ odelei Eneas , " Eneas , ti Isa Almasi mamo poo̒luli mai olemu . Pobongulo mola wau pobelesia mao̒ potuluhemu . " Tou̒ boitolo olo tei Eneas lobongu .
44009035	Ngoa̒amila tuango lipu to Lida wau Saron loo̒onto olei Eneas , tulusi timongolio ngoa̒amilalo palacaya to Eeya .
44009036	To Yope woluo taabua ngota tanggulio Tabita . Tio ngotaalio tapalacaya li Isa . ( Tanggulio tobahasa Yunani yito Dorkas u boliilio mao̒ buu̒lu . ) Tio laito bo wambao̒ hemohutu susuu-aliyaalo u mopiohu wau hemo tulungi totahi mosikinia .
44009037	Tou̒ boito tio mongongoto lapatao̒ yilate . Lapatao̒ milatelio yilihualio mao̒ , tio pilobalatio tohuwali u toitaato .
44009038	Yope diila botie molamingo monto Lida . Oditolio tou̒ tahidudua̒ li Isa to Yope loo̒dungohe olei Petrus to Lida , timongolio malo poa̒hu mota duulota lonao̒ odelei Petrus wolo tahuli odie , " Hua̒a pohuwalingai odia . "
44009039	Tei Petrus hua̒a lobongu wau malo dudua̒ woli mongolio . Tou̒ leidungga mola odito , tio dilelolio ode huwali u toitaato . Ngoa̒amila tahi jandawa teto malo tia̒mbu totili lei Petrus sambela hehiyonga wau lopo biloheo̒ olio bobooo̒walo wau jujuu-mbawaalo u hediletu li Dorkas ode limongolio tou̒ tio donggo tumutumulo .
44009040	Tei Petrus malo poa̒hu olimongolio ngoa̒amilalo yilumualo , lapatao̒ tio loti bonggohuu̒lo mola wau lodua̒ . Lapatao̒ uito tio lotitalu mao̒ ode milate li Dorkas wau loloi̒ya , " Tabita , pabongulo ! " Yi ti Dorkas malo mulahei , wau tou̒ tio loo̒onto olei Petrus tio malo tihuloo̒ .
44009041	Tulusi tei Petrus lodihu uluu̒lio wau lomantu lopo tihula mola olio . Lapatao̒ tei Petrus lotiangai tau-tauwalo tapalacaya teto wau pee̒-pee̒enta wolo mongo janda boito , tulusi lohudu mao̒ oli Dorkas tamaa tilumumulai boito ode limongolio .
44009042	Habari pasali u lotoduo mai boito malo loladulo mola ode ngoilanggubu Yope , tilinggula dadaata taa palacaya li Isa odelo Olongia Tamoo-poa̒ahua limongolio .
44009043	Tei Petrus lotibiluloa̒ teto dengolo hui mola tobele ngotaalio tamoolahea walito lo binatangi tanggulio Simon .
44010001	To Kaisarea woluo talolai̒ ngota tanggulio Kornelius . Tio kapitengi lo " Pasuukani Italia . "
44010002	Tio ngotaalio lotaa u moohe to Allahu Taa̒ala wau ngoa̒amila ilaatolio hipo tabiyawa ode Allahu Taa̒ala . Tio mapoo̒-poo̒daata helomantu tau-tauwalo Yahudi tamosikini , wau tio laito hemodua̒ ode Allahu Taa̒ala .
44010003	Tou̒ dulahee tuwau tanu jamu tiga lolaango tio loo̒onto wolo mopatatao tuwaulio lo bibilohu , ngotaatio lo malai̒kati lo Allahu Taa̒ala dungga-dungga mai wau lotianga olio , " Kornelius ! "
44010004	Tei Kornelius lomiloheo̒ malai̒kati boito wolo wohe-wohe lapatao̒ loloi̒ya mao̒ , " Mahinta wolo Tuani ? " Malai̒kati boito lolametao̒ , " Dua̒mu wau omuula lohilaamu matilolimo lo Allahu Taa̒ala wau Allahu Taa̒ala loe̒elai olemu .
44010005	Botia ahulilo mota tau ode Yope motiangai olei Simon tai̒lunte wimu-wimumuto Simon Petrus .
44010006	Tio donggo hanga-hangato tobele lo ngotaalio tamoolahea walito tanggulio Simon , tabilu-biluloa̒ tobiihu pentadu . "
44010007	Lapatao̒ malai̒kati talo bisala wolei Kornelius boito lonao̒ , tei Kornelius malo tiangai duulota tamoomayawa belelio wau suludadu ngota mokawalia olio tao̒ iimani .
44010008	Tei Kornelius lohungguli mao̒ olimongolio wolo u malo toduo mai , tulusi lopoa̒hu mola olimongolio ode Yope .
44010009	Loombulio mola , tou̒ timongolio donggo todelomo nonao̒ limongolio wau wimbideo̒ meidungga ode Yope , tei Petrus malo botula odeitaato bele mola lodua̒ .
44010010	Lapatao̒ tio maloo̒laasa pilolaango daa̒ wau ohilaa molamelo . Tou̒ ua̒alo donggo hepo dapatolio , tio loo̒toduo mai tuwaulio lobibilohe .
44010011	Tio loo̒onto mola hulungo lohuo̒ wau u hitua-tuawua debo odelo kaingi u motanggalo wuduwudu mai ode dunia , ntaya-ntayanga to opaato tutulio .
44010012	Todelomio woluo tilolahepalo binatangi hidala-dalaala u oa̒atio wopato , tilolahepalo binatangi u hia̒lapa wau bulungi u hilinggela .
44010013	Lapatao̒ woluo suala lotahuda mai olio , " Petrus , bongulo ! Olotaalo wau polamelolo ! "
44010014	Tei Petrus lolametao̒ , " Diila , Eeya ! Diipo pee̒enta mao̒ watotia helo lamela wolo-wolo u haramu meaalo najisi . "
44010015	Bo suala boito luli lotahuda mai olio , " Wolo u mapilo ilaalo halale lo Allahu Taa̒ala , diila mao̒ anggapua uito haramu . "
44010016	Bibilohe boito helo piu̒wa tunggula poo̒otolu , lapatao̒ kaingi boito leibintaa̒ mola ode sologa .
44010017	Tei Petrus malolingu lomikiilangi mola wolo boliilio lou̒ bibilohe boito . Tou̒ tei Petrus donggo hemo mikiilangi mola , tahe ilahula lei Kornelius boito maloo̒ dungga bele lei Simon wau timongolio mawoluo totalu lohuhebu .
44010018	Lapatao̒ timongolio lotiangai tau wau lohintu mao̒ , " Wolo tewe otamu talo titihui , tai̒lunte Simon Petrus ? "
44010019	Tou̒ tei Petrus donggo wambao̒ hemo tolopani tulusi u motota mao̒ boli lou̒ iloontongalio boito , Rohullah lotahuda mai olio , " Wuu Petrus woluo toulota tadonggo hemololohe olemu .
44010020	Ntali , lato polaahulo mola ode walungo wau diila mao̒ polingu modudua̒ olimongolio , sababu Wau̒lo talo poa̒hu olimongolio . "
44010021	Yi tei Petrus malolaahe mola ode walungo wau loloi̒ya mao̒ ode tau-tauwala boito , " Wawaatiyalo tahe lolohu lomongo wutato . Mongo wutato lonao̒ mai odia mai mongola ? "
44010022	Timongolio lolametao̒ , " Ti Kapitengi Kornelius malo poa̒hu olamiaatia odia mai . Tio ngotaalio lo tamopiohu wau moohe to Allahu Taa̒ala , wau hehulumatio daa̒ lo ngoa̒amila taulo Yahudi . Malai̒kati ngota lo Allahu Taa̒ala lopoa̒hu olio , mohalapu li Tuani monao̒ mai ode belelio sababu odelo totameto todua̒lio , tio ilahulalio modungohe wolo u maloi̒ya li Tuani olio . "
44010023	Yi tei Petrus malo loduo olimongolio tilumuwoto u motitihui teto . Lombulio mola tei Petrus lobongu wau lonao̒ pee̒-pee̒enta woli mongolio . Dengolo lota tapalacaya lonto Yope lodudua̒ olo .
44010024	Ngohui mola lapatao̒ uito timongolio malei dungga mola ode Kaisarea . Mola teto timongolio maheimaa lei Kornelius wolo mongo ilaatolio wau mongo sahabatilio tamodudula wolio tamaa tiloduwolio .
44010025	Tou̒ tei Petrus malei dungga , tei Kornelius mota lolutulai olio wau losujudu mola totalulio .
44010026	Bo tei Petrus lomantu olio tilimihula mola wau loloi̒ya mao̒ , " Pobongulo ! Watia lohihilao olo manusia wambao̒ . "
44010027	Tou̒ donggo hemo bisala wolei Kornelius tei Petrus tilumuwotao̒ ode delomo bele . Teto tio loo̒onto ngohuntua tau mahia̒mbua .
44010028	Tulusi tio loloi̒ya mao̒ olimongolio , " Mongo wutato lohihilao motota deu̒ taulo Yahudi hedinio lo agamaalio u mobiilohe meaanto mohumbuta wolo tau-tauwalo monto bangusa wewo . Bo Allahu Taa̒ala malo pobilohei ode laatia deu̒ watia diila mowali monganggapu penu boli tatoonu olo najisi meaanto haramu .
44010029	Uito sababuulio tou̒ ti Tuani lohile alihu watia monao̒ mai , watia diila okabalatani lonao̒ mai . Oditolio botia ohilaa otaawa mao̒ lowatia yilongola pilei̒nao̒ mai li Tuani watia . "
44010030	Tei Kornelius lolametao̒ , " Tolo hui uilalu mao̒ , tanu towakutu debo odelo utie , watia donggo hemodua̒ tobele jamu tiga lolaango . Debolo talolai̒ ngota tilimihulai totalu lowatia . Pakeyangi lotau boito hei̒nta-intawa .
44010031	Tio malo loi̒ya , ' Kornelius ! Allahu Taa̒ala malo lolimo dua̒mu wau loe̒elai omuura lohilaamu .
44010032	Oditolio ahulilo mota tau ode Yope motiangai tai̒lunte Simon Petrus . Tio donggo hanga-hangaata tobele ngotaalio lo tamoolahea walito ; bele boito tobiihu deheto . '
44010033	Uito sababuulio watia hua̒a lopoa̒hu tau mota loloduo mai li Tuani . Wau hilaa li Tuani otutu mopiohe u monao̒ mai . Botia amiaatia ngoa̒amila mahia̒mbua tewe totalu lo Allahu Taa̒ala u modungohe ngoa̒amila upilei̒ loi̒ya lo Allahu Taa̒ala toli Tuani ode lamiaatia . "
44010034	Lapatao̒ tei Petrus loloi̒ya mao̒ , " Botia otu-otutuulo mao̒ watia malo ngalati deu̒ Allahu Taa̒ala lohutu mai ngoa̒amila tau tutuuwauwa .
44010035	Taa u moohe to Allahu Taa̒ala wau mohutu u otutu , tau boito tolimoo lo Allahu Taa̒ala , diila paduli tio monto bangusa wolo .
44010036	Mongo wutato malotota tuango habari upilo tunggulai lo Allahu Taa̒ala ode bangusa lo Isirai̒lu . Habari boito yito pasali lo Habari Mopiohe tomimbihu lou̒ damee lotimbulude li Isa Almasi , deu̒ito-yito Eeya lotaa ngoa̒amila .
44010037	Otaawa limongoli wolo u malo toduo to ngoilanggubu lo Yudea , deu̒ito-yito u tumulalo mai lonto Galilea lapatao̒ popolihu upilo nasehati lei Yahya .
44010038	Otaawa limongoli deu̒ Allahu Taa̒ala malo lulaotao̒ li Isa taulo Najaret boito wau longohi o-Lio Rohullah wau kawasa . Otaawa limongoli olo deu̒ ti Isa boito malonao̒ ode tilolahepalo mao̒ helohutu u mopiohe ; Tio lopoo̒luli ngoa̒amila tau tahe kiluwaasa lo Ibilisi , sababu Allahu Taa̒ala pee̒-pee̒enta wo-Lio .
44010039	Ami botieelo tau-tauwalo tahe loo̒onto lomato lami lohihilao totoonulalo hitua-tuawua u pilohutu-Lio tolipu taulo Yahudi wau to Yerusalemu . Openu boli odito timongolio lopo salipu wau lomate o-Lio yila-yilatelo mao̒ .
44010040	Bo todulahee otolulio Allahu Taa̒ala luli lopo tumulai lonto opopate wau lopobilohe o-Lio tomanusia ;
44010041	diila ode ngoa̒amila tau , bo wambao̒ ode olami tamaa tilulaoto Allahu Taa̒ala leimulo u lowali mongo sakusii-Lio : Ami lolamela wau longilu wo-Lio tou̒ Tio luli tilumumulai .
44010042	Wau Tio lopoa̒hu olami mopohabari Habari Mopiohe boito ode tau-tauwalo wau mongohi sakusi deu̒ Tiolo tapiluduo̒ Allahu Taa̒ala lowali Butoo̒ totau-tauwalo tadonggo hitumula wau tau-tauwalo tamailate .
44010043	Ngoa̒amila mongo nabi helo bisala pasali o-Lio . Timongolio loloi̒ya deu̒ ngoa̒amila taa palacaya li Isa , maa̒mbunguwolo dusa limongolio wolo okokawasa li Isa . "
44010044	Tou̒ tei Petrus donggo bisabisala , Rohullah lotuhutai wau helo ngawaasa ngoa̒amila tau tahi dungohe habari boito .
44010045	Tau-tauwalo Yahudi tapalacaya li Isa wau heloduduo̒ olei Petrus lonto Yope , ngoa̒amilalo lolinggolabe olo loo̒onto Allahu Taa̒ala lopo tuhutai Rohu-Lio ode tau-tauwala bangusa wewo tadiila Yahudi .
44010046	Sababu timongolio loo̒dungohe tau-tauwala boito hipo bisalawa todelomo bahasa u hidala-dalaala wau hemomuji-muji mola odudaa̒ lo Allahu Taa̒ala . Lapatao̒ tei Petrus loloi̒ya mao̒ ,
44010047	" Nte , bilohi , tau-tauwala botie maloo̒ toduo mai Rohullah debo odelo ito . Oditolio tingga mowali tau mongabu-ngabuto olimongolio u lihuwalo wolo taluhu ? "
44010048	Yi tei Petrus lopoa̒hu olimongolio lihuwalo to tangguli Isa Almasi . Lapatao̒ uito timongolio lohile mao̒ alihu tei Petrus motitolaapo ngoolo hui mola woli mongolio .
44011001	Mongo rasulu wau tau-tauwalo tapalacaya to ngoilanggubu Yudea maloo̒ dungohe deu̒ tau-tauwalo tadiila o agama Yahudi olo malo lolimo tahuda lo Allahu Taa̒ala .
44011002	Lapatio mao̒ tou̒ tei Petrus lonao̒ mola ode Yerusalemu , tau-tauwalo Yahudi tamalo malacaya boito , helo hentea̒ olei Petrus . Timongolio loloi̒ya ,
44011003	" Yilongola yio̒ lonao̒ mota ode bele lotau-tauwalo tadiipo hetuunawa ? Yio̒ tumbao̒ malo lamela olo pee̒-pee̒enta woli mongolio ! "
44011004	Sababu uito tei Petrus lotombangao̒ olimongolio ngoa̒amilalo u malotoduo , tumulalo mai monto bohulio . Tei Petrus loloi̒ya mao̒ ,
44011005	" Watia donggo hemodua̒ tokota Yope , lapatao̒ watia loo̒onto tuwaulio lobibilohe . Watia loo̒onto woluo u hitua-tuawua debo odelo kaingi u motanggalo ngopita tiluhutio mai lonto hulungo , ntaya-ntayanga to opaato tutulio wau lapatao̒ lotipoo̒oyo totili lowatia .
44011006	Tou̒ watia lopoo̒ tuotao̒ ode delomio , watia maloo̒onto bibii-natangiyalo u oa̒atio wopato , bibii-natangiyalo u hilinggela , bibii-natangiyalo u hia̒lapa wau bubuu-lungiyalo u hilinggela .
44011007	Lapatao̒ watia loo̒dungohe suala tuwau lotahuda mai ode laatia , ' Ntali bongulo , Petrus ! Olotalo uito wau tamelalo ! '
44011008	Bo watia lolametao̒ , ' Diila , Eeya ! Diipo pee̒enta mao watotia lolamela ua̒alo haramu meaalo najisi . '
44011009	Bo suala boito luli lotahuda mai lonto hulungo , ' Balangi u mapilo ilaalo lo Allahu Taa̒ala halale diila mao̒ tangguli haramu . '
44011010	Iloontonga laatia sua̒li boito tunggula poo̒otolu wau pulitio mao̒ ngoa̒amilalo luli leibintaa̒a mola ode sologa .
44011011	Lotuhatawa tou̒ boito olo toulota lonto Kaesarea , tailaolio ode laatia , leidungga mai ode bele upilo tihangata laatia .
44011012	Lapatao̒ Rohullah malo poa̒hu olaatia lonao̒ pee̒-pee̒enta woli mongolio lou̒ diilalo lolingu . Mongo wutato wolomota botie olo , lodudua̒ olaatia ode Kaisarea wau amiaatia ngoa̒amila tilumuwoto ode delomo bele lei Kornelius .
44011013	Lapatao̒ tei Kornelius malo hungguli mai olamiaatia woloolo mola tio loo̒onto malai̒kati ngota tihutihula tobelelio wau lotahuda , ' Ahuli mao̒ tau ode Yope mola motiangai talolai̒ ngota tai̒lunte Simon Petrus .
44011014	Tio mamopo tunggulai olemu habari u mopoa̒ahu olemu wau ngaalaa̒mu . '
44011015	Wau tou̒ watia malo lumula lobisala odito , " odie mola tei Petrus lopo tolonga mola lo wunggulilio , " Rohullah dungga-dungga mai odeitaati mongolio , tutuuwauwa debo odelo u malotoduo mai to olanto muloololio mai tou̒ bohulio .
44011016	Lapatao̒ watia loo̒e̒ela mola , Eeya pee̒enta lotahuda mai , ' Tei Yahya lopolihu wolo taluhu , bo timongoli malihua-Lio wolo Rohullah . '
44011017	Oditolio loi̒laalo mai deu̒ Allahu Taa̒ala longohi olo ode tau-tauwalo tadiila o agama Yahudi boito , wowohi u tutuuwauwa uilohi-Lio mai olanto tou̒ ito palacaya ode Eeya Isa Almasi . Sababu uito , diila pongalo aakali watia modini to Allahu Taa̒ala . "
44011018	Tou̒ loo̒dungohe uito , timongolio diilalo lobatata . Lapatao̒ timongolio lomuji mola Allahu Taa̒ala . Timongolio loloi̒ya , " Wonu odito tau-tauwalo tadiila Yahudi olo yilohia wakutu lo Allahu Taa̒ala u molilihu monto ngoa̒amila dusalio wau moo̒laasa mao̒ tutumulo utuutu ! "
44011019	Lapatao̒ tei Stepanus pilatelio yila-yilateelo mao̒ , tau-tauwalo tapalacaya li Isa mahe yila-yilapitalio , tilinggula timongolio malo bubuua̒lawa bolo ode utoonulalo mao̒ . Woluo talolahi demola Penesia , wau woluo olo taa demola Siprus wau Antiokhia . Timongolio helo pohabari Habari lonto Allahu Taa̒ala , bo wambao̒ ode tau-tauwalo Yahudi .
44011020	Bo towolota lotau-tauwalo tapalacaya boito , taa asaliilio mai lonto Siprus wau Kirene , woluo olo tau-tauwalo talonao̒ mola ode Antiokhia , wau helo pohabari Habari Mopiohe pasali li Isa boito ode tau-tauwalo tadiila o agama Yahudi olo .
44011021	Kawasa lo Eeya woluo toli mongolio tilinggula dadaata talowali palacaya wau helohudu batangalio ode Eeya .
44011022	Wuwuung-guliyalo pasali lo popoo-lou̒tiyaalo botie demola olo jamaa̒ to Yerusalemu . Yi timongolio malolao mola olei Barnabas ode Antiokhia .
44011023	Wau tou̒ tei Barnabas leidungga mola odito , wau loo̒onto woloolo mola Allahu Taa̒ala lobalakati tau-tauwala boito , tio leengahe daa̒ . Lapatao̒ pilohilelio alihu timongolio tio̒otutua tatapu wau molotolo hilao modungohe to Eeya wolo lealeaatu lohilaa limongolio .
44011024	Tei Barnabas botie tamopiohe halelio wau kiluwaasa lo Rohullah wau palacaya daa̒ to Eeya tilinggula ngohuntua talo dudua̒ to Eeya .
44011025	Lapatao̒ tei Barnabas lonao̒ ode Tarsus mola lololohe olei Saulus .
44011026	Tou̒ lodunggaya wolei Saulus , tio lodelo olei Saulus ode Antiokhia wau ngotaunu mola polupolu timongolio helo tia̒mbu wolo jamaa̒ mola teto sambela helo ngaajali totaa dadaata . To Antiokhia boitolo tau-tauwalo tapalacaya li Isa ubohu-bohulio iluntelio tau-tauwalo Nasara .
44011027	Tomaasa boito woluo dengolo lota nabi lonao̒ mai lonto Yerusalemu ode Antiokhia .
44011028	To wolotalio woluo ngotaalio tai̒lunte Agabus . Bolo yiluntula lo Rohullah tio malo nubuwati deu̒ to ngoilanggubu dunia mamei dungga mai polobiti daa̒ . ( Wau sua̒li boito memangi lotoduo olo tou̒ ti Kaisari Klaudius hemo malenta . )
44011029	Yi ngoa̒amila tahidudua̒ li Isa boito malo heeluma u molao mola dembulo ode mongo wutatio tahi biluloa̒wa to Yudea ; ngota-ngota lolao mola u owaliyalio .
44011030	Polo akolowa boito pilonao̒lio olo , lapatao̒ tei Barnabas wolei Saulus yilaolio mola u lodepita dembulo boito ode mongo tau̒wa lojamaa̒ .
44012001	Membideo̒ lomaasa boito olo ti Olongia Herodes lumula helodeehe popoo-ngawaa̒alo jamaa̒ .
44012002	To palentaalio , tei Yakobus wutatee Yahya tilimadelio yila-yilateelo mao̒ wolo wamilo .
44012003	Tou̒ tei Herodes loo̒onto deu̒ huhutuulio boito loo̒sanangi hilaa lotau-tauwalo Yahudi , tio luli lohutu mao̒ udebo odelo uito ; tio malo poa̒hu olo talo heu̒pa olei Petrus . Sua̒li boito lotoduo to Dulahu Buka Roti Diila Oragi .
44012004	Tou̒ mailau̒pio mai , tei Petrus pilopo tuwotio ode tutupa . Wopato dusingi suludadu pilei̒ dahalio olei Petrus teto -- motii̒du dusingi wopatota suludadu . Lapatao̒ rameyangi lo Paska lopalutao̒ , deu̒ito tei Herodes mamomutoo̒ olei Petrus totalu lotaa dadaata .
44012005	Oditolio tei Petrus tilahangialio to tutupa ; bo popoo-ngawaa̒alo jamaa̒ bolo wambao̒ hipodua̒awa mola wolo tio̒otutua ode Eeya tolei Petrus .
44012006	Tohui tou̒ diipo tei Herodes mamopo taalua olei Petrus ode taa dadaata , tei Petrus lotuluhu tihutihuto wolo dulo titihuto towolota lo suludadu duulota tamoo-kawalia . Tohuhebu lotutupa , tahi pokawalia wewo olo donggo hipodahawa tutupa .
44012007	Debolo malai̒kati lo Eeya tilimihulao̒ teto wau tinela tuwau lolinela ode delomo huwali lotutupa boito . Malai̒kati boito helo poheu-heulao̒ olei Petrus tilunggala tio lobongu . Tulusi malai̒kati boito lotahuda mao̒ , " Wuu , hua̒a pobongulo ! " To saaa̒tilo boito malodehu lomola rante wate lonto uluu̒ lei Petrus .
44012008	Lapatao̒ uito malai̒kati boito lotahuda mao̒ , " Pomakeyalo mola boo̒mu wau tihutaalo tali lo sapatumu . " Yi tei Petrus malo pomake mola boo̒lio wau lolihutao̒ tali lo sapatulio . Lapatao̒ malai̒kati boito luli lotahuda , " Pomakeyalo mola jumbamu wau dudui̒lo mai wau̒ . "
44012009	Yi tei Petrus malodudua̒ malai̒kati boito yilumualao̒ lonto tutupa . Bo tei Petrus diila mongalati deu̒ wolo udonggo hepohutuo lo malai̒kati boito yito tuwaulio u tutuulio-tutu ulotoduo mai . To lantobu lei Petrus uito bo tuwaulio lobibilohu .
44012010	Tou̒ timongolio mailumaode totambati u hepodahalo bohulio wau oluolio , timongolio malei dungga ode huhebu wate , udulu-dulunga ode kota . Huhebu boito malo huo̒olo mola lohilaalio , tulusi timongolio yilumualo wau lonao̒ loli hulupila tuwau . Debolo malai̒kati boito malo lolaa mao̒ olei Petrus .
44012011	De lapatao̒ uito bolo tei Petrus longalati wolo u malo toduo mai to olio , tulusi tio loloi̒ya , " Botia mai̒lo taawau̒ deu̒ Eeya otu-otutuulo mao̒ malo poa̒hu mai malai̒kati-Lio u lolopota olaatia lonto kawasa lei Herodes wau lonto totoonulalo hitua-tuawua u mapohutuo bangusa lo Yahudi ode laatia . "
44012012	Tou̒ malo ngalati lo owowoluwoa boito , tei Petrus lonao̒ mota ode bele li Maria , tiilo lei Yahya tailuntelio olo Markusi . Mota teto ngohuntua tahia̒mbua wau donggo hipodua̒awa .
44012013	Tei Petrus longokoo̒ huhebu bulemengio , tulusi taabua ngota tamoomayawa tai̒lunte Rode , lonao̒ mai u lomuo̒ mao̒ .
44012014	Lato ilonuhelio suala lei Petrus , sababu wengahio , tio ngointa tilumuwotao̒ poli wau diilalo lomuo̒ mai huhebu , tulusi lopoo̒taa mao̒ ode tau-tauwala teto deu̒ tei Petrus woluo to bulemengio .
44012015	" Yio̒ biyongo ! " loi̒ya mao̒ limongolio . Boti Rode helo poo̒toheto deu̒ tio otu-otutuulo mao̒ tei Petrus . Yi timongolio malo loi̒ya , " Uito malai̒katilio ! "
44012016	Tou̒ boito tei Petrus debo tulusi hemongokoo̒ huhebu . Yi tou̒ timongolio lomuo̒ mai huhebu , wau loo̒onto olei Petrus , timongolio lolinggolabe daa̒ .
44012017	Tei Petrus longohi isalati wolo uluu̒lio alihu timongolio motipoo̒oyo , lapatao̒ tio lohungguli mao̒ woloolo mola Eeya malodelo olio lopolualai lonto tutupa . Lapatao̒ tio loloi̒ya , " Poo̒taalo mao̒ utie odelei Yakobus wau tomongo wutato wewo olo . " Lapatao̒ uito tei Petrus lololaa mao̒ tambati boito wau lonao̒ ode tambati wewo .
44012018	Loombulio mola dimodupo malotoduo mai tolonggalo towolota lo suludadu tamoo-kawalia . Timongolio lolingu daa̒ pasali wolo u malo toduo wolei Petrus .
44012019	Tulusi tei Herodes lopoa̒hu tau mota mololohei olei Petrus , bo timongolio diila loo̒dungga olio . Oditolio tei Herodes lomalentao̒ alihu tamoo-kawalia boito pohintuwalo lapatao̒ pateelo mate-mateelo mao̒ . Lapatao̒ uito tei Herodes malonao̒ lonto Yudea wau mola lotibiluloa̒ ngoolo mola hiheolio to Kaisarea .
44012020	Tei Herodes loingo daa̒ totau-tauwalo Tirus wau Sidon . Masababu uito timongolio pee̒-pee̒enta lonao̒ mai lotaalua wolio . Bohu-buhulio timongolio helomiyo olei Blastus , tau̒ tau̒tau̒wa tobele biluloa̒ saaha li olongia Herodes , tilunggula tio lotiwambao̒ ode limongolio . Lapatao̒ timongolio mota lotaalua wolei Herodes , tulusi lohile lodaamea , sababu lipu limongolio bo hemo haalapu ua̒alo lonto lipu lei Herodes .
44012021	Todulahee tuwau u matilantu mao̒ , tei Herodes lomake boo̒ lo odudaa̒lio wau lotihuloa̒ tokadera lo bele biluloa̒ saaha li olongia wau lolumula lopidato totalu lo ulipu .
44012022	Ulipu tadonggo hidungohe boito hiwuwa-wuwaatia̒ , " Utie suala lodewa , diila suala lomanusia ! "
44012023	Tou̒ boitolo malai̒kati lo Eeya lolambali olei Herodes , sababu tio diila mohulumati Allahu Taa̒ala . Tei Herodes iliilaa loluwanti tulusi yilate .
44012024	Yi tahuda lo Allahu Taa̒ala malebe hemo lolade mola wau lebe hemo totohetao̒ .
44012025	Lapatao̒ tei Barnabas wolei Saulus lopoo̒ lapato kalaja limongolio , timongolio luli lohualinga lonto Yerusalemu wolo lodelo olei Yahya Markusi pee̒-pee̒enta woli mongolio .
44013001	Todelomo jamaa̒ to Antiokhia woluo mongo nabi wau guguu-ruwaalo , deu̒ito-yito tei Barnabas , Simon tatiloli Tei Moito , tei Lukius lonto Kirene , tei Menahemi tai̒lu damanga mola pee̒-pee̒enta woli Olongia Herodes , wau tei Saulus .
44013002	Tou̒ timongolio donggo hemotabia to Bele lo Eeya wau hemopuasa , Rohullah lotahuda olimongolio , " Tulaotalo tei Barnabas wolei Saulus tolomodu bo ode ola-U̒ , alihu timongolio mokalaja mao̒ kalaja umaa tilantu-U̒ olimongolio . "
44013003	Lapatao̒ lopuasa wau lodua̒ mola timongolio lopodutu ului̒ mongolio toitaato lei Barnabas wolei Saulus tulusi longutolio olimongolio duulota .
44013004	Sababu ilutolia lo Rohullah , tei Barnabas wolei Saulus lomonggata mola ode Seleukia . Mola lonteeto timongolio lobite ode pulo Siprus .
44013005	Tou̒ leidungga mola ode Salamis , timongolio helo pohabari tahuda lo Allahu Taa̒ala to bebee-leyaalo potabiaala lo Yahudi . Tei Yahya Markusi lomantu olimongolio tononao̒ limongolio .
44013006	Ngoa̒amila pulo boito yilontale limongolio demola Papos . Mola teto timongolio lodunggaya wolo taulo Yahudi ngota , tai̒lunte Bar Isa . Tio tamoo-sihiria helongaku batangalio nabi .
44013007	Tei Sergius Paulus , gubolonulu lopulo boito yito sahabati modudulo lo tamoo-sihiria boito . Ti Gubolonulu boito yito ngotaalio lo tamotoloo̒ wau molinepo . Tio lotiangai olei Barnabas wolei Saulus , sababu tio motohilaa modungohe tahuda lo Allahu Taa̒ala .
44013008	Bo tei Barnabas wolei Saulus hetilehengi lei Elimas ahali losihiri boito , sababu tei Elimas , ( uitolo tanggulio tobahasa lo Yunani ) helo tolopani alihu ti gubolonulu boito diila bolo palacaya li Isa .
44013009	Bo tei Saulus -- tailuntelio olo Paulus -- kiluwaasa lo Rohullah , tilinggula tio lolontongo taa̒ahali losihiri boito ,
44013010	lapatao̒ loloi̒ya mao̒ , " Wuu tamoo-himbuloa tutu , walao̒ jahanama ! Yio̒ musu lo totoonulalo umopiohe . Yilongola yio̒ diila mohuheli mongantulu patuju lo Allahu Taa̒ala u mopoa̒ahu manusia ?
44013011	Botia bilohi , Eeya mamo hukuumani mai olemu ! Yio̒ mamowali pitoo̒ tunggula yio̒ diilalo mowali moo̒onto tinelo mato lodulahu tou̒ ngopee̒ wakutu mola . " Tosaa̒tilo boito tei Elimas maloo̒laasa woluo wambulo moitomo lolau̒bei matolio , tilunggula tio bolo oa̒apao̒-oa̒apao̒ monao̒ hemo lolohe tamo dedea̒ olio .
44013012	Tou̒ ti gubolonulu boito loo̒onto mao̒ wolo u malotoduo mai , tio palacaya li Isa ; sababu tio lolinggolabe daa̒ tomimbihu pongaajali lo Eeya .
44013013	Lonto Papos , tei Paulus wau mongo sahabatilio lobite ode Perga to Pampilia . Mota teto tei Yahya Markusi lololaa mao̒ olimongolio , tulusi luli lohualinga ode Yerusalemu .
44013014	Lonto Perga , timongolio lopo tolonga mola lononao̒ limongolio ode Antiokhia to Pisidia , lapatao̒ todulahu Saabati timongolio mota lotihuloa̒ tobele potabiaalo .
44013015	Lapatao̒ Buku lei Musa wau Buku lomongo nabi pilobacalio mao̒ , mongo tau̒wa lobele potabiaalo boito lopoa̒hu taa lohintu olei Paulus wolo mongo sahabatilio , " Mongo wutato , wonu mongo wutato bolo o naseehati hitua-tuawua ode tau-tauwalo botie , yi toduwolo umopo tunggulao̒ naseehati boito . "
44013016	Tei Paulus matilimihula mola , tulusi longohi mao̒ isalati lo uluu̒lio , lapatao̒ loloi̒ya , " Mongo wutato bangusa lo Isirai̒lu wau ngoa̒amila mongo wutato wewolio tewe tamo dungohe to Allahu Taa̒ala ! Nte dungohi mai watia :
44013017	Allahu Taa̒ala lobangusa Isirai̒lu malo lulaoto linene moyaanto , wau lohutu mai bangusa botie bangusa udaa̒ tou̒ timongolio hibiluloa̒wa to Masiri debo odelo tau deli . Lapatao̒ wolo kawasa uleidaa̒ lo Allahu Taa̒ala lodelo olimongolio yilumualo lonto Masiri .
44013018	Tio sabari topii̒li wau huhutu limongolio tohuta datahu u luasi daa̒ wau delita wopato pulu lotaunu mola hiheolio .
44013019	Pitu bangusa hebilinasaa-Lio tolipu lo Kanaa̒n u lolaya-layadeo̒ lipu boito ode bangusa lo Isirai̒lu alihu lipu boito mowali haku limongolio .
44013020	Ngoa̒amilalo boito pohupohutu ngotilonggadu wopato hetuto limo lopulu lotaunu mola hiheolio . Lapatao̒ lolaya-layadeo̒ lipu lo Kanaa̒n boito , Allahu Taa̒ala malongohi olimongolio mongo hakimu . Hakimu pulitio yito Nabi Semuel .
44013021	Lapatao̒ timongolio malohile olongia ngota . Allahu Taa̒ala longohi olimongolio olei Saulu walae̒e Kisi lonto suku bangusa Benyamini lowali olongia limongolio wopato pulu lotaunu mola hiheolio .
44013022	Lapatao̒ Allahu Taa̒ala lopohinggi olio lonto huhuloa̒lio , Allahu Taa̒ala malo mudua̒ poli olei Dauda lowali olongia limongolio . Wau utieelo upilo tahuda lo Allahu Taa̒ala pasali olei Dauda , ' Wau̒ maloo̒ dungga olei Dauda Walae̒e Isai boito ngotaalio lo tamoo̒ sanangi hilaa-U̒ . Tiolo taa mamohutu u otohilaa-U̒ . '
44013023	Lonto wali mola lei Dauda boitolo Allahu Taa̒ala lopohetu ode Bangusa lo Isirai̒lu ngotaalio Olongia Tamoo-poa̒ahua , debo odelo umaa pilodanti-Lio mai . Wau ti Isa boitolo Olongia Tamoo-poa̒ahua boito .
44013024	Tou̒ ti Isa diipo lolumula loponao̒ tuugasi-Lio , tei Yahya malo pongiibode ode tau-tauwalo Isirai̒lu alihu timongolio molilihu monto dusa limongolio wau mei̒lihu .
44013025	Wau tou̒ mamembideo̒ mopulito kalajaalio , tei Yahya loloi̒ya ode tau-tauwalo , ' Tatoonu watia botie modudua̒ huhama limongoli ? Watia diila taa u heimaa limongoli . Poo̒toloma mao̒ , Tau boito mamei dungga mai mobuulota wolaatia ; u mongua̒deo̒ tali lo sapatu-Lio olo watia diila paatuti . '
44013026	Mongo wutato wali mai lei Abraham , wau ngoa̒amila Mongo wutato tawewolio tewe tamo dungohe to Allahu Taa̒ala ! Allahu Taa̒ala malolao mai ode olanto habari u mopoa̒ahu boito ;
44013027	Sababu tahi biluloa̒wa to Yerusalemu wau mongo tau̒wa limongolio diila mongalati deu̒ Tiolo tamoo-poa̒ahua boito . Timongolio diila mongalati pongaajali lomongo nabi u hepo bacaalio timii̒du Saabati , tilinggula timongolio malo hukuumani li Isa . Bo tumbao̒ wolo helohutu u odito boito timongolio maloo̒ sababu deu̒ wolo upilo nubuwati lomongo nabi boito lotoduo mai .
44013028	Eleponu timongolio diila loo̒dungga u hitua-tuawua olo to o-Lio upaatuti pohukuu-maniyalo o-Lio lo hukuumani mate , bo timongolio lohile mao̒ olei Pilatus alihu Tio pateelo mate-mateelo mao̒ .
44013029	Wau lapatao̒ timongolio yilapato loponao̒ ngoa̒amilalo u malei tuladu todelomo Kitabi pasali o-Lio , timongolio lopo tuhutai milate-Lio lonto ayu salipu , tulusi lopobalata o-Lio todelomo kuubulu .
44013030	Bo Allahu Taa̒ala luli lopo tumulai o-Lio lonto opopate .
44013031	Lapatao̒ oduduu-laheelio mola hiheolio Tio helonao̒ mai lopobilohe batanga totau-tauwalo talonao̒ mai wo-Lio lonto Galilea ode Yerusalemu . Timongolio boitolo tamasaatia lowali mongo sakusii-Lio ode bangusa lo Isirai̒lu .
44013032	Oditolio , masaatia botie ami mopo tunggulai Habari Mopiohe boito olemu : Wolo u mapilo dantia lo Allahu Taa̒ala odeli nene moyaanto ,
44013033	uito mapilohutu-Lio olanto lou̒ luli lopo tumulai li Isa lonto opopate . Sababu todelomo Jaburu oluolio woluo tulatulade odie , ' Yio̒olo Walau̒u-U̒ , todulahee botie Wau̒ malowali ti Paapa-Mu . '
44013034	Allahu Taa̒ala maluli lopo tumulai o-Lio lonto opopate . Botia Tio diilalo tamoo̒lasa opopate todelomo kuubulu . Pasali losua̒li boito Allahu Taa̒ala lotahuda , ' Wau̒ mamongohi mai Ole-Mu danti mantali u tantu mae̒elalo , umaa pilodanti-U̒ odelei Dauda . '
44013035	Odito olo todelomo ayati wewo loi̒-loi̒ya , ' Yio̒ diila tamopoluli Wato-Mu taa tatapu wau molotolo hilao boito mohutodu todelomo kuubulu . '
44013036	Tei Dauda mailate wau yilobungio olo pee̒-pee̒enta wolinenemoyaalio , lapatao̒ tio lohutu mao̒ wolo u pilei̒hutu lo Allahu Taa̒ala olio . Milate lei Dauda olo malo aantulu ngoa̒amilalo .
44013037	Boti Isa , taluli pilopo tumulai lo Allahu Taa̒ala lonto opopate , ti Isa boito diila loa̒antulu sama-samaata .
44013038	Sababu uito Mongo wutato , wajibulio otaawa mao̒ limongoli deu̒ motimbulude li Isa botieelo habari pasali lou̒ ponga-mbungualo dusa pilopo habari de olemu ; wajibu otaawa mao̒ limongoli deu̒ timii̒du taa palacaya o-Lio , lopato-Lio monto totoonulalo dusa udiila mowali lulutolo motimbulude to papaa-lentawalo Allahu Taa̒ala upilopo tunggulai lei Musa .
44013039	
44013040	Uito sababuulio timongoli musi mopoo̒ tuoto mopio-piohulo mao̒ , alihu diila bolo motoduo mai ode limongoli wolo uiloi̒ya lomongo nabi odie mola ,
44013041	' Poo̒tuota mao̒ tio̒otutua , wuu timongoli tau-tauwalo tao̒hilaa mohina ! Timongoli mamo linggolabe , tulusi mate ! Sababu tojamani botie Wau̒ donggo hemohutu mai hitua-tuawua u timongoli lohihilao diila tamo malacaya mao̒ , eleponu woluo tamo tombangai uito olimongoli . ' "
44013042	Tou̒ tei Paulus wolei Barnabas lololaa mao̒ bele potabiaalo boito , tau-tauwalo tobele potabiaala boito lohile olimongolio muli mohualingai todulahu Saabati talutalu mai , u lebe motombango wumbutio mola pasali lo susuu-aliyaalo boito .
44013043	Lapatao̒ tau-tauwala boito yilumualao̒ lonto bele potabiaala boito , tei Paulus wolei Barnabas tilunuhe lotaa dadaata taulo Yahudi wau bangusa wewo tamaa tilumuwoto agama lo Yahudi . Yi mongo rasulu boito lonaseehati mao̒ olimongolio alihu timongolio tulusi motiwunela to odehu hilao̒ lo Allahu Taa̒ala .
44013044	Todulahu Saabati wumbutio mola , ngopee̒ ngoa̒amila tau tokota boito lonao̒ mai lodungohe tahuda lo Eeya .
44013045	Tou̒ tau-tauwalo Yahudi loo̒onto taa dadaata boito , timongolio lohiihia daa̒ . Timongolio malohina olei Paulus wau helo tehengi ngoa̒amila uiloi̒yaalio .
44013046	Tumbao̒ bo lebe buheli tei Paulus wolei Barnabas helo bisala lou̒ juujulu . Timongolio loloi̒ya , " Tahuda lo Allahu Taa̒ala memangi wajibu potunggulopo ode limongoli . Bo sababu timongoli diila mohuto mololimo uito , timongoli malolantu lohihilao deu̒ timongoli diila paatuti mololimo tutumulo utuutu wau ohiheo-hiheolo mao̒ . Wau botia ami mamololaa mao̒ olimongoli wau monao̒ ode bangusa wewo .
44013047	Sababu utieelo palenta mai lo Eeya olami ; Eeya lotahuda , ' Wau̒ malolantu mai olimongoli lowali tinela tuwau ode tau-tauwalo bangusa wewo tadiila bangusa lo Yahudi , alihu timongoli mopotoduo mai osalaamati ode ngoilanggubu dunia . ' "
44013048	Towakutu tau-tauwalo bangusa wewo tadiila Yahudi loo̒dungohe uito , timongolio leengahe daa̒ , lapatao̒ helomuji-muji tahuda lo Eeya . Wau tau-tauwalo tamaa tilantu mai lo Allahu Taa̒ala u moo̒tapu tutumula utuutu wau ohiheo-hiheolo mao̒ , tau-tauwala boito palacaya .
44013049	Tahuda lo Eeya olo malo loladulo mola ode utoonulalo mao̒ to ngoilanggubu madala boito .
44013050	Bo taduduulaa̒ lokota boito wau mongobua lonto kaumu lotau-tauwalo talailaio̒ tamoohe to Allahu Taa̒ala , mapilopatu lotau-tauwalo Yahudi . Timongolio helo potoodei polomuusua tolei Paulus wolei Barnabas , wau lopolahi olimongolio duulota lonto madala boito .
44013051	Yi mongo rasulu boito malo polotaa̒a peaahuo̒ to oa̒ati mongolio totalu lotaa dadaata boito odelo poe̒ela , lapatao̒ malonao̒ ode Ikonium .
44013052	Tahidudua̒ to Antiokhia leengahe daa̒ wau kiluwaasa mai lo Rohullah .
44014001	Tei Paulus wolei Barnabas loo̒toduo mai sua̒li u tutuuwauwa to Ikonium . Timongolio lonao̒ mota olo ode bele potabiaalo taulo Yahudi wau helo bisala teto odito rupalio tilunggula ngohuntua taulo Yahudi wau taa diila Yahudi lowali palacaya li Isa .
44014002	Bo tau-tauwalo Yahudi tadiila mohuto palacaya , helo popatu totau-tauwalo tadiila Yahudi , tilunggula timongolio malo lonuo̒ totau-tauwalo tapalacaya li Isa .
44014003	Sababu uito tei Paulus wolei Barnabas lotibiluloa̒ lohiheo teto . Wau wolo buheli timongolio helo bisala pasali ponu lo Eeya . Yi Eeya olo lopobukuti mai deu̒ habari limongolio pasali loponu-Lio boito otutu ; Tio lohudu mai olimongoli okawasa u mohutu totoonulalo u moo̒linggolabe wau susuu-aliyaalo upolu-polutuo̒ .
44014004	Bo ulipu lokota boito malo hulinggila ngota timongota ; woluo talo tiwambao̒ wolo taulo Yahudi wau woluo talo tiwambao̒ wolo mongo rasulu boito .
44014005	Lapatao̒ tau-tauwalo Yahudi wolo mongo tau̒walio pee̒-pee̒enta wolo tadiila Yahudi malo heehea̒ loposikisa wau lolembai̒ mongo rasulu boito wolo botu .
44014006	Bo mongo rasulu boito malo ngalati lo owowoluwoa boito , lapatao̒ lolahi mola ode Listra wau Derbe , deu̒ito-yito kokoo-tawaalo to Likaonia , wau ode madala topalitio .
44014007	Mola teto timongolio luli lopohabari Habari Mopiohe boito .
44014008	To Listra woluo talolai̒ ngota u oa̒atio didu mowali monao̒ anggadu pilotutulio mai , tilunggula tio diila pee̒enta mao̒ loo̒wali lonao̒ , sababu oa̒atio molulupuhe daa̒ .
44014009	Tau boito hulohuloa̒a mola teto modungohe olei Paulus hemobisala . Tei Paulus loo̒onto deu̒ tau boito palacaya wau sababu uito tio lowali piloo̒ luliilio . Yi tei Paulus lomiloheo̒ olio ,
44014010	wau wolo suala daa̒ tei Paulus loloi̒ya mao̒ , " Tihuloolo mola motulidu ! " Tau boito tilumayango tilimihulo tulusi lonao̒ .
44014011	Tou̒ taa ngohuntua boito loo̒onto mao̒ wolo u pilohutu lei Paulus , timongolio malo nguatio̒ todelomo bahasa Likaonia , " Dedeewaalo malo tuhutai ode dunia wolo batanga lomanusia . "
44014012	Lapatao̒ tei Barnabas ilunte limongolio Jeus , wau tei Paulus ilunte limongolio Hermes , sababu tio-tioolo tahelo bisala .
44014013	Ti Iimamu Dewa Jeus , u kuiliilio woluo totalu lokota , lonao̒ mai lodelo sasaa-piyaalo ulai̒ wau bubuu-ngawaalo ode huhebu hulubangi lokota . Tio motohilaa modudua̒ wolo taa dadaata boito u mopodewo bake ode mongo rasulu boito .
44014014	Tou̒ tei Barnabas wolei Paulus loo̒dungohe wolo utohilaa lotaa dadaata boito , timongolio malongai-ngaidinga boo̒ limongolio sambela hitetea̒ ode huungo lotaa dadaata boito , lapatao̒ longuatio̒ ,
44014015	" Wuu , yilongola timongoli helohutu utie ? Ami botie manusia olo debo odelo Wutato ! Ami meeteea mai mopohabari Habari Mopiohe ode limongoli alihu timongoli mololaa mao̒ susuu-aliyaalo udiila ohuna botie wau monao̒ mai ode Allahu Taa̒ala tatumu-tumulo , talo powali hulungo wau dunia wau deheto boli ngoa̒amila uwoluo todelomio .
44014016	Tomaasa uilalu mola Allahu Taa̒ala helo poluli babaa-ngusawalo hitumula lodudua̒ utohilaa limongolio ngota-ngota .
44014017	Bo diila ilolipata-Lio longohi mai bubuu-kutiyaalo pasali lobatanga-Lio , deu̒ito-yito lou̒ lohutu umopiohu . Tio lopo tuhutai didi olemu lonto hulungo wau tilapulo huta to sembolio . Tio longohi mai ua̒alo olemu wau loposanangi hilaamu . "
44014018	Bo penu boli wolo tataa-heyaalo boito donggo mototola olo ode mongo rasulu boito molanggu totau-tauwala boito mopodewo bake ode limongolio .
44014019	Dengolo lota taulo Yahudi talonao̒ mai ode Listra lonto Antiokhia to Pisidia wau lonto Ikonium helo heingo taa dadaata boito lotiwambao̒ ode limongolio . Timongolio lolembai̒ olei Paulus wolo botu , lapatao̒ lodedea̒ olio ode bulemengo kota . To lantobi mongolio tio mailate ,
44014020	bo tou̒ tau-tauwalo tapalacaya teto tilimihulao̒ topalitio , tio lobongu mola wau luli tilumuwoto mota ode kota . Loombulio mola tio lomonggato ode Derbe pee̒-pee̒enta wolei Barnabas .
44014021	To Derbe , tei Paulus wolei Barnabas helo pohabari Habari Mopiohe boito wau ngohuntua talowali palacaya li Isa . Lapatao̒ uito timongolio luli lohualinga ode Listra , tulusi ode Ikonium , tulusi ode Antiokhia to Pisidia .
44014022	To kokoo-tawaalo boito timongolio helo poo̒lotolo hilaa lo tahidudua̒ li Isa wau helo nasehati to tahidudua̒ boito alihu debo palacaya li Isa . " Ito wajibu meimulopo modutolo dadaata deu̒yito ito mamoo̒ toduo mai usanangi tutu to Dunia Bohu lo Allahu Taa̒ala , " odieelo mola mongo rasulu boito helo ngaajali to tahidudua̒ li Isa to kokoo-tawaalo boito .
44014023	Wau totimii̒du jamaa̒ , tei Paulus wolei Barnabas helomuduo̒ mongo tau̒wa ode jajaa-maa̒alo boito . Lapatao̒ wolo dua̒ wau puasa , timongolio helohudu mola mongo tau̒wa boito ode Eeya tahe palacayawa limongolio boito .
44014024	Lapatao̒ uito tei Paulus wolei Barnabas lopo tolonga mola lononao̒ limongolio lolibaya tomadala lo Pisidia wau demola Pampilia .
44014025	Wau lapatao̒ timongolio helo pohabari tahuda lo Allahu Taa̒ala to Perga , timongolio malonao̒ ode Atalia .
44014026	Lonteeto timongolio luli lobite ode Antiokhia . Ui-uitolo kota tambati u muloololio mai timongolio yiludulio ode odehu hilaa lo Allahu Taa̒ala , alihu timongolio mohutu mao̒ kalaja u botia mapiloo̒ lapato limongolio .
44014027	Tou̒ leidungga mola ode Antiokhia , timongolio malongambu mai tau-tauwala lonto jamaa̒ boito , tulusi lohungguli mao̒ olimongolio wolo u mapilohutu lo Allahu Taa̒ala lotimbuludei olimongolio . Timongolio lohungguli mao̒ olo pasali woloolo mola Allahu Taa̒ala malomuo̒ dalalo alihu tau-tauwalo tadiila Yahudi palacaya li Isa .
44014028	Tokota boito tei Paulus wolei Barnabas lotibiluloa̒ lohiheo wolo tau-tauwalo tapalacaya .
44015001	Dengolo lota talonto Yudea lonao̒ mai ode Antiokhia wau helo ngaajali tau-tauwalo tapalacaya to Antiokhia boito deu̒ wonu timongolio diila tunaalo modudua̒ butoe̒e Musa , timongolio diila mowali moaahu .
44015002	Tei Paulus wolei Barnabas helo tehengi daa̒ huhama lotau-tauwala boito . Pulitio tilantulio mao̒ alihu tei Paulus wolei Barnabas wolo dengolo lota wewolio lonto Antiokhia lonao̒ ode Yerusalemu mola mobisala sua̒li boito wolo mongo rasulu wau mongo tau̒wa mola teto .
44015003	Jamaa̒ to Antiokhia lodepita olimongolio demota bulemengo kota , lapatao̒ timongolio lonao̒ loli Penesia wau Samaria . Mola teto timongolio lohungguli mao̒ woloolo mola tau-tauwalo tadiila Yahudi malohudu batanga limongolio ode Allahu Taa̒ala . Habari boito helo eengahe daa̒ totau-tauwalo tapalacaya mota teto .
44015004	Tou̒ timongolio leidungga mola ode Yerusalemu , timongolio tilolimolio lou̒ mopiohe lojamaa̒ , wau lomongo rasulu wolo mongo tau̒wa . Tulusi timongolio lohungguli mao̒ ode tau-tauwala boito pasali lou̒ ngoa̒amilalo umaa pilohutu lo Allahu Taa̒ala lotimbuludei olimongolio .
44015005	Bo dengolo lota talonto kaumu lo Parisi tamaa pilalacaya , tilimihula mola wau loloi̒ya , " Tau-tauwala bangusa wewo tamaa pilaracaya boito wajibu tunaalo wau wajibu olo modudua̒ butoe̒e Musa . "
44015006	Lapatao̒ mongo rasulu wau mongo tau̒wa malo tia̒mbu u lobiisalawa sua̒li boito .
44015007	Lohiheo daa̒ timongolio tutuuloa̒ lo pikiilangi . Pulitio tei Petrus matilimihulo wau loloi̒ya , " Mongo wutato ! Otaawa limongoli lohihilao deu̒ dengolo wakutu mola uilalu mao̒ Allahu Taa̒ala malo lulaotai olau̒ to wolotamu u mopohabari Habari Mopiohe boito totau-tauwalo tadiila Yahudi , alihu timongolio olo modungohe wau momalacaya .
44015008	Wau Allahu Taa̒ala tamotota hilaa lomanusia malo pobilohei deu̒ Tio lololimo olimongolio ; Tio lopo bilohei sua̒li boito wolo longohi olimongolio Rohullah tutuuwauwa odelo u mailohi-Lio mai olanto olo .
44015009	Allahu Taa̒ala diila lopo hihiihede olanto woli mongolio . Allahu Taa̒ala lopo mantali hilaa limongolio sababu timongolio palacaya .
44015010	Naa , wolo sababuulio timongoli botia motohilaa moluwali to Allahu Taa̒ala wolo longohi tuwaulio uwajibu mobuheeto to tahidudua̒ botie , lebe-lebe pomao̒ tinenemoyaanto wau penu boli ito lohihilao diila mambo mohutu mao̒ uito ?
44015011	Bolii̒o mao̒ , ito palacaya wau ito piloa̒ahu sababu lodehu hilaa li Isa Eeya ; odito olo timongolio . "
44015012	Yi malei poo̒oyolo mola ngoa̒amila tahia̒mbua teto . Lapatao̒ timongolio malo dungohe olei Barnabas wolei Paulus luli lohungguli mao̒ ngoa̒amila u moo̒linggolabe wau susuu-aliyaalo upolu-polutuo̒ u mapilohutu lo Allahu Taa̒ala lotimbuludei olimongolio towolota lotau-tauwalo bangusa wewo tadiila Yahudi .
44015013	Tou̒ timongolio yilapato lobisala , tei Yakobus loloi̒ya , " Mongo wutato ! Nte dungohi mai watia .
44015014	Tei Simon boheli lotombangai woloolo mola Allahu Taa̒ala tou̒ bohulio helo poo̒tuoto totau-tauwalo tadiila Yahudi , wolo makusudu molulaotao̒ towolota limongolio tau-tauwalo wewo tamaa mowali umati-Lio .
44015015	Uito lotuuu̒de lou̒ mapilo nubuwati mai lomongo nabi . Sababu woluo tulatuladu odie mola ,
44015016	' Lapatao̒ uito Wau̒ mamuli meidungga mai , ' tahuda lo Eeya , ' Wau̒ mamuli momongu bele lei Dauda u malo lohubu , wau mopoo̒ pioheo̒ tuodio , lapatao̒ muli mopotihula mola ;
44015017	alihu ngoa̒amila taa donggo ilolabita boito mololohe Eeya , pee̒-pee̒enta wolo ngoa̒amila bangusa wewo tadiila Yahudi tamaa tiliangu-U̒ u lowali miliki-U̒ . ' Odi-odieelo mola tahuda lo Eeya ,
44015018	tamaa lopoo̒taa mai sua̒li boito anggadu muloololio mai . "
44015019	" Oditolio moduduo̒ huhama lowatia , " ualei Yakobus , " ito diila mowali moposuusa tau-tauwalo tadiila Yahudi boito tamohudu batanga ode Allahu Taa̒ala .
44015020	Bo ito musi moluladee mota tuladu ode limongolio wau monaseehati alihu timongolio diila molamela ua̒alo najisi u mapilo dewo limongolio ode balaahala , meaambo molamela tapu lo binatangi uilate tilingoloo̒ , meaambo molamela duhu ! Wau olo alihu timongolio mopo halahu batanga monto totoonulalo huhutu u huloto .
44015021	Sababu butoe̒e Musa maa anggadu muloololio mai hepilo bacalio totimii̒du dulahu Saabati to bebee-leyaalo potabiaalo , wau hepilo habari to ngoa̒a̒amila kota . "
44015022	Mongo rasulu wau mongo tau̒wa , pee̒-pee̒enta wolo ngoa̒amila pongawaa̒ lojamaa̒ boito lolantu u molulaoto dengolo lota towolota limongolio tamaa utoliyalo ode Antiokhia pee̒-pee̒enta wolei Paulus wau Barnabas . Yi timongolio malo lulaotao̒ olei Silas wolei Yudas tai̒lunte olo Barsabas Taduulota botie yito tahimuloa lo ulipu towolota lotau-tauwalo tapalacaya to Yerusalemu .
44015023	Pee̒-pee̒enta wolo mongo utolia boito timongolio lolao olo tuladu ngopita u tingohio odie mola , " Ode ngoa̒amila mongo wutato taa asaliilio mai lonto babaa-ngusawalo wewo tadiila Yahudi , tahi biluloa̒wa to Antiokhia , Siria wau Kilikia . Salamu monto olami , mongo rasulu wau mongo tau̒wa , deu̒ito-yito mongo wutatumu .
44015024	Ilodungohe lami woluo dengolo lota towolota lami tamaa lonao̒ mola ode limongoli wau lopo tolonggalo wau lopolingu olimongoli wolo popoo-ngajaliyalo limongolio . Lebe-lebe pomao̒ ami diila lopoa̒hu mola olimongolio lohutu sua̒li boito .
44015025	Uitolo sababuulio ami malo dulohupa wau ngoa̒amilalo akolo u mamo lulaotao̒ dengolo lota wau molao mola olimongolio ode olemu . Timongolio mamonao̒ pee̒-pee̒enta wolo Wutato Barnabas wolei Paulus tao̒tolia̒ngo lami .
44015026	Taduulota botie yito tamaa lohudu nyawa limongolio sababu Eeyanto Isa Almasi .
44015027	Oditolio , ami molao mola olei Yudas wolei Silas ode Mongo wutato . Timongoliolo tamaa mopo tunggula lohihilao wolo loi̒ya ode limongoli habari u tulatuladee todelomo tuladee botie olo .
44015028	Rohullah maa̒akolo -- wau ami olo akoro -- alihu timongoli diila mao̒ wohialio totoonulalo u wawaa-jibuwaalo ulebe mobuheeto wolo u wawaa-jibuwaalo u palaluwola botie wambao̒ :
44015029	diila mao̒ polamela ua̒alo umaa pilodewo ode balaahala ; diila mao̒ polamela duhu , diila mao̒ polamela tapu lo binatangi uilate tilingoloo̒ , wau pohalaheo̒ monto huhuu-hutuwaalo u huloto . Wonu timongoli mopohalahu batanga monto susuu-aliyaala boito , timongoli malohutu u mopiohe . Bo oditopo , pohileaala dua̒ moa̒ahu ! "
44015030	Lapatao̒ losalaamua mao̒ , timongolio tailaolio boito lomonggato ode Antiokhia . Mola teto timongolio loloduo ngoa̒amila pongawa̒a lo jamaa̒ lotia̒mbu lapatao̒ lopobaca mao̒ tuladee boito .
44015031	Tou̒ popoo-ngawaalo jamaa̒ boito lobaca tuladee boito , timongolio silanangi daa̒ tuango tuladu boito uloo̒ liyango hilaa limongolio .
44015032	Tei Yudas wolei Silas , deu̒ito-yito nabi olo , lohiheo hipo bisalawa wolo mongo wutato tapalacaya to Antiokhia boito , helongohi mao̒ sumangati wau obobuheli olimongolio .
44015033	Lapatao̒ tei Yudas wolei Silas lotibiluloa̒ mola teto dengolo mola hiheolio , tau-tauwalo tapalacaya to Antiokhia boito luli lolao olimongolio wau lopoa̒hu olimongolio lopo tunggulao̒ salamu ode tau-tauwala talolao mai olimongolio . [
44015034	Bo tei Silas lolantu mao̒ u debo lotibiluloa̒ to Antiokhia . ]
44015035	Tei Paulus wolei Barnabas olo lotibiluloa̒ dengolo mola hiheolio to Antiokhia . Mola teto timongolio helo ngaajali wau lopohabari tahuda lo Eeya pee̒-pee̒enta wolo taa dadaata wewolio .
44015036	Diila lohiheo lapatio mao̒ tei Paulus loloi̒ya odelei Barnabas , " Duloolo ito muli momilohe mongo wutato tapalacaya li Isa to ngoa̒amila kota tou̒toonu umapilo habariyanto mao̒ tahuda lo Eeya ; alihu ito moo̒onto woloolo mola owowoluwoa limongolio . "
44015037	Tei Barnabas ohilaa modelo olei Yahya Markusi ,
44015038	bo tei Paulus molaasa diila mopiohe modelo olei Markusi , tadiila mohuto mokalaja pee̒-pee̒enta woli mongolio wau malo lolaa mao̒ olimongolio to Pampilia .
44015039	Yi tei Paulus wolei Barnabas malo hahaamawa daa̒ tilinggula pulitio timongolio lobuua̒la : tei Barnabas malohama olei Markusi wau lobite wolio ode Siprus .
44015040	Tei Paulus lolulaoto olei Silas tulusi lomonggato wolio lapatio mao̒ mongo wutato tato Antiokhia boito lohudu olimongolio ode odehu hilaa lo Eeya .
44015041	Timongolio olo lomalita Siria wau Kilikia ; mola teto timongolio helo poo̒lotolo hilaa lo jajaa-maa̒alo .
44016001	Tei Paulus lopo tolonga mola lononao̒lio ode Derbe , lapatao̒ ode Listra . Mota teto woluo talolai̒ ngota , muri li Isa tanggulio Timotius . Tiilolio Yahudi ngota , tamalo malacaya li Isa ; bo tiyamolio taulo Yunani .
44016002	Towolota lotau-tauwalo tapalacaya tahi biluloa̒wa to Listra wau Ikonium , tei Timotius otaawa lotaa dadaata odelo taa mopiohe .
44016003	Tei Paulus motohilaa alihu tei Timotius modudua̒ wolio ; sababu uito tio loluuna olei Timotius . Tio lohutu uito , sababu tau-tauwalo Yahudi to madala boito ngoa̒amila motota deu̒ tiyamo lei Timotius ngotaalio lo Yunani .
44016004	Totimii̒du kota unilao̒ limongolio , timongolio helo potunggulao̒ ode tau-tauwalo tapalacaya to pupuu-tusaniyalo u matilantu lomongo rasulu wau mongo tau̒wa to Yerusalemu . Timongolio helo naseehati tomongo wutato tamalo malacaya boito alihu modudua̒ wuwuu-uduwaalo boito .
44016005	Yi jajaa-maa̒alo boito i̒loduhenga mola lotolo iimanilio , wau timii̒du dulahu hei̒lo duhenga mola jumulaalio .
44016006	Rohullah diila longohi olei Paulus wolei Silas mopo loladu tahuda lo Allahu Taa̒ala to polopinsi lo Asia . Oditolio nonao̒ limongolio pilopo tolonga mola limongolio ode madala lo Prigia wau Galatia .
44016007	Tou̒ leidungga mola , ode sipatana lo Misia , timongolio mohimontala tumuwoto ode polopinsi lo Bitinia , bo Rohu li Isa lodini olimongolio odito mola .
44016008	Oditolio timongolio lolaapata to Misia wau tulusi ode Troas .
44016009	Huilio mao̒ , to Troas , tei Paulus loo̒onto tuwaulio lobibilohu . Todelomo bibilohio boito tio loo̒onto taulo Makedonia ngota tihutihula totalulio sambela hemohile lou̒ tio̒otutua alihu tio monao̒ ode Makedonia mola motulungi olimongolio .
44016010	Lapatao̒ tei Paulus loo̒toduo mai bibilohe boito , ami lato lotidapa-dapato u lonao̒ mola ode Makedonia . Sababu wolo yakini ami lolantu mao̒ deu̒ Allahu Taa̒ala malo poa̒hu olami mopohabari Habari Mopiohe boito ode tau-tauwala mola teto .
44016011	Ami lololaa mao̒ Troas wau lobite tulusi ode Samotrake , wau loombulio mola ode Neapolis .
44016012	Lonteeto ami ode Pilipi , kota tuwau tobohulo madala Makedonia . Pilipi yito kiluwaasa bele biluloa̒ saaha li olongia lo Roma . Mola teto ami lotibiluloa̒ dengolo hui mola .
44016013	Todulahu Saabati ami lonao̒ mota ode biihu dutula to bulemengo huhebu hulubangi lokota , sababu to pongolaasa lami teto woluo tambati potabiaalo duo̒lo taulo Yahudi . Lapatao̒ ami malo tihuloo̒ wau lobibii-salawa wolo mongobua tahi ambua totambati boito .
44016014	Ngotaalio limongolio yito tamoo-dahangia kaingi lailoumu , tai̒lunte Lidia wau asaliilio mai lonto Tiatira . Tio motolia̒ngo to Allahu Taa̒ala , yi Eeya malo ngoliyoo̒ hilaalio alihu tio mololimo wolo upilo ngaajali lei Paulus olio .
44016015	Ti Lidia wau ngotuango belelio yiluhualio . Lapatao̒ yilihualio tio loloduo̒ olami . Ualio mao̒ , " Wonu Mongo wutato molaasa u watia otu-otutuulo mao̒ malo malacaya li Isa , toduwolo motihangata tobele lowatia . " Tulusi tio helo huntula alihu ami moduduo̒ hihiilelio .
44016016	Todulahee tuwau tou̒ ami donggo hinao̒wa ode tambati podua̒alo , ami lodunggaya wolo taabua ngota ; tio wato . Taabua boito kiluwaasa lorohu u moleeto umoo̒ laamali popoo-lou̒tiyalo umamei dungga mai . Wolo topo laamalia paladu lotau , taabua boito hemoo̒ pae̒eda daa̒ odeli mongo tuanilio .
44016017	Taabua boito lodudua̒ tulusi wambao̒ olei Paulus wau wolami sambela wuwa-wuwaatia̒ , " Tau-tauwala botie wato lo Allahu Taa̒ala Taa Laba-labaalo molaio̒ ! Timongolio lonao̒ mai mopoo̒taa to Mongo wutato woloolo mola pohuliilio timongoli mowali moa̒ahu ! "
44016018	Dengolo hui mola hiheolio taabua boito mololaalaaita hemo nguatia̒ odito . Oditolio tei Paulus madiilalo loo̒sabari , tilunggula tio maloili , tulusi loloi̒ya mao̒ ode rohu boito , " To tangguli Isa Almasi wau̒ momalenta olemu polahilo monto taabua botie ! " Tou̒ boitolo olo rohu boito lololaa mao̒ taabua boito .
44016019	Tou̒ timongo tuanilio longalati mao̒ deu̒ hiangi mongolio upoo̒ tapulalo doi madiduu̒ , yi timongolio loheu̒pa olei Paulus wolei Silas , wau duduulotalo diledei̒ mongolio ode tanalapa mota pilopo taluolio wolo tawaajibu .
44016020	Timongolio lopotaluo mao̒ olei Paulus wolei Silas ode tahidihima pantungo pamalenta lo Roma , lapatao̒ loloi̒ya mao̒ , " Tau-tauwala botie taulo Yahudi . Timongolio tahelo potoodei tolonggalo tokota botie .
44016021	Timongolio helo poa̒hu tau moponao̒ adati obobiasa u bubuu-lemenga wolo bubuu-too̒onto , tau-tauwalo Roma . Ito diila mowali mololimo meaanto moduduo̒ adati obobiasa boito ! "
44016022	Taa dadaata olo lodudua̒ loluhu olei Paulus wolei Silas ; wau tahidihima pantungo lo pamalenta malo ngaidinga boo̒ u hipakea to rasulu duulota boito lapatao̒ lopoa̒hu tau lomuboa̒a olimongolio duulota .
44016023	Lapatao̒ biluboa̒a limongolio longongotolo mao̒ , timongolio pilo tuwotio ode delomo tutupa . Tau̒wa lotutupa ilahulalio lodaha olimongolio wolo lotoheetolo mao̒ .
44016024	Sababu palenta boito , tau̒wa lotutupa boito malo lahangi olimongolio tohuwali lotutupa umola todelomio daa̒ , wau lomungu oa̒ati mongolio tobaalaki .
44016025	Tanu to tomutaa̒a lou̒ hui tei Paulus walei Silas helodua̒ wau lopolahu mola puji poloi̒laalo momuji ode Allahu Taa̒ala . Tahi tahangia wewolio olo helo dungohe olimongolio hipolahua mola .
44016026	Debolo lotoduwolo mola liluhu ulaba-labaalo tutu , tilinggula pundasi lotutupa boito olo hilumeulo loo̒ohuu̒ . Ngoa̒amila huhebu lotutupa boito lohuo̒ wau lalaa-nteyaalo u hipungua to ngoa̒amila tahi tahangia malo lopato .
44016027	Tau̒wa lotutupa boito mai̒loohea lobongu . Tou̒ tio loo̒onto ngoa̒amila huhebu lotutupa mahi huo̒wa , tio malo mahuto wamilio wau mamo tipate wolo wamilio boito sababu to lantobio deu̒ tahi tahangia boito matilumeteo̒ ngoa̒amila .
44016028	Bo tei Paulus malo nguatia̒ loo̒ohuu̒-huu̒ulo mola , " Diila mao̒ potipate ! Amiaatia ngoa̒amila donggo maatia teea ! "
44016029	Tau̒wa lotutupa boito malohile tohe tulusi tilumetea̒ mota ode delomio , wau wolo hulu-huluhelio tio leidumulolo mola totalu lei Paulus wolei Silas .
44016030	Lapatao̒ tio malodelo olimongolio ode bulemengio wau loloi̒ya , " Mongo tuani , wolo umusi pohutuo lowatia alihu watia moa̒ahu ? "
44016031	Tei Paulus wolei Silas lolametao̒ , " Pomalacayalo li Isa Eeya ! Yio̒ mamoa̒ahu -- yio̒ wau ngoa̒amila taa tobelemu ! "
44016032	Lapatao̒ tei Paulus wolei Silas lotombangao̒ tahuda lo Eeya ode tau̒wa lotutupa boito wau ode ngoa̒amila taa u woluo tobelelio .
44016033	To tomutaa̒a lou̒ huilo boito , tau̒wa lotutupa boito lodelo olimongolio tulusi lopoo̒ belesi mao̒ papaa-liyaalo limongolio . Yi tio wau ngoa̒amila taa tobelelio lato yilihualio .
44016034	Lapatao̒ tio lodelo mota olei Paulus wolei Silas ode belelio wau lopohinta ua̒alo ode limongolio . Tio wau ngoa̒amila ngaalaa̒lio sanangi daa̒ sababu timongolio botia palacaya to Allahu Taa̒ala .
44016035	Loombulio mola dimodupo , tahidihima pantungo pamalenta lo Roma malolao mota pulisi ode tutupa u lopo tunggulao̒ palenta alihu tei Paulus wolei Silas lopatolo .
44016036	Tau̒wa lotutupa boito lopoo̒taa mao̒ sua̒li boito odelei Paulus . Tio malo loi̒ya , " Mongo tuani , tahidihima pantungo lo pamalenta malo malentai u molopata tomongo tuani . Botia mongo tuani mamowali mohualingo . Hinta moa̒ahu todalalo ! "
44016037	Bo tei Paulus loloi̒ya ode pulisi tahi otuugasia boito , " Ami walao̒ lipu lo Roma . Lou̒ diilalo bilutoi̒o ami mabiluboa̒lio totalu lotaa dadaata wau tiluwotio ode tutupa . Wau botia timongolio mei̒nao̒ olami wolo poo̒-poo̒oyo ? Ami diila mohuto ! Pei̒nao̒i mai lohihilao tahidihima pantungo lo pamalenta boito odia mai u molopata olami . "
44016038	Pulisi tahi otuugasia boito lopo duloheo̒ sua̒li boito ode tahidihima pantungo pamalenta lo Roma . Tou̒ tahidihima pantungo lo pamalenta boito loo̒dungohe deu̒ tei Paulus wolei Silas walao̒ lipu lo Roma , timongolio mailoohe .
44016039	Lapatao̒ timongolio malonao̒ mota lohile maa̒apu olei Paulus wolei Silas , lapatao̒ lodepita olimongolio duulota yilumualao̒ lonto tutupa , wau lohile mao̒ alihu timongolio monao̒olo monto kota boito .
44016040	Tei Paulus wolei Silas lololaa mao̒ tutupa boito tulusi lonao̒ ode bele li Lidia . Lapatao̒ lodunggaya wolo tau-tauwalo tapalacaya mola teto , wau helongohi mao̒ sumangati olimongolio , tei Paulus wolei Silas lomonggato .
44017001	Tei Paulus wolei Silas lotolonga mola lononao̒ limongolio loli Ampipolis wau Apolonia tulusi leidungga mola ode Tesalonika . Mola teto woluo bele potabiaalo taulo Yahudi .
44017002	Yi tei Paulus olo lonao̒ mota ode bele potabiaalo boito -- debo odelo ubiasa hepo hutuolio wonu woluo bele potabiaalo ngowale taulo Yahudi -- lapatao̒ lotuuloa̒ pikiilangi wolo tau-tauwalo teto pasali lo aa̒a-yatiyaalo lo Kitabi . Tio helohutu uito poo̒otolu tutuuntunga mola timii̒du Saabati .
44017003	Lotimbulude to aa̒a-yatiyaalo lo Kitabi boito tio helo poo̒patatao̒ wau lopobukuti deu̒ Olongia Tamoo-poa̒ahua tapilo danti lo Allahu Taa̒ala palalu modutolo wau muli tumumulai monto opopate . " Ti Isa tahe pilohabari lowatia olimongoli boito , maa Tiolo Olongia Tamoo-poa̒ahua tapilo danti-Lio , " ualei Paulus .
44017004	Dengolo lota malowali palacaya tulusi lodudua̒ olei Paulus wolei Silas ; odito olo ngojumulaa daa̒ tau-tauwalo Yunani tamoohe to Allahu Taa̒ala , wau dadaata poli mongobua tahimuloa lo ulipu .
44017005	Bo tau-tauwalo Yahudi lohiihia . Timongolio malo tiangai tau-tauwalo tadiila tantu tambati poti biluloa̒lio wau kalajaalio to dadaa-lalaalo wau lopo tihulao̒ woomboa tamoo-tolonggaloa . Lapatao̒ timongolio helopo tolonggalo ngoilanggubu kota boito wau maloluhu bele ngotaalio tapalacaya tai̒lunte Yason u mololohe olei Paulus wolei Silas , sababu timongolio ohilaa modelo olei Paulus wolei Silas ode bulemengio potaluolio wolo taa dadaata .
44017006	Bo tou̒ timongolio diila loo̒dungga olei Paulus wolei Silas , yi timongolio malo dedea̒ olei Yason wau dengolo lota tapalacaya wewolio ode talu lo tahidihima pantungo tao̒kawasa tokota boito . Timongolio malonguatia̒ , " Tau-tauwala botie helohutu tolonggalo tou̒ toonulalo mao̒ ! Botia kotaanto olo manilao̒ mai limongolio ,
44017007	wau tei Yason malo lolimo olimongolio tobelelio . Timongolio ngoa̒amila malo lambanga totoonulalo putusani li Kaisari lo Roma , sababu timongolio hipoloi̒yawa deu̒ donggo woluo poli olongia wewo tailunte Isa . "
44017008	Wolo tataa-heyaalo boito timongolio heloo̒ buluhuta totaa dadaata wau tahidihima kawasa tokota boito .
44017009	Lapatao̒ tahidihima kawasa boito malo poa̒hu olei Yason wau tau-tauwalo tapalacaya wewolio boito helo mayali doi pongaku . De lapatao̒ uito bolo timongolio yilopatio .
44017010	Tou̒ hui boito tau-tauwalo tapalacaya tokota boito lei̒nao̒ olei Paulus wolei Silas ode Berea . Leidungga mota odito tei Paulus wolei Silas lonao̒ ode bele potabiaalo Yahudi .
44017011	Tau-tauwalo to Berea lebe lohuo̒ hilaa limongolio wolo tau-tauwalo to Tesalonika . Wolo sanangi lohilao timongolio helo dungohe habari pasali li Isa , wau timii̒du dulahu timongolio hemotulete Kitabi alihu motota mao̒ wolo u hepo ngaajali lei Paulus boito otutu .
44017012	Dadaata towolota limongolio palacaya li Isa , wau diila bo ngoi̒di tau-tauwalo Yunani tahimuloa lo ulipu , tapalacaya ; mopio mongobua meaalo mongo lolai̒ .
44017013	Tou̒ tau-tauwalo Yahudi to Tesalonika loo̒dungohe deu̒ tei Paulus helo pohabari olo tahuda lo Allahu Taa̒ala to Berea , timongolio olo lonao̒ mai ode Berea wau helo popatu wau helohutu mao̒ totau-tauwala teto lowali balisa .
44017014	Ali-alihu mongo wutato to Berea boito malo depita olei Paulus ode pentadu , hiambola tei Silas wolei Timotius debo bilubiluloa̒ tokota boito .
44017015	Lapatao̒ lodepita olei Paulus demola Atena , mongo wutato boito luli lohualingai ode Berea wolo lodelo mai tahuli lonto olei Paulus alihu tei Silas wolei Timotius hua̒a mohunuhe mola olio .
44017016	Tou̒ tei Paulus donggo hemohima olei Silas wolei Timotius to Atena , hilaalio siluukali loo̒onto mao̒ kota boito polupolu lo bubuu-iyaalo .
44017017	Masababu uito tobele potabiaalo , tei Paulus lotuuloa̒ pikiilangi wolo tau-tauwalo Yahudi wau tau-tauwala wewolio tahi poluboa Allahu Taa̒ala mota teto . Odito olo to papaa-taliyaalo ngohui-ngohui tio hemo tuuloa̒ pikiilangi wolo timii̒du taa woluo teto .
44017018	Guguu-ruwaalo alilani Epikuros wau alilani Stoa helo susuua̒lia olo wolio . Dengolo lota limongolio hipoloi̒yawa , " Wolo otaawa lotau botie ? Pongototalio bo ngoi̒di , bo tio dadaata bisalaalio ! " Dengolo lota tawewolio hipoloi̒yawa , " Oontonga mao̒ tio hemo pohabari pasali lo dedeewaalo bangusa wewo . " Timongolio loloi̒ya odito , sababu tei Paulus helo bisala pasali li Isa wau pasali lou̒ muli tumumulai monto opopate .
44017019	Tulusi timongolio malodelo olei Paulus ode dudunggaya mola tohuludu Areopagus . Mola teto timongolio loloi̒ya mao̒ olio , " Otohilaa lami modungohe pongaajali bohu u hepo habariyomu boito .
44017020	Sababu yio̒ heloo̒owoli susuu-aliyaalo umoo̒ linggolabu tobulonga lami . Masababu uito ohilaa otaawa mao̒ lami boliilio . " (
44017021	Sababu ngoa̒amila taulo Atena wau tahideelia tahi biluloa̒wa teto ohilaa daa̒ mopoo̒ pulita wakutu uperei limongolio bo modungohe wau mobisala pasali lo susuu-aliyaalo u bohu . )
44017022	Tou̒ tei Paulus tilimihulao̒ totalu lo tahia̒mbua to Areopagus boito , tei Paulus loloi̒ya mao̒ , " Wuu tau-tauwalo Atena ! To pomilohu lowatia deu̒ todelomo ngoa̒amila sua̒li timongoli tutuulio tutu o agama .
44017023	Sababu tou̒ watia lolontale mota topalito kotamu wau helo poo̒tuoto tataa-mbatiyalo potabiaamu , watia loo̒onto olo tambati tuwau uhepo dewowalo bake ; totambati boito tulatuladu , ' Duo̒lo Allahu Taa̒ala Taa Diila Otaawa . ' Naa , Allahu Taa̒ala tahe tuboo limongoli bo diila oonuhe limongoli boitolo , tahepo habariyou̒ mai olimongoli .
44017024	Allahu Taa̒ala tamalo powali mai dunia botie wolo totoonulalo tuangio , Tiolo Eeya lohulungo wau dunia . Tio diila bilu-biluloa̒ todelomo bebee-leyaalo lobui̒ u pilohutu lomanusia .
44017025	Tio olo diila palalu bantua lomanusia , sababu maa Tiolo talongohi mai tutumulo wau napasi wau totoonulalo u hitua-tuawua ode manusia .
44017026	Lonto ngotaalio lomanusia pilohutu-Lio mai ngoa̒amila bangusa wau lopoa̒hu olimongolio lotibiluloa̒ to ngoilanggubu dunia . Tiolo olo talolantu tumulalo mai bohulio , omolua wau tou̒toonu timongolio mowali tumumulo .
44017027	Allahu Taa̒ala lohutu mai uito alihu timongolio mololohe o-Lio . Pohileaala dua̒ timongolio modunggaya wo-Lio tou̒ timongolio donggo hemo lolohe o-Lio . Bo tutuulio tutu Allahu Taa̒ala diila molamingo monto olanto ngota-ngota .
44017028	Debo odelo u heloi̒ya lotau , ' Ito hitumula wau hio̒oliyoa̒ wau woluo todunia botie sababu okokawasa-Lio ! ' Tutuuwauwa olo lou̒ heloi̒ya lo dengolo lota tamoo-sai̒ria limongoli . Timongolio loloi̒ya , ' Ito ngoa̒amila yito mongo wala-I̒o . '
44017029	Naa , sababu ito yito mongo walao̒ Allahu Taa̒ala , diila mowali ito monganggapu Allahu Taa̒ala yito tutuuwauwa debo odelo bui̒ upilohutu monto hulawa meaalo talaa̒ meaalo botu upilohutu modudua̒ pongotota lomanusia .
44017030	Wakutu ohulodunto boito maa ilolipata lo Allahu Taa̒ala , bo botia Tio lomalentai ngoa̒amila tau to ngoilanggubu dunia molilihu monto duduu-sawaalo limongolio .
44017031	Sababu Tio malolantu mai wakutu tuwau u momutoo̒ ngoilanggubu dunia botie wolo aadili . Tuugasi boito mapohutuo lo ngotaalio tamaa tilulaoto Allahu Taa̒ala u mohutu mao̒ sua̒li boito . Wau alihu ngoa̒amila tau yakini losua̒li boito , Allahu Taa̒ala maluli lopo tumulai tau boito lonto opopate ! "
44017032	Tou̒ tau-tauwala boito loo̒dungohe pasali lou̒ muli tumumulai tou̒ mailate mao̒ , woluo towolota limongolio tahe lopoi̒ii̒ mao̒ olei Paulus . Woluo olo talo loi̒ya , " Ami ohilaa modungohe Wutato muli mobisala mai pasali losua̒li botie . "
44017033	Lapatao̒ tei Paulus malo lolaa mao̒ dudunggaya boito .
44017034	Bo woluo towolota limongolio talo tiwambao̒ odelei Paulus wau palacaya li Isa , to wolotalio : tei Dionisius pongawaa̒ majalisi lo Areopagus , wau taabua ngota tai̒lunte Damaris , wau dengolo lota tawewolio olo .
44018001	Lapatao̒ uito tei Paulus lololaa mao̒ Atena wau lonao̒ ode Korintus .
44018002	Mota teto tio lodunggaya wolo taulo Yahudi ngota tailunte Akwila , asaliilio mai lonto lipu lo Pontus . Tei Akwila boheli leidungga mai lonto Italia wolo dilelio ti Priskila . Timongolio lonao̒ mai ode Korintus sababu ti Kaisari Klaudius malo poa̒hu ngoa̒amila taulo Yahudi lumualo lonto Roma . Tei Paulus lonao̒ mota lobiilohe woli mongolio duulota ,
44018003	lapatao̒ lotibiluloa̒ mota teto woli mongolio wau helo kalaja pee̒-pee̒enta woli mongolio , sababu mato lopopeehu limongolio tutuuwauwa wolei Paulus , deu̒ito-yito mohutu kema .
44018004	Bo totimiii̒du dulahu Saabati , tei Paulus hemonao̒ mota hemo bibiisalawa tobele potabiaalo u mohutu tau-tauwalo Yahudi meaalo tau-tauwalo Yunani , palacaya li Isa .
44018005	Tou̒ tei Silas wolei Timotius leidungga mai lonto Makedonia , tei Paulus lopohuna mao̒ ngoa̒amila tembolio helo pololadu habari lonto Allahu Taa̒ala ode tau-tauwalo Yahudi deu̒ ti Isaalo boito Olongia Tamoo-poa̒ahua tapilo danti mai lo Allahu Taa̒ala .
44018006	Bo sababu tau-tauwala tulusi wambao̒ hemo tehengi wau hemo hentea̒ olio , yi tei Paulus lopongee̒ peaahuo̒ lonto boo̒lio odelo tuoto u mopoe̒ela totala limongolio . Tio loloi̒ya , " Wonu timongoli topotala , tingga totala limongoli lohihilao ! Diila otaawau̒ ! Tumulalo mai botia wau̒ mamonao̒ ode tau-tauwalo tadiila Yahudi . "
44018007	Lapatao̒ tei Paulus malo lolaa mao̒ olimongolio wau lonao̒ mota lotibiluloa̒ tobele u titiilia wolo bele potabiaala boito . Bele boito bele longotaalio tadiila Yahudi , bo tio hemolubo Allahu Taa̒ala . Tanggulo tau boito tei Titus Yustus .
44018008	Bo tei Krispus , tau̒wa lobele potabiaala boito wolo ngoa̒amila mongo ilaatolio palacaya li Isa Eeya . Wau dadaata olo tau-tauwalo Korintus wewolio lodungohe habari upilo tunggulai lei Paulus , wau timongolio palacaya li Isa lapatao̒ yiluhualio .
44018009	Tou̒ huilio tuwau todelomo tuwaulio lobibilohe , Eeya lotahuda mai odelei Paulus , " Diila mao̒ oohe ! Pobisalaalo tulusi wau diila mao̒ potipoo̒oyo .
44018010	Sababu Wau̒ pee̒-pee̒enta wolemu . Diaaluo penu boli ngotaa mao̒ tamoo̒hutu mai u moleeto olemu , sababu ngohuntua taa tokota botie yito tautau-U̒ . "
44018011	Masababu uito tei Paulus malo tibiluloa̒ to Korintus ngotaunu wau ngoputu hiheolio wau helo ngaajali tahuda lo Allahu Taa̒ala toli mongolio .
44018012	Tou̒ tei Galio lowali gubolonulu lo Akhaya , tau-tauwalo Yahudi lotituwau helo tehengi olei Paulus wau lodelo olio ode bubutoo̒ .
44018013	Timongolio lopo dudulao̒ lo dudulohe botie , " Tau botie helo heinga taa dadaata alihu molubo Allahu Taa̒ala wolo pohuli u bubuu-lemenga wolo butoe̒e Musa ! "
44018014	Odito tei Paulus mamo lametao̒ , tei Galio malo loi̒ya ode tau-tauwalo Yahudi , " Wuu tau-tauwalo Yahudi ! Wonu upilopo dulohei mai botie tuwaulio lou̒ totala meaalo tuwaulio lou̒ moleeto , memangi patutilio wau̒ sabari modungoheo̒ pilopo dulohumu mai botie .
44018015	Bo utie yito polohaamawa pasali lo tataa-heyaalo wau tataang-gulalo boli bubuu-too̒omu lohihilao ! Oditolio timongoli tamusi mopoo̒ lapatao̒ . Wau̒ okabalatani momutoo̒ susuu-aliyaalo u odie botie ! "
44018016	Lapatao̒ tei Galio lopolualao̒ olimongolio ode bulemengio .
44018017	Yi timongolio malo heu̒pa olei Sostenes , tau̒wa lobele potabiaalo boito , wau lomate olio totalu lomeja bubutoo̒ . Bo tei Galio diila lomaduli sama-samaata to sua̒li boito .
44018018	Lapatao̒ uito tei Paulus donggo lohiheo mola lotibiluloa̒ to Korintus . Lapatao̒ tio loloi̒ya mao̒ hinta moa̒ahu mobuua̒la totau-tauwalo tapalacaya teto , tulusi malobite wolei Priskila woli Akwila ode Siria . To Kengkrea , tei Paulus longuluhu huwoi̒o umaa hilulialio lowali hilumayao̒ sababu dantilio to Eeya .
44018019	Tou̒ leidungga mola ode Epesus , tei Paulus lololaa mao̒ olei Priskila woli Akwila , tulusi tilumuwoto ode bele potabiaalo wau helotuuloa̒ pikiilangi wolo tau-tauwalo Yahudi mota teto .
44018020	Pilohile limongolio alihu tio motibiluloa̒ mohiheo woli mongolio , bo tio diila lohuto .
44018021	Penu boli odito , tou̒ mamo monggato , malo loi̒ya tio , " Wonu Allahu Taa̒ala potala mopoluasi , watia muli mohualingai odia . " Lapatao̒ loloi̒ya mao̒ odito , tio lomonggato lonto Epesus .
44018022	Lapatao̒ tio lotuhuta mola to Kaisarea , tio lonao̒ ode Yerusalemu mota longohi salamu tojamaa̒ mota teto , lapatao̒ tulusi ode Antiokhia .
44018023	Lapatao̒ lotibiluloa̒ teto dengolo mola hiheolio , tio luli lomonggata mola lomilohe madala lo Galatia wau Prigia u helo poo̒lotolo iimani lotau-tauwalo tapalacaya .
44018024	Tou̒ boito , malonao̒ mai ode Epesus Yahudi ngota tapilo tutulio to Aleksandria , tai̒lunte Apolos . Tio motota mobisala wau mongalati daa̒ pasali lotuango Kitabi ,
44018025	wau mai̒laa-jaliilio u motota mao̒ pongaajali tomimbihu li Isa . Yi wolo sumangati uwali-walihuhu tio helo ngaajali wolo mou̒lintapo pasali li Isa , eleponu heli popolihu lei Yahya wambao̒ u otaawalio .
44018026	Wolo buheli tei Apolos malo lumula lobisala tobele potabiaalo wau tou̒ tei Priskila woli Akwila lodungohe pongaa-jaliilio , timongolio malodelo olio ode bele . Mola teto timongolio lotombangao̒ olio wolo lebe tiluhata mao̒ pasali patuju lo Allahu Taa̒ala u mopoa̒ahu mai manusia motimbulude li Isa .
44018027	Lapatao̒ tei Apolos omakusudu monao̒ mola ode Akhaya . Yi tau-tauwalo tapalacaya li Isa to Epesus malolao mola tuladee tomongo wutato tapalacaya to Akhaya alihu timongolio mahuto mololimo olei Apolos . Wau tou̒ tei Apolos leidungga mola ode Akhaya , bubantulio malo ilaalo ilohuna daa̒ ode tau-tauwala u sababu odehu hilaa lo Allahu Taa̒ala malo malacaya li Isa .
44018028	Sababu wolo otilihula daa̒ tei Apolos loo̒laaheo̒ tau-tauwalo Yahudi todelomo bubuutola moduduo̒ huhamaalio ngota-ngota . Wau tio helo pobukuti mao̒ wolo aa̒a-yatiyaala lo Kitabi deu̒ ti Isaalo Olongia Tamoo-poa̒ahua tapilo danti mai .
44019001	Tou̒ tei Apolos donggo mola to Korintus , tei Paulus donggo hemo lontale kambungu tomadala boito lapatao̒ leidungga mola ode Epesus . Mola teto tio lodunggaya wolo dengolo lota tamalo malacaya li Isa .
44019002	Tio lohintu mao̒ olimongolio , " Wolo Mongo wutato botie malo lolimo Rohullah tou̒ timongoli palacaya li Isa ? " Timongolio lolametao̒ , " Diipo . Tumbao̒ diipo pee̒enta mao̒ amiaatia loo̒dungohe deu̒ woluo Rohullah . "
44019003	" Wonu odito , wolo polihu lotatoonu timongoli yilihualio ? " yilintu mao̒ lei Paulus . " Wolo polihu lei Yahya , " tametao̒ limongolio .
44019004	Lapatao̒ tei Paulus loloi̒ya mao̒ , " Tei Yahya helo polihu tau u mopoo̒ patatai deu̒ tau-tauwala boito malo lilihu lonto duduu-sawaalo limongolio . Bo sambela uito olo tei Yahya helo poo̒taa ode tau-tauwalo Isirai̒lu deu̒ timongolio musi palacaya to Taa mamei dungga mai lapatao̒ tio , deu̒ito-yito ti Isa . "
44019005	Tou̒ timongolio loo̒dungohe uito , timongolio mailihualio to tangguli Isa Eeya .
44019006	Wau tou̒ tei Paulus lopodutu uluu̒lio toitaati mongolio , Rohullah longaawasa mai olimongolio , lapatao̒ timongolio lolumulo lobisala todelomo babaa-hasawaalo umoo̒ linggolabu wau helopo tunggulo habari lonto Allahu Taa̒ala .
44019007	Jumulaa limongolio ngoa̒amila woluo tanu mopulaa duulota .
44019008	Tolo hula mola hiheolio tei Paulus tulusi helo bisala lou̒ buheli ode tau-tauwala tobele potabiaalo wau helo susuu-alia woli mongolio u lopoyakini mao̒ olimongolio pasali woloolo mola Allahu Taa̒ala momalenta odelo Olongia .
44019009	Bo dengolo lota towolota lotau-tauwala boito baa̒ngiola wau diila mohuto palacaya . Totalu lo ngoa̒amila tahia̒mbua teto hilantia̒ limongolio pongaajali pasali lanjana lo Allahu Taa̒ala , mopoa̒ahu manusia motimbulude li Isa . Masababu uito tei Paulus lololaa mao̒ olimongolio , tulusi lonao̒ wolo tahidudua̒ li Isa ode huwali leidaa̒ lokulia lei Tiranus . Mota teto ngohui-ngohui tio helo susuu-alia wolo tau-tauwalo .
44019010	Hepilo hutulio uito diila obuntoolio dulo taunu mola hiheolio tunggula ngoa̒amila tahi biluloa̒wa to polopinsi Asia , mopio taulo Yahudi meaambo taa bangusa wewo , ngoa̒amilalo helo dungohe tahuda lo Eeya .
44019011	Allahu Taa̒ala helohutu mai totoonulalo moo̒linggolabe upolu polutuo̒ lotimbulude tolei Paulus .
44019012	Wonu leto meaanto kaini pobintolo wohuta u boheli pee̒enta pilomake lei Paulus deloolio ode tahi ngongota , ngongoti mongolio mooli , wau rohu lolati olo molahi monto olimongolio .
44019013	Woluo dengolo lota hulango lo Yahudi talonao̒ ode utoonulalo mao̒ , helo polahi roroo-huwaalo umoleeta lonto tau-tauwalo . Mongo hulango boito helo himontala olo lomake tangguli Isa Eeya lopohinggi rohu lolati boito . Timongolio loloi̒ya ode roroo-huwaala lolati boito , " To tangguli Isa tapilo habari mai lei Paulus boito , wau̒ mopohinggi mao̒ olimongoli ! "
44019014	Woluo pitulota walao̒ mongo lolai̒ longotaalio li iimamu tauwa , tai̒lunte Sekewa , tahe lohutu mao̒ sua̒li debo odelo uito .
44019015	Bo rohu lolati boito loloi̒ya olimongolio , " Otaawau̒ ti Isa wau olo tei Paulus otaawau̒ , bo timongoli botie tatoonu ? "
44019016	Tulusi tailo tuanga lolati boito tilumayango wau lodangapo olimongolio wolo palangi daa̒ tilinggula timongolio tilumeteo̒ lonto bele boito lou̒ pipiilalia wau lou̒ hilaalawa , sababu boo̒ limongolio kilaidingio lonto wawaai̒ mongolio .
44019017	Ngoa̒amila taulo Yahudi wau taa bangusa wewo tahi biluloa̒wa to Epesus loo̒dungohe ulotoduo boito , lapatao̒ timongolio mailoohe . Yi tangguli Isa Eeya malebe hepo pujiaalio .
44019018	Ngohuntua tamalowali palacaya li Isa , lonao̒ mai helongaku totalu lotaa dadaata totoonulalo huhutu limongolio tou̒ yilalu mao̒ .
44019019	Wau timongolio tabiaasa hemo ponao̒ lo ilimi mojinaka totau , malo himoa̒ bubuu-kuwaalo limongolio wau pilobulio totalu lotaa dadaata . Halaga lo bubuu-kuwaalo boito wonu jumulaalo ngoa̒amilalo tanu limo lopulu lolihu doi talaa̒ .
44019020	Odieelo mola wolo pohuli upolu-polutuo̒ boito tahuda lo Eeya helebe lololadu lomola wau helebe lolotolao̒ heingio .
44019021	Lapatao̒ popoo-lou̒tiyalo boito , tei Paulus malolantu u monao̒ mola ode Makedonia wau Akhaya lapatao̒ tulusi ode Yerusalemu . " Lapatao̒ odito mola , " ualei Paulus , " Watia musi monao̒ ode Roma . "
44019022	Yi tio malolao duulota tamoohiyowa olio , deu̒ito-yito tei Timotius wolei Erastus u lonao̒ mola ode Makedonia , sambela uito tio donggo loti biluloo̒po dengolo tembo mola hiheolio to polopinsi Asia .
44019023	Tanu tou̒ boitolo lotoduo mai tolonggalo daa̒ to Epesus sababu pongaajali pasali li Isa .
44019024	Sababu tokota boito woluo ngotaalio tamoomania talaa̒ tai̒lunte Demetrius , tahe mohutu u mohaamawa wolo bele ode Dewi Artemis . Kelakela lotau boito heloo̒ toduo tilapula uleidaa̒ ode tahi pokalajaalio .
44019025	Masababu uito tio longambu mai tahi pokalajaalio pee̒-pee̒enta wolo tahi pokalajawa pani lotalaa̒ wewolio , tulusi loloi̒ya mao̒ , " Mongo wutato ! Otaawa lo Wutato deu̒ ito hemoo̒ toduo mai tilapulo monto kalaja botie !
44019026	Botia maa iloontonga lo Wutato wau lodungohe lohihilao wolo u hepilohutu lei Paulus boito . Tio loloi̒ya deu̒ dedeewaalo u pilohutu lomanusia sama-samaata diila dewa . Wau tio maloo̒hutu totaa dadaata palacaya to pongaajalilio , wau diila bo wambao̒ tewe to Epesus , bo ngopee̒ to ngoilanggubu madala lo Asia olo .
44019027	Topotalalio yito deu̒ polokela-kelanto botie mamoo̒ toduo mai tanggulo u moleeto . Wau diila bo uito wambao̒ , bo bele li Dewi Artemis olo maa anggapuolio diila ohuna wau odudaa̒lio poduduu-taa̒alio ; lebe-lebe pomao̒ tio dewi u hepujaa lo ngoa̒amila tau to Asia wau ngoilanggubu dunia ! "
44019028	Odito tau-tauwalo boito loo̒dungohe uito malopatu hilaa limongolio , tulusi timongolio mahi wuwa-wuwaatia̒ , " Pomaluu-tutuo̒lo mola Artemis , dewi taulo Epesus ! "
44019029	Yi tolonggalo boito lololadu lomola ode ngoilanggubu kota . Lapatao̒ woomboa lo tahipo tolonggaloa boito malo heu̒pa olei Gayus wolei Aristarkus , deu̒ito-yito tau-tauwalo Makedonia tahe lohiyo olei Paulus todelomo nonao̒lio , lapatao̒ lodedea̒ mola olimongolio ode tanalapa lokota boito .
44019030	Tei Paulus ohilaa tumuwoto modudua̒ olimongolio , bo tau-tauwala tapalacaya li Isa mola teto lodini olio .
44019031	Dengolo lota taduduulaa̒ lo polopinsi Asia boito olo , tasasaa-habatia wolei Paulus , malo poa̒hu tau lopoo̒taa olei Paulus alihu tio diila mopobilohe batanga to tanalapa boito .
44019032	Tou̒ boito tau-tauwalo tadonggo hia̒mbua to tanalapa boito malowali ambulati daa̒ . Woluo talo nguatia̒ odie , woluo talo nguatia̒ odito , sababu odaata limongolio diila motota wolo sababuulio timongolio helo ambua teto .
44019033	Ngotayadu lotau-tauwala boito hemo lantobu deu̒ tei Aleksander tapilo timua̒tai leeto , sababu tiolo tahe yiluntulalio ode talu lotau-tauwalo Yahudi . Yi tei Aleksander malongohi mota isalati lo uluu̒lio u lei̒wohi mai tembo mopoduulua batanga totalu lotau-tauwala boito .
44019034	Bo odito timongolio loo̒onto deu̒ tio taulo Yahudi , timongolio malo nguatio̒ pee̒entalo mola wolo daa̒-daa̒alo mao̒ , " Pomaluu-tutuo̒lo mola Artemis , dewi taulo Epesus ! "
44019035	Mapulitio dulutuli lokota lowali lopo duo̒otao̒ taa dadaata boito . Tio loloi̒ya mao̒ , " Tuango lipu lo Epesus ! Ngota-ngota motota deu̒ Epesus wambao̒ kota u hemolaala bele li Dewi Artemis wau botu mantali umodehu mai monto hulungo .
44019036	Diaaluo penu boli ngota mao̒ tamowali mobatata sua̒li boito . Sababu uito potipoo̒yolo mola wau diila mao̒ pohutu u hitua-tuawua wolo majanunu .
44019037	Tau-tauwala botie , dilelo limongoli odia mai diila bo sababu timongolio malo lambata bele lodewa meaalo sababu timongolio malohina dewinto .
44019038	Wonu tei Demetrius wolo tahi pokalajaalio boito odudulohe tuwau to tahingota-ngotaawa , hulia mao̒ timongolio modelo palakalalio boito ode bubutoo̒ . Bubutoo̒ huo̒huo̒ u mololimo olimongolio wau tahidihima pantungo lo pamalenta olo laito woluo .
44019039	Bo wonu donggo woluo poli hitua-tuawua wewolio u otohilaa limongoli , uito musi poo̒lapatolo todelomo dudunggaya lotaa dadaata alihu saaha .
44019040	Sababu wolo u motoduo mai todulahee botie mowali mopo topotala olanto . Ito mowali potuludelio hemo potoodei polo malakala , sababu ito diila o alasani penu boli tuwau mao̒ u mopobanali tolonggalo botie . "
44019041	Lapatao̒ loloi̒ya u ngoa̒amilalo boito , tidulutuli lokota boito lopoa̒hu totaa dadaata boito lohualingo .
44020001	Tou̒ owowoluwoa to Epesus luli loduo̒oto mola , tei Paulus longambu mai jamaa̒ wau helongohi sumangati olimongolio . Lapatao̒ tio loloi̒ya mao̒ hinta moa̒ahu mobuua̒la , tulusi tio lohumbuta mola nonao̒lio ode Makedonia .
44020002	Tio lonao̒ mola ode lilii-puwaalo Makedonia wau helo naseehati mao̒ dadaata totau-tauwalo tapalacaya li Isa mola teto wau longohi sumangati olimongolio . Lapatao̒ tio lonao̒ ode Yunani .
44020003	Tolo hula mola hiheolio tio mola teto . Lapatao̒ tou̒ tio donggo hemo podapato u mobite mola ode Siria , woluo mai habari deu̒ tau-tauwalo Yahudi donggo hipo heeluma u momate olei Paulus mate-mateelo mao̒ . Masababu uito tio lolantu mao̒ u muli mohualinga moli Makedonia .
44020004	Tei Sopater walae̒e Pirus u asaliilio mai lonto Berea lonao̒ pee̒-pee̒enta wolio ; odito olo tei Aristarkus wolei Sekundus taulo Tesalonika , wau tei Gayus taulo Derbe . Tei Timotius olo tei Tikhikus wolei Tropimus , tau-tauwala lonto polopinsi Asia .
44020005	Timongolio lotitimulo wolami lapatao̒ mola lohima olami to Troas .
44020006	Lapatao̒ Rameyangi lo Roti Diila Oragi , ami malobite lololaa mao̒ Pilipi . Limo hui mola lapatio mao̒ ami luli lotia̒mbu woli mongolio mola to Troas . Mola teto ami lotibiluloa̒ ahadilio tuwau .
44020007	Tohuilo ahadi ami lotia̒mbu u molamelo pee̒-pee̒enta debo odelo tamohutato . Tei Paulus helo bibiisalawa wolo tau-tauwalo , sababu loombulio mola tio oniyati mamo monggato . Tunggula lo tomutaa̒ lou̒ hui tei Paulus helo bisala tulusi .
44020008	Tohuwali u belebelea toitaato , tambati upilo tia̒mbua lami boito , otohe ngohuntua .
44020009	Tabohulotau ngota tai̒lunte Eutikhus hulohuloa̒a to tutuloa . Sababu tei Paulus diila lopo huhe-huheli lobisala , tabohulotau boito malo diduto daa̒ tunggula tio leituluhu to tutuloa boito , lapatao̒ lodehu mola ode walungo lonto belebelea otolulio . Tou̒ bilintai̒o mao̒ limongolio , tio mailate .
44020010	Bo tei Paulus lolaahe mola ode walungo , lapatao̒ lopo wombaheo̒ batangalio odeitaato lo tabohulotau boito wau longoo̒odeo̒ . Tei Paulus loloi̒ya mao̒ , " Diila mao̒ polawalo , tio donggo tumutumulo ! "
44020011	Lapatao̒ tei Paulus luli lobotula mola odeitaato , tulusi lolaya-layadeo̒ roti wau lamelo pee̒-pee̒enta . Lapatao̒ lohiheo mola bibiisalawa wolo tau-tauwala tunggula dimodupo , tei Paulus lomonggato .
44020012	Tau-tauwala boito lodelo tabohulotau tatumu-tumulo boito luli lohualinga ode belelio . Timongolio loo̒toduo mai sanangi wau iloliyanga daa̒ .
44020013	Ami lonao̒ mola ode kaapali lapatao̒ lobite leimulo ode Asos u lolutulo olei Paulus ode kaapali mola teto . Tio malo ngaatulu odito sababu tio mao̒dito mola moli dalalo tudulio .
44020014	Lapatao̒ lodunggaya mao̒ to Asos , tei Paulus hua̒a lotitae̒ tokaapali tulusi ami lobite mola ode Matilene .
44020015	Tou̒ mola teto ami luli lobite poli , wau loombulio mola leidungga ode tambati u tataalua wolo Khios . Ngonulio mola ami leidungga to Samos wau ngohui lapatio mao̒ to Miletus .
44020016	Tei Paulus malolantu udiila mohepita to Epesus , alihu diila mopoluhi lowakutu tomadala lo Asia . Hiambola wonu mowali otohilaalio ngoi̒nta mola meidungga ode Yerusalemu to Dulahu Buka Pantekosta .
44020017	Lonto Miletus tei Paulus lolao mola habari ode Epesus u lohile mongo tau̒wa lojamaa̒ mola teto mai modunggaya wolio .
44020018	Tou̒ timongolio leidungga mai , tei Paulus loloi̒ya mao̒ olimongolio , " Otaawa lo Mongo wutato deu̒ woloolo mola watia tumutumulo ngotilonggadu botie towolota limongoli tumulalo mai tobohulo dulahu watia leidungga mai to Asia .
44020019	Wolo dupadupapa lohilao wau wolo hehe-heheeta ponu dadaata , watia helo kalaja ode Eeya tohuungo polodutolo u helo toduo mai olaatia sababu lanjana u moleeto lotau-tauwalo Yahudi .
44020020	Otaawa lo Wutato deu̒ watia diila mopomomu-momu helo poo̒taa mai olimongoli wolo u ohuna olimongoli . Watia helo ngaajali olimongoli totimii̒du dudunggaya lo ulipu to bebee-leyaalo .
44020021	Mopio ode tau-tauwalo Yahudi meaalo ode tau-tauwala bangusa wewo watia laito hemopoe̒ela alihu timongolio molilihu monto duduu-sawaalo limongolio wau monao̒ mai ode Allahu Taa̒ala , wau palacaya li Isa Eeya .
44020022	Botia u modungoheo̒ palenta lo Rohullah , watia monao̒ ode Yerusalemu . Wau diila otaawa lowatia wolo u mamotoduo mai olaatia mola teto .
44020023	Bo wambao̒ u otaawa lowatia deu̒ to timii̒du kota , Rohullah malo popintalo lopoo̒taa mai olaatia , deu̒ watia matumuwoto ode tutupa wau mamo dutolo .
44020024	Bo watia diila pandungi wolo tutumulo watia botie , asali watia mowali mopoo̒ lapato tuugasi upilo malacaya mai li Isa Eeya olaatia wau asali watia tatapu wau molotolo hilao tunggula mate u mopo loladu Habari Mopiohe boito pasali odehu hilaa lo Allahu Taa̒ala .
44020025	Watia malo biilohe wolo Mongo wutato ngoa̒amilalo wau malo pohabari olo pasali lou̒ woloolo mola Allahu Taa̒ala momalenta odelo Olongia . Botia to pongolaasa lowatia diilalo modunggaya wolo Mongo wutato .
44020026	Masababu uito wolo pintalo loi̒ya mai lowatia olimongoli todulahee botie deu̒ wonu woluo towolota limongoli de mabinasa , uito diila totala lowatia .
44020027	Diila pee̒enta watia tilumeteo̒ lololaa mao̒ tuugasi lowatia u motombangai olimongoli ngoa̒amila lanjana lo Allahu Taa̒ala .
44020028	Mamusi timongoli modaha batanga wau dahai mao̒ olo ngoa̒amila jamaa̒ u mailudu mai lo Rohullah olimongoli upei̒ dahaa-Lio ; sababu timongoli mapiludu-I̒o lowali tamoo-ngimatoa jamaa̒ lo Allahu Taa̒ala boito debo odelo diti hemodaha himbalio , sababu Allahu Taa̒ala malo powali mai jamaa̒ boito milikii-Lio lohihilao lotimbulude to ilopate lo Wala-I̒o lohihilao .
44020029	Tou̒ tolaa mao̒ lowatia , tantulo mao̒ mamonao̒ mai sasaa-rigalaalo u mongantau tohuungi mongoli . Wau tau-tauwala tahedahaa limongoli boito mamowali mangusa lo sasaa-rigalaalo boito .
44020030	Tumbao̒ towolota lo Mongo wutato lohihilao olo malumunetai tau-tauwalo tamamo pohabari habari udiila otutu . Timongolio mohutu u odito alihu tau-tauwala tamalo malacaya li Isa malapalolo wau modudua̒ olimongolio .
44020031	Sababu uito poo̒daha-dahaalo mao̒ ! Poo̒toloma deu̒ tolo taunu mola hiheolio wolo ponu dadaata , hui wau dulahu watia diila pee̒enta mao̒ lohuheli helo ngaajali timii̒du tau lonto olimongoli .
44020032	Botia mawuduo mai lowatia timongoli ode Allahu Taa̒ala alihu Tio tamaa molaala olimongoli wau alihu timongoli motidihu tohabari odehu hilaa lo Allahu Taa̒ala . Allahu Taa̒ala okawasa u mopoo̒ lotolai olimongoli wau mongohi olimongoli babaa-lakatiyalo umaa pilohetu-Lio ode ngoa̒amila umati-Lio .
44020033	Diipo pee̒enta mao̒ watia ilohilao todoi meaalo boo̒ penu boli monto tahingota-ngotaawa .
44020034	Otaawa lo Wutato lohihilao , deu̒ wolo lotolo lowatia lohihilao watia helo kalaja u lopoo̒polu upalaluo lowatia wau mongo sahabati laatia tahidudua̒ wolaatia .
44020035	Todelomo totoonulalo palakala watia malongohi mai obaaya olimongoli deu̒ wolo mokalaja tio̒otutua debo odelo utie ito musi motulungi tau-tauwalo tadiila hilootola . Sababu ito musi moe̒ela mola wolo u mapilo tahuda mai li Isa Eeya lohihilao , ' Lebe sanangi tutu mongohi wolo mololimo . ' "
44020036	Tou̒ tei Paulus lapato lobisala mao̒ , tio maloti bonggohuu̒lo mola woli mongolio ngoa̒amila tulusi lodua̒ .
44020037	Timongolio ngoa̒amila hilumoyongo sambela helongoo̒de olei Paulus wau lolele mao̒ hinta moa̒ahu todalalo .
44020038	Timongolio siluukali daa̒ tidiyolo mao̒ tou̒ tei Paulus loloi̒ya deu̒ timongolio diilalo moo̒ontonga wolio . Tulusi timongolio malo depita olio demota kaapali .
44021001	Ami malohintu lonao̒ wolo mongo tau̒wa lojamaa̒ lonto Epesus boito , lapatao̒ lololaa mao̒ olimongolio . Tulusi ami lobite demola pulo Kos ; wau loombulio mola ami leidungga topulo Rodos . Lonteeto ami lobite tulusi demola rabua lo Patara .
44021002	To Patara , ami loo̒dungga kaapali u made Penesia . Yi ami malotitae̒ tokaapali boito , tulusi lomonggato
44021003	wau lobite tunggula ami loo̒onto pulo Siprus to ambahu oloihi lami ; bo ami lobite tulusi hitalua ode Siria . Ami malo tirabua to Tirus sababu mota teto kaapali utilae̒a lami boito mamo monggali detohio .
44021004	Totambati boito ami mota lobiilohe wolo tau-tauwala tapalacaya li Isa , lapatao̒ lotibiluloa̒ woli mongolio ahadilio tuwau hiheolio . To potuhata lo Rohullah timongolio helo naseehati olei Paulus alihu tio diila monao̒ mola ode Yerusalemu .
44021005	Bo tou̒ lopulito wakutuulio u ami motibiluloa̒ teto , ami lololaa mao̒ olimongolio wau lopo tolonga mola lononao̒ lami . Timongolio ngoa̒amilalo pee̒-pee̒enta wolo mongo walai̒o wau dilelio taabua lodepita olami demola bulemengo kota . Mola teto tobiihu pentadu , ami ngoa̒amila maloti bonggohuu̒ wau lodua̒ .
44021006	Lapatao̒ uito ami malo sasaalamua tulusi ami lotitae̒ tokaapali wau timongolio olo malo hualinga ode bele .
44021007	Ami lobite tulusi lonto Tirus demola Ptolemaisi . Mola teto ami mota lobiilohe wolo mongo wutato tapalacaya , mota longohi salamu olimongolio , tulusi lotibiluloa̒ ngohui mola woli mongolio .
44021008	Lolombulio mola ami lomonggata poli , lapatao̒ leidungga mota ode Kaisarea . Mota teto ami lonao̒ lonao̒ ode tamoo-nginjilia tai̒lunte Pilipus , tulusi lotibiluloa̒ to belelio . Tio yito tala ngota lo tapitulota tai̒lo tulaota to Yerusalemu .
44021009	Wopatota walai̒o mongo dulahu mailohia lo Allahu Taa̒ala u mambo mopohabari habari monto Allahu Taa̒ala .
44021010	Tou̒ mangolo wakutu mola hiheolio ami mola teto , malei dungga mai lonto Yudea nabi ngota tai̒lunte Agabus .
44021011	Tio lonao̒ mai ode olami lapatao̒ lohama bintolo wohuta lei Paulus . Wolo bintolo wohuta boito tio longawade oa̒atio wau uluu̒lio lohihilao lapatao̒ loloi̒ya mao̒ , " Uti-utieelo upilo tahuda mai lo Rohullah : Taa ohuu̒wo lobintolo botie mapunguolio debo odelo utie to Yerusalemu lotau-tauwalo Yahudi , wau wuduolio ode tau-tauwala tadiila Yahudi . "
44021012	Tou̒ ami loo̒dungohe uito , ami wau ngoa̒amila wutato tahi biluloa̒wa to Kaisarea boito lohile tio̒otutua olei Paulus alihu tio diila monao̒ mola ode Yerusalemu .
44021013	Bo tio lolametao̒ , " Wolo hunalio Wutato humoyongo debo odelo utie tilinggula moo̒ aantulu hilaa lowatia ? Watia madapa-dapato diila bo umola wau̒polio teto , bo penu boli mateelo mao̒ olo watia dapadapato sababu ti Isa Eeya . "
44021014	Tei Paulus diila lohuto lodungohe olami , yi ami diilalo lodini olio . " Huliaalo mao̒ kahandaki lo Eeya wambao̒ umotoduo mai , " loi̒ya mao̒ lami .
44021015	Lapatao̒ loti biluloa̒ao̒ teto dengolo wakutu mola hiheolio , ami malopo dapato babaa-langiyaalo lami , tulusi lomonggata mola ode Yerusalemu .
44021016	Dengolo lota wutato lonto Kaisarea lonao̒ olo pee̒-pee̒enta wolami mota lodepita olami ode bele lei Manason , sababu to beleliolo umapo tihangata lami . ( Manason yito ngotaalio lo Siprus tamalo hiheo lowali muri li Isa . )
44021017	Tou̒ ami leidungga mola ode Yerusalemu , mongo wutato mota teto lolutula olami wolo sanangi lohilao .
44021018	Loombulio mola tei Paulus lonao̒ pee̒-pee̒enta wolami mota lobiilohe wolei Yakobus ; ngoa̒amila mongo tau̒wa lojamaa̒ woluo olo mota teto .
44021019	Lapatao̒ longohi mao̒ salamu olimongolio , tei Paulus helo hungguli olimongolio totoonulalo u hitua-tuawua umaa pilohutu mai lo Allahu Taa̒ala lotimbuludei olio towolota lotau-tauwalo tadiila Yahudi .
44021020	Tou̒ loo̒dungohe silita lei Paulus boito , timongolio ngoa̒amila helomuji mola Allahu Taa̒ala . Lapatao̒ timongolio loloi̒ya mao̒ odelei Paulus , " Wutata Paulus ! Wajibu otaawa mao̒ lowutato deu̒ mahi lihu-lihua taulo Yahudi tapalacaya li Isa . Timongolio ngoa̒amila yito tau-tauwalo taa tatapu wau molotolo hilao hemodudua̒ butoe̒e Musa .
44021021	Wau botia timongolio loo̒dungohe deu̒ wutato helo ngaajali ngoa̒amila taulo Yahudi tahi biluloa̒wa towolota lobangusa wewo , alihu mololaa mao̒ butoe̒e Musa . Wutato helo naseehati olimongolio alihu timongolio diila moluuna mongo walai̒ mongolio meaanto modudua̒ uu̒du lo Yahudi .
44021022	Botia tau-tauwalo Yahudi tamalo malacaya boito tantulo mao̒ mamoo̒ dungohe deu̒ Wutato mawoluo tewe . Oditolio , woloolo mola botia ?
44021023	Opiohelio poduduo̒lo naseehati lami . Woluo wopatota tewe tamalohutu danti ode Eeya .
44021024	Naa , mamusi Wutato mota mohutu upacala pomantaliya lobatanga pee̒-pee̒enta woli mongolio , wau bantailo mao̒ oonggosi limongolio alihu huwoi̒ mongolio mowali uluhelo . Lou̒ odito mamo ilaalo ode ngoa̒amila tau deu̒ wolo umai̒lo dungohe limongolio pasali lo Wutato diila otutu , sababu Wutata lohihilao bo hemo ponao̒ butoe̒e Musa .
44021025	Bo pasali lotaa diila Yahudi , tamalo malacaya li Isa , ami malolao mola tuladu olimongolio pasali putuusani lami deu̒ timongolio diila mowali molamelo ua̒alo u mapilodewo ode balaahala , diila mowali molamelo duhu , meaalo molamelo binatangi uilate tilingoloo̒ ; wau diila mowali mohutu totoonulalo huhutu u huloto . "
44021026	Yi tei Paulus malonao̒ wolo tawopa tota boito tulusi lohutu mao̒ upacala pomantaliya lobatanga pee̒-pee̒enta woli mongolio tou̒ loombulio mola . Lapatao̒ timongolio maa tilumuwoto ode Bele lo Eeya u lopoo̒taa deu̒ donggo ngoolo hui mola bolo upacala pomantaliya lobatanga boito mopaluto wau bake ode limongolio ngota-ngota pilodewolio .
44021027	Tou̒ hiango wakutu pitu hui mola boito bolo ngopee̒ mopaluto , dengolo lota taulo Yahudi lonto Asia loo̒onto olei Paulus todelomo Bele lo Eeya . Lapatao̒ timongolio malo popatu totaa dadaata , tulusi lodihu mao̒ olei Paulus
44021028	sambela hiwuwa-wuwaatia̒ , " Wuu tau-tauwalo Isirai̒lu , bantua mai ! Uti-utieelo taulio talonao̒ ode utoonulalo mao̒ helo ngaajali ngoa̒amila tau totoonulalo pongaajali u lotehengi bangusa lo Isirai̒lu , lotehengi butoe̒e Musa wau lotehengi Bele lo Eeya botie . Wau botia tio tumbao̒ malodelo mai tau-tauwalo tadiila Yahudi tilumuwoto ode delomo Bele lo Eeya wau loo̒najisi tambati u mantali botie ! " (
44021029	Timongolio loloi̒ya odito sababu timongolio maloo̒onto olei Tropimus taulo Epesus boito tokota pee̒-pee̒enta wolei Paulus ; wau tolantobi mongolio deu̒ tei Paulus malodelo mai olio ode delomo Bele lo Eeya . )
44021030	Ngoilanggubu kota malo tolonggalo tutu wau ngoa̒amila tau hitete-teteea̒a loa̒mbua daata-daatalo mao̒ . Timongolio malo heu̒pa olei Paulus wau lodedea̒ olio yilumualo lonto Bele lo Eeya . Tou̒ boitolo olo huhebu Bele lo Eeya hileu̒talio .
44021031	Tou̒ tahipo tolonggaloa boito donggo hipo tolopania momate olei Paulus mate-mateelo mao̒ , tau lopoo̒taa oli kamudangi pasuukani lo Roma deu̒ ngoilanggubu Yerusalemu donggo hibuluhuta .
44021032	Tulusi ti kamudangi boito lotiangao̒ dengolo lota polowila wau pajule lapatao̒ hua̒a lonao̒ woli mongolio ode tambati u hibuluhutawa boito . Tou̒ taa dadaata boito loo̒onto oli kamudangi boito wolo pasukanilio , timongolio lohuheli hemomate olei Paulus .
44021033	Ti kamudangi boito lonao̒ mota odelei Paulus tulusi loheu̒pa olio , wau lopoa̒hu talo mungu olio . Lapatao̒ ti kamudangi boito malohintu tomimbihu tatoonu tei Paulus boito wau wolo umaa pilohutulio .
44021034	Ngotayade lotaa dadaata boito lolametao̒ odie wau ngotayade poli lolametao̒ odito . Owowoluwoa boito malo odito puyoo̒to tilinggula ti kamudangi boito madidu motota wonu wolo tutuulio tutu umalo toduo mai . Masababu uito tio lomalentao̒ alihu tei Paulus deloolo ode malakasi .
44021035	Tou̒ timongolio lodelo olio demota tutua̒du , tahipo tolonggaloa boito malo lilalilau daa̒ tilinggula tei Paulus bolo pilotaalio mola lomongo pajule boito .
44021036	Timongolio tilunuhelio lonto wulea lo woomboa tahipo tolonggaloa boito u hiwuwa-wuwaatia̒ , " Patea tio mate-mateelo mao̒ ! "
44021037	Odito matumuwoto ode delomo malakasi , tei Paulus loloi̒ya mao̒ odeli kamudangi boito , " Mowali watia mobisala ngopee̒ mola woli Tuani ? " " Wolo yio̒ mowali mobisala lo Yunani ? " yilintu mao̒ likamudangi boito .
44021038	" Wonu odito , yio̒ diila taulo Masiri boito tao̒moo̒molu mai helo powoluo polo malakala lapatao̒ lopotetea̒ wopato lihulota tamoo-tolonggaloa otingolo tilumuwoto ode huta datahu u luasi daa̒ daa̒ wau delita ? "
44021039	Tei Paulus lolametao̒ , " Watia taulo Yahudi ; watia ulipu lokota Tarsus , kota u polohuna daa̒ to Kilikia . Halapuwola poluasia mai watia mobisala mao̒ totau-tauwalo boito . "
44021040	Yi lapatao̒ tei Paulus yiluasialio lobisala , tei Paulus tilimihulo totua̒du , tulusi longisalati mota wolo uluu̒lio . Ngoa̒amila tau mahi poo̒oyonga . Lapatao̒ tei Paulus malo bisala ode limongolio todelomo bahasa lo Ibrani . Tei Paulus loloi̒ya mao̒ odie .
44022001	" Mongo dulaa̒ wolo Mongo wutato ngoa̒amilalo ! Watia mamoo̒owoli mai poduulua lowatia ode limongoli . Nte dungohi mai ! "
44022002	Tou̒ timongolio loo̒dungohe olei Paulus helo bisala todelomo bahasa lo Ibrani , malebe mao̒ poli duo̒oti mongolio . Yi tei Paulus lopo tolonga mola tombangio .
44022003	" Watia taulo Yahudi , " ualei Paulus , " watia pilotutulio to Tarsus tolipu lo Kilikia , bo watia pilo udaa̒lio tewe to Yerusalemu wau diliidiki lou̒ motombipidu loguru daa̒ Gamaliel todelomo butoo̒ uilohi lei Musa odeli nene moyaanto . Tutuuwauwa debo odelo Mongo wutato ngoa̒amila tewe todulahee botie , watia olo moo̒loohe daa̒ ode Allahu Taa̒ala .
44022004	Watia helo ngalinaya tunggula yilate tahidudua̒ to pongaajali bohu boito . Timongolio ngoa̒amila , mopio mongo lolai̒ meaambo mongobua , heilau̒po lowatia wau pilopo tuwoto laatia ode tutupa .
44022005	Ti Iimamu daa̒ lohihilao wau ngoa̒amila Mahakama Agama mowali sakusi u watia diila mohimbulo . Sababu timongolio boitolo tamaa longohi olaatia tuladee podepita u pilopo dulungio mola ode tau-tauwalo Yahudi to Damusiki . Wolo tuladee boito watia lowali loheu̒po mola teto totau-tauwalo tapalacaya to pongaajali boito , wau helodelo olimongolio ode Yerusalemu u hukuu-maniyolo . "
44022006	" Tou̒ watia donggo todelomo nonao̒ wau ngopee̒ meidungga mola to Damusiki , tou̒ dulahee matotau̒ , tinela tuwau u mobaango daa̒ debolo lotinelai lonto hulungo topalito lowatia .
44022007	Watia leumbade mola ode huta lapatao̒ watia loo̒dungohe suala tuwau lotahuda mai ode laatia , ' Saulus , Saulus ! Yilongola yio̒ mongolinaya ola-U̒ ? '
44022008	Lapatao̒ watia malohintu , ' Tatoonu Ito botie , Tuani ? ' ' Wau̒lo Isa taulo Najaret boito taa ilalinayamu , ' tame-Tio mai .
44022009	Tau-tauwala tawoluo teto pee̒-pee̒enta wolaatia loo̒onto tinelo boito , bo timongolio diila loo̒dungohe suala u lotahuda mai ode laatia .
44022010	Lapatao̒ watia lohintu poli , ' Mawolo u waajibu pohutuo mao̒ lowatotia yaa Eeya ? ' Eeya lolametai , ' Pobongulo wau tuwotolo mola ode Damusiki . Mola teto demaa poo̒taalio mai olemu pasali lou̒ ngoa̒amila u mowali pohutuwomu moduduo̒ otohilaa lo Allahu Taa̒ala . '
44022011	Watia lowali pitoo̒ sababu tinelo u loo̒pulau boito . Oditolio mongo sahabati lowatia lodelo olaatia tilumuwoto mola ode Damusiki .
44022012	Teto woluo ngotaalio tai̒lunte Ananias . Tio ngotaalio lotaa saale wau taaa̒ti hemoponao̒ butoe̒e Musa . Ngoa̒amila taulo Yahudi tahi biluloa̒wa to Damusiki hipo hulumatia daa̒ olio .
44022013	Tio lonao̒ mai lomilohe olaatia , lapatao̒ tilimihulao̒ totili lowatia wau loloi̒ya , ' Wutato Saulus , yio̒ mamusi muli moo̒onto ! ' Tou̒ boitolo olo watia lomintaa̒a mola baya laatia , tulusi loo̒onto olio .
44022014	Lapatao̒ tio loloi̒ya olaatia , ' Allahu Taa̒ala tinene moyaanto malo lulaotai olemu alihu yio̒ motota mao̒ kahandaki-Lio wau moo̒onto li Isa , Wato lo Allahu Taa̒ala tahemohutu kahandaki lo Allahu Taa̒ala wau modungoheo̒ suala li Isa lohihilao .
44022015	Yio̒ mamowali sakusi u mopohabari ngoa̒amila wolo umaa iloontongamu wau ilodungohemu .
44022016	Botia didu mao̒ pohima lebe mohiheo . Tihuloolo mola wau wuduwalo batangamu u lihuwalo . Pongibodulo mola ode Eeya alihu yio̒ lopato-Lio mai monto totoonulalo dusamu . ' "
44022017	" Watia luli lohualinga mola ode Yerusalemu , wau tou̒ watia donggo hemodua̒ to Bele lo Eeya , watia kiluwaasa mai lo Rohullah .
44022018	Watia loo̒onto Eeya ; Tio lotahuda mai olaatia , ' Hua̒a tolai mao̒ Yerusalemu , sababu tau-tauwalo tewe diila mololimo u silakusiyamu pasali-U̒ . '
44022019	Watia lolametao̒ , ' Yaa Eeya , tutuulio tutu mailotaawa limongolio deu̒ watia maa tilumuwotao̒ ode bebee-leyaalo potabiaalo u loheu̒pa olimongolio wau helomate tau-tauwalo tapalacaya to Eeya .
44022020	Odito olo tou̒ sakusi lo Eeya tei Stepanus pilatelio yila-yilateelo mao̒ , watia lohihilao woluo teto wau akolo to pilomatea yila-yilateelo mao̒ boito . Tumbao̒ wawaa-tiyalo tahe lodaha mao̒ boo̒ limongolio lo tahe lomate olio yila-yilateelo mao̒ . '
44022021	Bo Eeya luli lotahuda mai olaatia , ' Bolo ponao̒olo , sababu wau̒ mamopoa̒hu olemu monao̒ ode tambati u molamingo ode tau-tauwala tadiila Yahudi . ' "
44022022	Tau-tauwalo debo tulusi hidungohe olei Paulus hemo bisala , bo to lapali pulitio boito timongolio malo nguatia̒ wolo daa̒-daa̒alo mao̒ , " Pateaalo mate-mateelo mao̒ taa debo odelo uito . Diila paatuti tio tumumulo ! "
44022023	Sambela hiwuwaatia̒ , timongolio helo pongoa̒beo̒ jumba limongolio , wau helo polayuhe mola peaahuo̒ ode dulente .
44022024	Yi tikamudangi pasuukani lo Roma boito malei̒delo mota olei Paulus ode malakasi , alihu tio palakisaalo mota teto wolo diila omanusia u pongotaawalo wolo sababuulio tau-tauwalo Yahudi helo nguatia̒ odito olio .
44022025	Bo tou̒ tei Paulus mapilungu u buboa̒lio , tei Paulus loloi̒ya mao̒ ode polowila tatihu-tihula teto , " Wolo mowali momuboa̒ ngotaalio walaga bele biluloa̒ saaha li olongia lo Roma tou̒ tio diipo bilutoi̒o ? "
44022026	Loo̒dungohe uito polowila boito malonao̒ mota odeli kamudangi lo pasuukani wau loloi̒ya , " Wolo utieelo u mapohutuo li Paaa̒ ? Tau botie walaga lipu lo Roma ! "
44022027	Yi tikamudangi boito lonao̒ mota odelei Paulus wau lohintu mao̒ , " Nte polelea mai , yio̒ botie walaga lipu lo Roma ! " " Joo , " loi̒ya mao̒ lei Paulus , " Watia walaga lipu lo Roma . "
44022028	Tikamudangi boito luli loloi̒ya , " Wau̒ lowali walaga lipu lo Roma lou̒ helo maayali ngohuntua daa̒ ! " Tei Paulus malo lameto , " Bo watia pilotutulio mai odelo walaga lipu lo Roma . "
44022029	Tou̒ boitolo olo popoo-ngawaa̒alo suludadu tao̒hilaa momalakisa olei Paulus boito , malotouli wau tikamudangi boito olo mailoohe sababu tio malomungu olei Paulus , lebe-lebe pomao̒ tei Paulus walaga lipu lo Roma .
44022030	Tikamudangi pasuukani lo Roma boito ohilaa daa̒ motota tutuulio tutu wolo uloo̒ sababu totau-tauwalo Yahudi helo potala olei Paulus . Masababu uito loombulio mola tio lotiangai mongo iimamu tau̒wa wau Mahakama Agama alihu motia̒mbu . Lapatao̒ tei Paulus yilopatio lonto pungulio , tulusi dilelolio mota lotaalua woli mongolio ngoa̒amila .
44023001	Tei Paulus lolontonga popoo-ngawaa̒alo mahakama boito tulusi loloi̒ya mao̒ , " Mongo wutatuu̒ ! Tunggula todulahee botie watia molaasa diila ototala to Allahu Taa̒ala todelomo hilaa lowatia u moloo̒tapu tinelo Eeya pasali tutumulo laatia . "
44023002	Tou̒ tei Paulus loloi̒ya odito , ti Iimamu Daa̒ Ananias lopoa̒hu tau u tilimikulao̒ totili lei Paulus lolambali tunggilee Paulus .
44023003	Yi tei Paulus loloi̒ya mao̒ odeli iimamu daa̒ boito , " Allahu Taa̒ala tantuulo mamo lambali mai olemu taa munapiki tadiila tio̒otutua mantali ! Ito lotihuloa̒a teto lomutoa̒ olaatia lodudua̒ butoe̒e Musa , lebe-lebe pomao̒ Ito lohihilao malo lambanga butoo̒ boito lou̒ lopoa̒hu tau lolambali olaatia ! "
44023004	Tau-tauwala tatotili lei Paulus loloi̒ya mao̒ odelei Paulus , " Yio̒ lohina li iimamu daa̒ lo Allahu Taa̒ala ! "
44023005	Tei Paulus malolameto , " Oo , diila otaawa lowatia , Mongo wutato , deu̒ tio iimamu daa̒ . Memangi todelomo Kitabi woluo tulatulade , ' Yio̒ diila mao̒ pohina tau̒wa lo bangusamu . ' "
44023006	Tei Paulus loo̒onto deu̒ ngotayadu lo popoo-ngawaa̒alo mahakama boito bo wambao̒ tau-tauwalo Saduki wau ngotayade poli bo wambao̒ tau-tauwalo Parisi . Sababu uito tio loloi̒ya mao̒ ode mahakama boito , " Mongo wutato ! Watia ngotaalio lo Parisi , wali mai lo Parisi . Watia bilutoi̒o teea , sababu watia palacaya deu̒ tahe lopunungo mamuli tumumulai . "
44023007	Tou̒ tio loloi̒ya mao̒ odito , tau-tauwalo Parisi wau tau-tauwalo Saduki boito mahipo buutola , tilunggula majalisi boito lopoo̒ lowali dulo polemboa̒ . (
44023008	Sababu tau-tauwalo Saduki ohuhama deu̒ taa mailate diilalo tumumulai , deu̒ malaai̒kati diaaluo , wau roroo-huwaalo olo diaaluo ; hiambola taulo Parisi palacaya maa woluwoolio mai lou̒ ngoa̒amilalo boito . )
44023009	Yi maa tilumoodei buluhuta ulaba-labaalo . Dengolo lota taulo Parisi talowali guru lo agama tilimihula mola wau helo tehengi mao̒ tio̒otutua . Timongolio loloi̒ya , " Modudua̒ mota olami tau botie diila ototala penu boli ngoi̒di mao̒ ! Tanu memangi woluo rohu meaanto malai̒kati tahelo bisala mao̒ olio ! "
44023010	Polo buutola boito lowali odito labalio tilinggula tikamudangi boito mailoohe dia bolo tei Paulus mapoluutoa̒ limongolio . Oditolio tio malo poa̒hu pasukanilio mota lohama mai olei Paulus tohuungo lotau-tauwala boito wau lodelo olio ode malakasi .
44023011	Hui u wumbutio mola ti Isa Eeya mai tilimihulao̒ totili lei Paulus wau lotahuda , " Poo̒lotola mola hilaamu ! Yio̒ malongohi u silakusiyamu pasali-U̒ to Yerusalemu . Yio̒ demusi olo mongohi u silakusiyamu boito mola to Roma . "
44023012	Tou̒ didimodupo loombulio mola , tau-tauwalo Yahudi malo woomboa . Timongolio lotadia diila tamo lamelo wau mongilu wonu timongolio diipo loo̒pate olei Paulus mate-mateelo mao̒ .
44023013	Maito mao̒ lou̒ wopato pulu lota tahelo woomboa boito .
44023014	Timongolio lonao̒ mota ode mongo iimamu tau̒wa wau mongo tau̒wa lo Yahudi wau loloi̒ya , " Ami malo tadia pee̒-pee̒entalo mao̒ , diila tamo lamelo meaalo mongilu wolo-wolo wonu ami diipo loo̒pate olei Paulus mate-mateelo mao̒ .
44023015	Naa , botia Mongo wutato wolo popoo-ngawaa̒alo Mahakama Agama wajibulio molao mola tuladee odeli kamudangi pasuukani lo Roma boito u mohile olio muli modelo mai olei Paulus mai motaalua woli mongoli , pohutu debo odelo timongoli donggo ohilaa muli momalakisa palakalalio wolo lebe mou̒lintapo . Wau ami mamoti dapato momate olio mate-mateelo mao̒ tou̒ tio diipo meidungga mai odia . "
44023016	Bo walao̒ lowutatio taabua lei Paulus loo̒dungohu patuju lo woomboa boito . Yi tio malonao̒ ode Malakasi wau lopoo̒taa sua̒li boito olei Paulus .
44023017	Tei Paulus tulusi malo tiangai polowila ngota wau loloi̒ya mao̒ olio , " Delowalo tabohulotau botie odeli kamudangi ; tio ohilaa mopodulohe u hitua-tuawua olio . "
44023018	Polowila boito malodelo tabohulotau boito odeli kamudangi wau loloi̒ya mao̒ , " Tei Paulus , taa u tilaahangia boito , lotianga olaatia wau lei̒delo mai olaatia tabohulotau botie odeli Paaa̒ ; tio ohilaa mopo dulohei u hitua-tuawua . "
44023019	Ti kamudangi boito malodihu uluu̒ lo tabohulotau boito , lapatao̒ lodelo olio lotiwiwi mao̒ ode tili wau malohintu , " Wolo u mapolelemu mai olau̒ ? "
44023020	Tabohulotau boito lolameto , " Tau-tauwalo Yahudi malo heeluma u moharapu li Tuani modelo olei Paulus mota motaalua wolo Mahakama Agama loombu , debo odelo timongolio ohilaa muli momalakisa palakalalio lebe mou̒lintapo .
44023021	Bo diila mao̒ dudui̒ li Tuani hihiile limongolio boito , sababu maito mao̒ lou̒ wopato pulu lota tadonggo hituua̒ tamo momontoa̒ olio todalalo . Timongolio boito ngoa̒amilalo malo tadia diila tamo lamelo wau mongilu wonu timongolio diipo loo̒pate olei Paulus mate-mateelo mao̒ . Masaatia botie olo timongolio mahihetua ; bolo hemohima totameti Tuani wambai̒o . "
44023022	Tikamudangi boito malo loi̒ya , " Diila mao̒ polelea boli olita , deu̒ yio̒ malo poo̒taa mai utie olau̒ . " Lapatao̒ tio malei̒ walinga tabohulotau boito .
44023023	Lapatao̒ tikamudangi boito malo tiangai polowila duulota , tulusi tio loloi̒ya olimongolio , " Popohetua mao̒ dulo hetuto suludadu wolo pajule pitu lopulu lota owadala wau dulo hetuto suludadu ototobuo̒ u momonggato jamu sambila tou̒ huilo botie ode Kaisarea .
44023024	Popohetua mao̒ olo wadala u tae̒ya lei Paulus wau delowalo tio wolo moa̒ahu demola li Gubolonulu Peliks . "
44023025	Lapatao̒ tikamudangi boito malo luladee tuladu u tingohio odie mola ,
44023026	" Taa Lailaio̒ Gubolonulu Peliks . Salamu lonto olei Klaudius Lisias !
44023027	Tau botie mailau̒po tau-tauwalo Yahudi wau bolo ngopee̒ pilopaatea limongolio yila-yilateelo mao̒ , wonu diila watia wolo pasuukani lowatia lonao̒ mai wau lopoa̒ahu olio ; sababu watia loo̒dungohu deu̒ tio walaga lipu lo Roma .
44023028	Sababu watia ohilaa motota mao̒ wolo tutuulio tutu totala upilo tuludi mongolio olio , yi watia malodelo olio ode Mahakama Agama limongolio .
44023029	Bo malo patato deu̒ tio diila helohutu penu boli tuwau mao̒ upaatuti pohukuu-maniyalo wolo hukuumani mate meaanto potutupalo olio . Timongolio helo potuludu olio bo wambao̒ wuwuumbuta wolo bubuu-too̒owalo agama limongolio lohihilao .
44023030	Lapatao̒ watia pilo leleyalio mai deu̒ woluo patuju u moleeto lonto taulo Yahudi to olio . Oditolio watia hua̒a lolao mai olio odeli Tuani Gubolonulu . Wau watia malo poa̒hu mai tahi potulude olio mopo dudulai dudulohi mongolio odeli Tuani . "
44023031	Yi popoo-ngawaa̒alo suludadu boito malo ponao̒ tuugasi limongolio . Timongolio lohama olei Paulus tulusi lodelo olio hui boito demola Antipatrisi .
44023032	Loloombulio mola hilulia mao̒ limongolio pasuukani owadala lopo tolonga mola lononao̒ wolei Paulus , wau timongolio lohihilao luli hualingai ode malakasi .
44023033	Tou̒ pasuukani owadala boito leidungga mola ode Kaisarea , pilopo tunggulao̒ limongolio tuladee boito odeli Gubolonulu , lapatao̒ lohudu mao̒ olei Paulus ode olio .
44023034	Tou̒ ti gubolonulu boito lapato lobaca mao̒ tuladee boito , malohintu tio olei Paulus lonto utoonu asaliilio mai . Tou̒ ilotaawalio deu̒ tei Paulus asalilio mai lonto Kilikia ,
44023035	tio loloi̒ya mao̒ , " Ooo̒ ! Wau̒ mamo malakisa palakalamu , wonu bolo tamo podulua olemu malei dungga mai . " Tulusi tio malo malentao̒ alihu tei Paulus tahangiola todelomo bele biluloa̒ saaha li olongia lei Herodes .
44024001	Limo hui mola lapatio mao̒ , ti Iimamu Daa̒ Ananias wau mongo tau̒wa lo Yahudi lonao̒ mola ode Kaisarea pee̒-pee̒enta wolo pala kololo ngota tai̒lunte Tertulus . Timongolio mola lotaalua woli Gubolonulu Peliks wau lopo dudulao̒ dudulohi mongolio pasali olei Paulus .
44024002	Tou̒ tei Tertulus tiloduwolio ode talu , tio helo potuludu olei Paulus odie mola , " Tuani Gubolonulu Taa Lailaio̒ ! To totau̒wa li Tuani lipu lamiaatia aamani . Wau to otinepo li Tuani olo mangohuntua ulopiohe u pilohutu ode bangusa lamiaatia .
44024003	Ngoa̒amilalo boito hetolimoo lamiaatia laito wolo oduo̒lo wau pasisi u molai-laio̒olo mola penu boli tou̒toonu .
44024004	Bo alihu diila mao̒ mopoluhi lowakutu ngohuntua li Tuani , ambunguolo bolo potala ti Tuani modungoheo̒ dudulohu lamiaatia u limbu-limbu botie .
44024005	Lotapu mai lamiaatia tau botie tamoo-tolonggaloa umoo̒ topotala . Boli tou̒ toonulalo mao̒ tio hemo potoodei tolonggalo towolota tau-tauwalo Yahudi wau tio lowali tau̒wa helo poo̒liyoo̒ tau-tauwalo Najaret .
44024006	Tio tumbao̒ malo himontala loponajisi Bele lo Eeya , bo amiaatia malo heu̒pa olio . [ Amiaatia omakusudu momutoa̒ olio modudua̒ butoo̒ lo agama lamiaatia lohihilao .
44024007	Bo tikamudangi Lisias malohehu olio lonto olamiaatia ,
44024008	wau lomalenta alihu tahelo podulohu olio mai motaalua woli Tuani . ] Wonu ti Tuani momalakisao̒ tau botie , ti Tuani lohihilao mamodungohu monto olio u otutu lou̒ ngoa̒amilalo upilo dulohei lamiaatia botie pasaliilio . "
44024009	Tau-tauwalo Yahudi mota teto olo lodudua̒ lopotulude olei Paulus wau helo poo̒tutuwolo mao̒ ngoa̒amila uiloi̒ya lei Tertulus .
44024010	Lapatao̒ ti gubolonulu boito longohi mao̒ isalati olei Paulus deu̒ tio mowali mobisala . Yi tei Paulus malo loi̒ya , " Otaawa lowatia ti Tuani malowali hakimu tolipu botie ota-otaunualio mola hiheolio . Uito sababuulio watia molaasa sanangi moo̒owoli mai podulua lowatia botie ode talu li Tuani .
44024011	Ti Tuani mowali motulete mao̒ lohihilao deu̒ lebe lou̒ mopulaa duuhui mola uilalu mao̒ watia lonao̒ ode Yerusalemu mola lotabia .
44024012	Wau diila pee̒enta mao̒ tau-tauwalo Yahudi loo̒dungga olaatia helo buutola penu boli wolo ngotaalio meaanto helo himoa̒a tau u mohutu tolonggalo mopio to Bele lo Eeya meaanto to bebee-leyaalo potabiaalo meaanto penu boli tou̒toonu todelomo kota .
44024013	Timongolio olo diila lowali lopo bukuti mao̒ totoonulalo potuludi mongolio u mapilo tunggulai limongolio odeli Tuani pasali lowatia .
44024014	Memangi musi akuo lowatia toli Tuani deu̒ watia hemolubo Allahu Taa̒ala tinenemoya lamiaatia lodudua̒ pongaajali li Isa tahe anggapuo limongolio tilala . Bo watia donggo palacaya tou̒ ngoa̒amilalo u hitulade todelomo Buku lei Musa wau Buku lo Mongo nabi .
44024015	Tutuuwauwa debo odelo timongolio , watia olo ohalapani to Allahu Taa̒ala deu̒ ngoa̒amila tau mamuli tumumulai tou̒ mailate mao̒ -- tau-tauwalo mopiohu , meaambo tau-tauwalo moleeto !
44024016	Uito sababuulio watia laito hemo tolopani mopio-piohuulo mao̒ , alihu hilaa lowatia u maloo̒tapu tinelo Eeya belesi to Allahu Taa̒ala wau beresi tomanusia .
44024017	Lapatao̒ dengolo taunu mola didu to Yerusalemu , watia luli lohualinga mola odito lodelo mola doi u pilomantu ode bangusa lowatia wau mola lopodewo bake ode Allahu Taa̒ala .
44024018	Tou̒ watia donggo hemohutu mao̒ uito , ilodungga limongolio watia to Bele lo Eeya , tou̒ watia mailapato wolo upacala pomantaliya lobatanga . Diaaluo taa dadaata wolaatia , wau diaaluo olo tolonggalo mola teto tou̒ boito .
44024019	Bo woluo dengolo lota taulo Yahudi mola teto lonto polopinsi lo Asia . Timongoliolo tamaa wajibulio woluo tewe umopo tunggulai dudulohi mongolio odeli Tuani , wonu timongolio odudulohu u hitua-tuawua pasali lowatia .
44024020	Meaalo huliaalo mao̒ tau-tauwala botie moo̒owoli lohihilao ololeeta wolo u mailotapu mai limongolio olaatia tou̒ watia pilopo taaluo limongolio ode Mahakama Agama .
44024021	Timongolio bo loo̒tapu mao̒ tolomodu kalima u ngotahe botie wambao̒ uiloi̒ya lowatia totalu limongolio , deu̒ito-yito kalima odie : Watia bilutoi̒o todulahee botie bo u sababu watia palacaya deu̒ tamailate mamuli potumulo-Lio mai . "
44024022	Lapatao̒ tei Peliks tamalotota ngohuntua pasali lo pongaajali li Isa , lopoo̒ lapato sidangi lo palakala boito . " Wau̒ mamo muutusi mao̒ palakala botie , " ualio , " wonu tikamudangi Lisias malei dungga mai . "
44024023	Lapatao̒ tio lomalentao̒ polowila tatihu-tihula pasali lei Paulus boito alihu debo molahangi olei Paulus , bo wolo mongohi ngoi̒di obeebasi olio wau mopoluasi mongo sahabatilio mongohi olio wolo u palaluolio .
44024024	Dengolo hui mola lapatio mao̒ tei Peliks lonao̒ mai , tilamania lodilelio tai̒lunte Drusila ; tio ngotaalio lo Yahudi . Lapatao̒ tei Peliks lopoa̒hu tau mota lohama mai olei Paulus , lapatao̒ tei Peliks malo dungoheo̒ olei Paulus helo bisala pasali lou̒ palacaya li Isa Almasi .
44024025	Bo tou̒ tei Paulus lopo tolonga mola lo bisalaalio pasali lou̒ juujulu wau mongotongo napusu wau pasali lo hukuumani to Dulahu Kiaama , tei Peliks mailoohe tulusi loloi̒ya mao̒ , " Yio̒ mowali monao̒olo botia . Wau̒ mamuli motiangai olemu wonu ohiangio . "
44024026	Tou̒ boito tei Peliks donggo hemo haalapu mamoo̒tapu mai doi monto olei Paulus . Uito sababuulio tio pipiiu̒wa mota helei̒ hama mai olei Paulus u mobisala wolio .
44024027	Lapatao̒ dulo taunu mola , tei Perkius Pestus lobuulota wolei Peliks lowali gubolonulu . Wau kalana tei Peliks ohilaa momiyo hilaa lotau-tauwalo Yahudi , hiluliaalio mao̒ tei Paulus todelomo tutupa .
44025001	Tolo hui mola lapatio mao̒ tei Pestus leidungga mola ode madala boito , tio mola lonto Kaisarea ode Yerusalemu .
44025002	Mola teto mongo iimamu tau̒wa wau mongo tau̒wa lo Yahudi loo̒owoli mao̒ olio pasali lo dudulohi mongolio tolei Paulus . Timongolio tulusi wambao̒ hemomiyo olei Pestus
44025003	alihu to opiohu hilaalio toli mongolio , tio ohilaa mopoa̒hu mao̒ tau modelo mola olei Paulus ode Yerusalemu ; sababu timongolio malo heeluma u momate olio mate-mateelo mao̒ tohuungo dalalo .
44025004	Bo tei Pestus lolametao̒ , " Tei Paulus donggo tataahangi to Kaisarea ; wau watia lohihilao olo diilalo mohiheo mamuli mohualinga mola odito .
44025005	Oditolio , huliaalo mao̒ tahimuloa lo ulipu towolota limongoli pee̒-pee̒enta wolaatia ode Kaisarea wau mopo palakala mao̒ olio mola teto , wonu memangi tio malohutu tuwaulio lototala . "
44025006	Lapatao̒ lotibiluloa̒ to Yerusalemu tanu donggo walu meaalo mopulu hui mola , tei Pestus luli lohualinga mola ode Kaesarea . Loombulio mola tio lohutu sidangi lobubutoo̒ wau lomalentao̒ lei̒delo olei Paulus mai lotaalua .
44025007	Tou̒ tei Paulus leidungga mai , tau-tauwalo Yahudi tamaa lonao̒ mai lonto Yerusalemu tilimihulao̒ to tiliilio , wau maloo̒owoli totoonulalo potuludu u hibuuheta olio .
44025008	Todelomo podulualio , tei Paulus loloi̒ya , " Watia diila lohutu penu boli tuwau mao̒ utilala tobutoe̒e Musa meaalo ode Bele lo Eeya meaalo odeli Kaisari lo Roma . "
44025009	Bo tei Pestus ohilaa mohama hilaa taulo Yahudi . Yi tio malohintu olei Paulus , " Mohuto yio̒ monao̒ ode Yerusalemu butoo̒lio mola teto totaluu̒ tomimbihu totoonulalo potuludu boito ? "
44025010	Tei Paulus lolametao̒ , " Watia donggo tihutihula totalu lo mahakama li Kaisari lo Roma ; wau totambati boitolo watia musi butoo̒lio . Otaawa li Tuani lohihilao deu̒ watia diila ototala totaulo Yahudi .
44025011	Wonu watia malo lambanga butoo̒ wau helohutu hitua-tuawua upaatuti pohukuu-maniyola lo hukuumani mate , yi watia iloheela lohilao mate . Bo wonu totoonulalo potuludi mongolio boito diila otutu , diaaluo penu boli ngotaa mao̒ tamowali mohudu olaatia ode limongolio . Watia mohaalapu butoo̒lo tobubutoo̒ li Kaisari ! "
44025012	Lapatio mao̒ lodulohupa wolo tahipo naseehatia olio , tei Pestus malo loi̒ya , " Yio̒ mohaalapu butoo̒lo tobubutoo̒ li Kaisari , oditolio yio̒ musi monao̒ mola motaalua woli Kaisari . "
44025013	Diila ngoolo mola hiheolio lapatio mao̒ , ti Olongia Agripa wolei Bernike lonao̒ mai ode Kaisarea mai lopali mao̒ hinta moa̒ahu olei Pestus .
44025014	Lapatao̒ timongolio ngoolo hui mola mota teto , tei Pestus helo tombangao̒ palakala lei Paulus odeli Olongia Agripa . Tei Pestus loloi̒ya , " Woluo tewe taulo tutupa ngota tatilolaa mao̒ lei Peliks .
44025015	Tou̒ watia to Yerusalemu , mongo iimamu tau̒wa wau mongo tau̒wa lo Yahudi lopo tunggulai dudulohi mongolio pasali lotau boito wau lohile alihu watia mopodehu mao̒ hukuumani olio .
44025016	Bo watia lolametao̒ deu̒ taulo Roma diila mowali mohudu odito wambai̒o ngotaalio lo tapilo tuludelio u hukuu-maniyola , wonu tapilo tuludelio boito diipo lotaalua wolo tahelo dau̒wa olio wau yilohia wakutu mopodulua lobatanga .
44025017	Oditolio , tou̒ timongolio lonao̒ mai odia , watia diila lohima lebe lohiheo . Loombulio mola watia hua̒a lohutu sidangi lobubutoo̒ wau lomalentao̒ alihu tau boito deloolio mai motaalua .
44025018	Tou̒ tahelo podulohu olio tilimihula mola loo̒owoli lo dudulohi mongolio , timongolio diila loo̒owoli penu boli tuwau mao̒ u moleeto debo odelo u helantobu lowatia umaa potunggulo mai limongolio .
44025019	Huhama limongolio bo wambao̒ lohiihede wolio tomimbihu agama limongolio lohihilao wau tomimbihu lo tahingota-ngotaawa tailunte Isa . Tau boito mailate , bo tei Paulus malo buutola deu̒ tau boito tumutumulo .
44025020	Sababu watia lolingu tomimbihu woloolo mola watia mowali moo̒tapu mai totoo-mbangowalo pasali lo palakala boito , watia malohintu olei Paulus wonu tio mohuto monao̒ ode Yerusalemu wau butoo̒lio mola teto pasali lo palakala boito .
44025021	Bo tei Paulus lohile u mopo tolonga mola palakalalio ; ode bubutoo̒ ulebe lailaio̒ ; tio lohile alihu tio debo tataahangi totutupa tunggula palakalalio putusio mao̒ li Kaisari . Sababu uito watia lomalentao̒ alihu tio debo tahangiola tulusi , tunggula watia ohiango u molao olio odeli Kaisari . "
44025022	Lapatao̒ tei Agripa malo loi̒ya odelei Pestus , " Watia lohihilao olo ohilaa modongohe tau boito . " " Loombu ti Tuani mowali modungohe olio , " tametao̒ lei Pestus .
44025023	Loombulio mola ti Agripa wolei Bernike lonao̒ mai wolo upacala odudaa̒ . Timongolio tilumuwotao̒ ode huwali leidaa̒ losidangi pee̒-pee̒enta wolo taduduulaa̒ diti lo popaatea wau tau-tauwalo tahimuloa lo ulipu tokota boito . Topalenta lei Pestus , tei Paulus pilopo tuwotio mai .
44025024	Lapatao̒ tei Pestus malo loi̒ya , " Baginda Agripa wau mongo wutato ngoa̒amilalo ! Tau botie mapilo dulohio mai olaatia lo ngoa̒amila bangusa lo Yahudi , mopio tato Yerusalemu boli tateea . Timongolio helohile lou̒ moo̒ohuu̒ wolo hiwuwa-wuwaatia̒ deu̒ tio diila paatuti poluli mao̒ tumutumulo .
44025025	Bo watia diila loo̒dungga penu boli tuwau mao̒ u pilohutulio u mowali pohukuu-maniyola olio wolo hukuumani mate . Wau masababu tio lohihilao malohile palakalalio butoo̒la to bubutoo̒ li Kaisari , yi watia malolantu u molao mola olio odeli Kaisari .
44025026	Bo watia diipo o katalangani tuwau mao̒ u mopatato daa̒ tomimbihu batangalio u tuladulo todelomo tuladu lowatia odeli Kaisari . Uito sababuulio pilopo taaluo mai lowatia tio odeli Mongo tuani ngoa̒amilalo , tidiyolo daa̒ ode Taa Lailaio̒ Baginda Agripa ! Makusudu lowatia yito alihu lapatao̒ momalakisa olio botie , woluo u hitua-tuawua olaatia u tuladulo .
44025027	Sababu to pongolaasa lowatia , diila to tambatilio molao mola tau ngota lotutupa lou̒ diila mopi̒laalo totoonulalo totala u pilopo tulude olio . "
44026001	Tei Agripa loloi̒ya mao̒ odelei Paulus , " Yio̒ poluasiyou̒ mai mobisala u mopoduulua batangamu . " Yi tei Paulus malo mintaa̒a mola uluu̒lio tulusi lopo tunggulao̒ podulualio odie mola ,
44026002	" Taa Lailaio̒ Baginda Agripa ! Watia molaasa opae̒eda daa̒ moo̒ podudulai poduulua batanga laatia tumbao̒ ode talu li Baginda pasali lou̒ ngoa̒amila podulohu upilopo dudulai lotau-tauwalo Yahudi pasali laatia ;
44026003	tidiyolo daa̒ sababu otaawa tutu li Baginda uu̒du wau susuu-aliyaalo taulo Yahudi . Masababu uito , ambunguolo potaala ti Baginda modungoheo̒ tombango lowatia wolo sabari .
44026004	Ngoa̒amila taulo Yahudi motota woloolo mola tutumulo watia tonggadio donggo muda mai . Otaawa limongolio deu̒ tonggadio watia lowali taamuda mai , watia maa tilumumulo towolota bangusa laatia lohihilao to Yerusalemu .
44026005	Malohiheo ilotaawa limongolio pasali laatia . Wau wonu timongolio mohuto , timongolio mowali mongohi mai sakusi deu̒ tonggadu bohuliolo mai watia maa tilumumulo odelo taulo Parisi wau helo duduo̒ totoonulalo wuu̒dulio u modetoa̒ daa̒ todelomo agama lamiaatia .
44026006	Wau botia watia tihutihula teea mabutoo̒lio sababu watia palacaya to daantia u pilohutu lo Allahu Taa̒ala odeli nenemoya lamiaatia .
44026007	Daantia boitolo olo u hehaalapuo lo mopulaa duluo suku bangusa lo Isirai̒lu , tilinggula timongolio helo taa̒aluku wau hemo hulumati to Allahu Taa̒ala hui wau dulahu . Wau tumbao̒ kalana watia palacaya to daantia boito , Baginda Taa Lailaio̒ , watia pilopotala lotau-tauwalo Yahudi .
44026008	Yilongola mongo wutato tau-tauwalo Yahudi diila moo̒ palacaya deu̒ Allahu Taa̒ala muli mopo tumulai taa mate ?
44026009	Bohuliolo mai watia lohihilao olo ohuhama deu̒ watia musi mohutu mao̒ totoonulalo hitua-tuawua u motehengi li Isa lonto Najaret boito .
44026010	Wau memangi uitolo u mapilohutu lowatia to Yerusalemu . Wolo tuladu kawasa lonto mongo iimamu tau̒wa , watia malo potuwoto ode delomo tutupa ngohuntua tau-tauwalo tadebo molotolo hilao to Allahu Taa̒ala . Watia olo tumbao̒ malo dudua̒ lo akolowa deu̒ timongolio dehuwalo hukuumani mate .
44026011	Poo̒-poo̒daata watia helo posikisa olimongolio to bebee-leyaalo potabiaalo , alihu momakusa olimongolio momaahu wolo u pilalacaya limongolio . Odito patulio hilaa lowatia olimongolio tilinggula ode kokoo-tawaalo wewo olo henilanao̒ lowatia u mohilapita olimongolio mola teto . "
44026012	" Wolo makusudu boitolo olo watia lodelo tuladu kawasa lonto mongo iimamu tau̒wa wau lonao̒ mola ode Damusiki .
44026013	Tou̒ watia tohuungo dalalo , to tomutaa̒a lodulahu , Baginda Taa Lailaio̒ , watia loo̒onto tinelo tuwau lonto hulungo ulebe motilango wolo mato lodulahu . Tinelaa boito lotinelai topalito lowatia wau topalito lotau-tauwalo tahinao̒wa pee̒-pee̒enta wolaatia .
44026014	Amiaatia ngoa̒amila leibalata tohuta . Tulusi watia loo̒dungohe suala tuwau lotahuda mai ode laatia todelomo bahasa lo Ibrani , " Saulus , Saulus ! Yilongola yio̒ tulusi wambao̒ hemo ngalinaya ola-U̒ ? Maa olaasamu lohihilao mongongoto , wonu yio̒ tulusi wambao̒ moluwali to tau̒wa-Lio lo tamowali tuanimu . "
44026015	Yi watia malo loi̒ya , ' Tatoonu Ito , Tuani ? ' Wau Eeya lolametai , ' Wau̒lo Isa tahe alinayamu .
44026016	Pobongulo wau tihulolo mola ! Wau̒ mopo bilohei batanga olemu wolo makusudu u momuduo̒ olemu mowali tamoomayawa ola-U̒ . Yio̒ musi mopohabari ode taawewo wolo u iloontongamu to dulahee botie pasali-U̒ wau pasali lou̒ wolo u demaa pobilohu-U̒ mai olemu towakutu udungga-dungga mai .
44026017	Wau̒ mamo lopata olemu monto bangusa lo Isirai̒lu wau monto babaa-ngusawalo tadiila Yahudi . Wau̒ mamopoa̒hu olemu monao̒ ode limongolio ,
44026018	u momuo̒ mato limongolio alihu timongolio lumualo monto u modio̒lomo wau tumuwoto ode u mobaango ; alihu timongolio molopato monto aangio lo Ibilisi , lapatao̒ kiluwaasa lo Allahu Taa̒ala . Yi lou̒ momalacaya ola-U̒ duduu-sawaalo limongolio maa ambunguo-Lio wau timongolio mamowali pongawaa̒ umati lo Allahu Taa̒ala tai̒lo tulaota . ' "
44026019	" Sababu uito , Baginda Agripa , watia laito hemo tolopani modungohe to bibilohe umaa tilolimo lowatia lonto Allahu Taa̒ala boito .
44026020	Wolo juujulu watia helo poo̒taa ode tau-tauwalo deu̒ timongolio musi molilihu monto duduu-sawaalo limongolio wau mohudu mola batanga limongolio ode Allahu Taa̒ala wau mopo biloheo̒ todelomo tutumuli mongolio deu̒ timongolio malo lilihu lonto duduu-sawaalo limongolio . Watia helo poo̒taa sua̒li boito bohulio mai to Damusiki , lapatao̒ to Yerusalemu wau to ngoilanggubu Yudea wau towolota lotau-tauwalo tadiila Yahudi .
44026021	Masababu uitolo tau-tauwalo Yahudi loheu̒pa olaatia to Bele lo Eeya wau helo tolopani momate olaatia mate-mateelo mao̒ .
44026022	Bo tunggula tosaaa̒ti botie watia dilaaha lo Allahu Taa̒ala , tilinggula watia loo̒tihulo teea moo̒owoli mai u silakusia lowatia ode taa ngoa̒amila -- tau̒daa̒ meaalo tau̒kikiio̒ . Wolo uiloi̒ya mai lowatia botie diila ngopohia lou̒ wolo upilo nubuwati mai lomongo nabi wau lei Musa ;
44026023	deu̒ito-yito Olongia Tamoo-poa̒ahua tadilanti mai lo Allahu Taa̒ala boito musi modutolo , wau mowali taa bohulio umuli mobongu mai tou̒ mailate ; alihu woleeto Tio mowali mopohabari mai tilango -- deu̒ito-yito u mopoa̒ahu -- mopio ode tau-tauwalo Yahudi boli ode tau-tauwalo tadiila Yahudi . "
44026024	Tou̒ tei Paulus donggo hemoo̒woli podulualio boito , tei Pestus malo nguatio̒ , " Yio̒ mabiyongo Paulus ! Ilimiimu u dadaata boito maloo̒ biyonga olemu ! "
44026025	Bo tei Paulus lolametao̒ , " Watia diila biyongo , Taa Lailaio̒ . Tataa-heyaalo uiloi̒ya lowatia boito otutu wau yilumualai lonto pikiilangi u seehati .
44026026	Ti Baginda Agripa lohihilao motota tutu susuu-aliyaalo boito . Uito sababuulio watia buheli mobisala mai totalu li Baginda wolo juujulu . Watia yakini diaaluo penu boli tuwau mao̒ susuu-aliyaala boito udiipo ilotaawa li Baginda , sababu ngoa̒amilalo boito diila lotoduo to tataa-mbatiyalo u tutuuo̒ .
44026027	Taa Lailaio̒ Baginda Agripa , tingga ti Baginda palacaya uiloi̒ya mai lomongo nabi ? To pongolaasa lowatia ti Baginda palacaya ! "
44026028	Lapatao̒ tei Agripa loloi̒ya mao̒ odelei Paulus , " Halapumu gambangi mohutu olau̒ mowali Nasara todelomo wakutu u bo ngoi̒nta lomola ? "
44026029	" Todelomo wakutu u bo ngoi̒nta lomola meaanto todelomo wakutu u mohiheo , " ualei Paulus , " watia modua̒ mola ode Allahu Taa̒ala alihu ti Baginda wau Mongo tuani ngoa̒amilalo tamo dungohe olaatia todulahee botie mowali debo odelo watia -- ngopohia pomungu botie , tantulo mao̒ ! "
44026030	Pulitio tibaginda olongia , ti gubolonulu wolei Bernike , wolo ngoa̒amila tawewolio tilimihulao̒ .
44026031	Tou̒ maa to bulemengio , timongolio hipoloi̒yawa ngota timongota , " Tau botie diila lohutu penu boli tuwau mao̒ upaatuti pohukuu-maniyalo wolo hukuumani mate meaalo tutupaalo . "
44026032	Lapatao̒ tei Agripa loloi̒ya odelei Pestus , " Tau botie mamowali lopatolo , wonu humayaalio tio diila mohile wolo moo̒ohuu̒ palakalalio butoo̒la to bubutoo̒ li Kaisari ! "
44027001	Lapatao̒ tilantulio mao̒ deu̒ ami musi mobite mola ode Italia , tei Paulus wau dengolo lota taulo tutupa wewo yiludulio odelei Yulius , polowila pasuukani suludadu lo Roma u ilunte " Resimeni li Kaisari " .
44027002	Ami lotitae̒ to kaapali u leidungga mai lonto Adramitium , lapatao̒ lomonggato wolo kaapali boito umalei dapato mobite mola ode raraa-buwaalo to polopinsi lo Asia . Tei Aristarkus , ngotaalio lo Makedonia talei dungga mai lonto Tesalonika , lobite olo pee̒-pee̒enta wolami .
44027003	Loombulio mola ami leidungga mola ode Sidon . Tei Paulus pilohutulio lou̒ mopiohe daa̒ lei Yulius . Tio yiluasialio lobiilohe wolo mongo sahabatilio alihu timongolio mowali mongohi mao̒ olio wolo u palaluolio .
44027004	Lonteeto ami lopo tolonga mola lobibiite lami . Sababu dupoto lalaawania wolo dulungo kaapali , ami malobite tulusi lotiduluhe mola to pentadu pulo Siprus u leililunga ngopee̒ todupoto .
44027005	Lapatao̒ ami loli deheto u tataalua wolo Kilikia wau Pampilia tulusi leidungga mola ode Mira tolipu lo Likia .
44027006	Mota teto polowila boito loo̒dungga kaapali tuwau lonto Aleksandria u mamobite mola ode Italia . Yi tio lopo limbatao̒ olami ode kaapali boito .
44027007	Dengolo hui mola hiheolio ami hilayahe moopoto daa̒ , wau wolo tio̒opatea pulitio mao̒ ami demola ngoilamingo kota Knidus . Lapatao̒ sababu dupoto debo donggo mobulilo , ami diila loo̒wali lopo tolonga mola lobibite lami ode dulungo bohulio . Yi ami malobite mola ode huliaalio lopulo Kreta , loli Wulungo Salmone alihu mola teto ami meililungo todupoto .
44027008	Wolo tio̒opatea ami hilayahe lotiduluhe mota to pentadu lopulo boito tunggula pulitio ami leidungga mola totambati tuwau u ilunte Rabua Ugaaga , diila boti molamingo monto kota Lasea .
44027009	Tou̒ boito Dulahu Buka Polodaamea taulo Yahudi malo paluto . Ami mai̒lo pulita lowakutu dadaata , tilinggula madidu wakutuulio u mobite wolo aamani . Sababu uito tei Paulus longohi naseehati odie olimongolio ,
44027010	" Mongo wutato , modudua̒ mota huhama lowatia , matopotala daa̒ wonu ito mobite tulusi . Ito mamoo̒ toduo mai u luhi daa̒ diila bo wambao̒ to dudetohunto wau kapaalinto , bo jiwanto olo mamooli . "
44027011	Bo polowila boito lebe palacaya to julumudi wau to kapitengi lokaapali wolo loi̒ya lei Paulus .
44027012	Rabua mota teto memangi diila mopiohu u potirabua lo kakaa-paliyaalo tosembo lopolo huhulo . Masababu uito odaata lo tahipo kalajawa tokaapali akolo u muli mobite mololaa mao̒ rabua boito sababu timongolio ohilaa motolopani tunggula mola ode Peniks wau motibiluloa̒ mola teto tunggula sembo lopolo huhulo mopaluto . Peniks yito rabua lokaapali to Kreta u talutalu ode baradaya wau barlau .
44027013	Tou̒ boito dupoto huliaalio hihiipa lou̒ moopoto . Yi tolantobu lo tahipo kalajawa tokaapali timongolio mamowali poli mobite . Oditolio timongolio malo mintaa̒a jangga tulusi lobite lotiduluhe mola topentadu pulo lo Kreta boito .
44027014	Bo diila lohiheo mola lapatio mao̒ dutala daa̒ -- deu̒ito-yito dupoto u ilunte dupoto Tiimuru Lau -- lohiipo moo̒ohuu̒ lonto tudulio ,
44027015	wau helo lemba kaapali lami . Masababu kaapali boito diilalo mowali mobite tulusi moluwali dupoto yi ami madidu okawasa wau lopoluli lomao̒ kaapali leelihu dilelo dupoto .
44027016	Ami leililunga nogopee̒ , tou̒ ami yilumaode mola toa̒mbahu huliaalio lopulo Kauda u mooyoto boito . Mota teto wolo tio̒opatea ami loo̒kawasa mao̒ sikuci lokaapali lami .
44027017	Lapatao̒ sikuci lokaapali boito bilintaa̒a mola ode kaapali , kaapali boito lohihilao piloo̒ toheeto wolo lomake awadu u pilolihuto lolilito kaapali boito . Sababu moohe bolo meihuwato totudu lohungayo Sirtis u mooti , layahu mailohudu wau tulusi kaapali piloluli mota lodudua̒ dupoto .
44027018	Dupoto tulusi lilalilau tilinggula loombulio mola dudetohu kapali pilomahulo ode deheto .
44027019	Todulahee wumbutio mola poli tahipo kalajawa tokaapali boito luli lopomahula mola totoonulalo pakaakasi lokaapali ode deheto lo uluu̒ limongolio lohihilao .
44027020	To oduduulahe mola hiheolio ami diila loo̒onto mato lodulahu wau poliyama wau dupoto debo tulusi lilalilau . Pulitio diduuluo mao̒ halapani lami u moa̒ahu .
44027021	Ngoolo wakutu mola hiheolio tau-tauwala boito diila helo lamelo . Yi tei Paulus lonao̒ mao̒ ode huungi mongolio tulusi loloi̒ya , " Mongo wutato ! Wonu timongoli malo duduo̒ naseehati lowatia wau diila lobite lonto Kreta , ito diila loo̒toduo mai ngoa̒amila poloa̒ntulu wau pololuhi botie .
44027022	Bo botia olo pohile lowatia tio̒otutua alihu timongoli mopou̒daa̒ mola lohilao . Diaaluo penu boli ngotaa mao̒ lomongo wutato tamaa mate ; ito mae̒enggila bo kaapali botie wambao̒ .
44027023	Sababu ohui malai̒kati lo Allahu Taa̒ala tahe tuboo lowatia , deu̒ito-yito Allahu Taa̒ala taa ohuu̒wo tutumulo watia , dungga-dungga mai odelaatia .
44027024	Malai̒kati boito lotahuda , ' Diila mao̒ oohe , Paulus ! Sababu yio̒ mamotaalua woli Kaisari . Wau sababu opiohu hilaa lo Allahu Taa̒ala olemu , ngoa̒amila tahibitea wolemu mamoa̒ahu sababu yio̒ . '
44027025	Masababu uito , Mongo wutato , wajibulio wutato mopou̒daa̒ mola lohilao ! Sababu watia palacaya to Allahu Taa̒ala deu̒ ngoa̒amilalo mamotoduo mai debo odelo umapilo tahuda-Lio olaatia .
44027026	Bo ito de mamei tapodu topentadu lopulo tuwau . "
44027027	Tou̒ hui opulaa patolio ami donggo hilantu-lantunga to Deheto Adria . Tanu to tomutaa̒ lou̒ huilio tahipo kalajawa tokaapali maloo̒ laasa mai deu̒ kaapali lebe hemembide mota lotudulio .
44027028	Oditolio timongolio malo pololoa̒ mola awadu wolo botu u lolonea̒a delomio lodeheto . Malo patatai deu̒ tambati boito delomio ngopee̒ mola wopato pulu lomeeteri . Diila lohiheo lapatio mao̒ timongolio luli lolonea̒a mola , tulusi mai̒lotaawa limongolio deheto totambati boito delomio ngopee̒ mola tolo pulu lomeeteri .
44027029	Timongolio moohe kaapali mamei huwato topatihu , oditolio timongolio malo polaahe mola jangga mohelu wopato to ambahu huli lokaapali , lapatao̒ hemo haalapu wonu bo mowali mahua̒a dumodupai .
44027030	Wolo poo̒-poo̒oyo tahipo kalajawa tokaapali boito mohimontala molahi monto kaapali boito . Timongolio malo polaahe mola sikuci ode taluhu helohutu bo debo odelo ohilaa mopolaahe mola jangga monto kaapali .
44027031	Bo tei Paulus loloi̒ya mao̒ ode polowila wau mongo pajule tato kaapali boito , " Wonu tahipo kalajawa tokaapali botie diila motibiluloa̒ tokaapali , Mongo wutato ngoa̒amilalo diila opaladu moa̒ahu . "
44027032	Masababu uito mongo pajule boito malomunto tali losikuci boito , tilinggula sikuci boito leelihu .
44027033	Tou̒ diipo lobutu mai dulahu , tei Paulus helo naseehati mao̒ alihu timongolio ngoa̒amila molamelo . Tei Paulus loloi̒ya mao̒ , " Maa mopulaa pato hui hiheolio Wutato ngoa̒amilalo bo hipo himawa wambao̒ todelomo owowoluwoa u papaahenga wau diila lolamelo wolo-wolo .
44027034	Botia naseehatia mai laatia , polamelopo penu bo ngoi̒di . Uito mopiohe ode limongoli , alihu timongoli muli molotolai . Sababu Wutato ngoa̒amilalo mamoa̒ahu wau diila okulangia lolo-loolo . "
44027035	Lapatao̒ loloi̒ya mao̒ odito tei Paulus malohama roti wau lolapali mola sukuru ode Eeya totalu limongolio ngoa̒amila . Lapatao̒ tio lolaya-layadeo̒ roti boito , tulusi lolamelo .
44027036	Yi timongolio ngoa̒amila luli ilo sumangati mai wau malo dudua̒ lolamelo .
44027037	Ngoa̒amila tawaluo to kaapali boito maito dulo hetuto pitu lopulaa wolomota .
44027038	Tou̒ ngoa̒amila malo lamelo lou̒ tutuuhetalo mao̒ , timongolio malo pomahula mola dudetohu pale ode deheto alihu kaapali mowali moheelo .
44027039	Tou̒ madulahei , tahipo kalajawa tokaapali maloo̒onto tudulio , bo diila otaawa limongolio tudu lolo uito . Timongolio loo̒onto wulungo wolo pentadio . Oditolio timongolio omakusudu moporabua kaapali boito mola teto wonu mowali .
44027040	Yi aa̒a-wadeyaalo lojangga biluntolio tulusi jajaang-gawaalo boito piloluli limongolio yilumodua̒ mola ode delomo deheto . Pee̒-pee̒enta woleeto olo ilua̒deo̒ limongolio awadu u hibuhuta to kakaa-mudiyalo . Lapatao̒ timongolio malo mintaa̒a mola layahu to dulu lokaapali alihu dupoto mohiipai kaapali boito umoliyoo̒ motidulunga ode pentadu .
44027041	Bo kaapali boito maleitae̒ towamoo̒ lohungayo . Wimbihu dululio leihuwato wau diilalo mowali umoliyoo̒ , hiambola wimbihu huliilio loa̒antulu hepilo mai̒-mai̒lio lobuo̒ola moo̒ohuu̒ .
44027042	Mongo pajule tokaapali boito oniyati momate-mateelo mao̒ ngoa̒amila taulo tutupa , sababu timongolio moohe bolo woluo tamaa mololangi ode tudulio wau tumetao̒ .
44027043	Bo polowila boito longabutao̒ niyati limongolio boito sababu tio ohilaa mopoa̒ahu olei Paulus . Tio malo poa̒hu ngoa̒amila tamowali mololangi lotidehu mola leimulo todeheto wau lololangi mota ode pentadu ;
44027044	Tawewolio musi mohunuhe mota wolo motidihu to duduu-piyaalo meaalo topoo̒ lokaapali boito . Wolo dalala odieelo mola ami ngoa̒amila loa̒ahu tunggula tudulio .
44028001	Tou̒ matotudulio wolo loa̒ahu , bolo ilotaawa lami deu̒ pulo boito ilunte Malta .
44028002	Tuango lipu lopulo boito mopiohe daa̒ olami . Timongolio lololimo olami ngoa̒amila wolo mopiohe wau helopo dei̒ta tulu olami sababu malodehu mai didi wau dulente olo mohuhulo .
44028003	Tei Paulus malo himoa̒i ayu , wau helo podutu mao̒ aa̒a-yuwaalo boito totulu . Tou̒ tio donggo hemohutu uito , tulide tuwau mailumualai , sababu patulio lotulu boito , tulusi lolopango uluu̒lio .
44028004	Tou̒ tuango lipu lopulo boito loo̒onto tulide boito ntaya-ntayanga to uluu̒ lei Paulus , malo loi̒ya timongolio ngota-timongota , " Tau botie tantulo mao̒ tamoomatea mate-mateelo mao̒ , sababu penu boli tio maloa̒ahu mai lonto musiba todeheto , Dewi Ua̒adili diila mopoluli olio tumumulo . "
44028005	Bo tei Paulus lopongee̒ mao̒ tulide boito ode delomo tulu lou̒ diila loo̒laasa longongoto penu boli ngoi̒di mao̒ .
44028006	To pikiilangi limongolio ngopee̒epo mola uluu̒ lei Paulus mamo matangai meaalo debolo tio mamo dehulo mola wau mate . Bo tou̒ timongolio donggo hiwimaawa ngoolo wakutu mola hiheolio wau dia-diaaluo mao̒ hitua-hituawua upolu-polutuo̒ u lotoduo mai to olio , yi pikiilangi limongolio malo bolio̒ tulusi timongolio loloi̒ya deu̒ tei Paulus yito dewa .
44028007	Diila molaminga monto tambati boito woluo huta miliki lei Publius , tadihudihu pantungo lebe-lebe topulo boito . Wolo mopiohu hale tio lololimo olami debo odelo tamulio tolo hui mola hiheolio .
44028008	Tou̒ boito tiyamolio donggo mongongoto , he polipitolo wau hemongili loduhu . Tei Paulus lonao̒ mota lomilohe oliyamolio tadonggo mongongota boito tulusi malodua̒ wau lomintaa̒ uluu̒ odeitaatio tilinggula tio loluli .
44028009	Sababu u lotoduo mai boito , ngoa̒amila tahi ngongota topulo boito helonao̒ mai odelei Paulus , wau timongolio piloo̒ lulilio mao̒ .
44028010	Timongolio helongohi olami palaseni dadaata , wau tou̒ ami mamobite , timongolio helodelo mota ode kaapali ngoa̒amila upalaluo lami tobibite lami .
44028011	Tou̒ matolo hula mola teto , ami lomonggato lonto pulo boito lotitae̒ tokaapali tuwau lonto Aleksandria u ngotilonggadu sembo lopolo huhulo raburabua topulo boito . Kaapali boito pakepake tuoto " Dewa Pingi Kastor wau Poluks " .
44028012	Ami lotirabua tokota Sirakusa wau lotibiluloa̒ mota teto tolo hui mola .
44028013	Lonteeto ami luli lobite lotiduluhe mota to pentadu demola kota lo Regium . Loombulio mola dupoto malo hiipai lonto huliaalio , tilinggula bo todelomo duuhui ami malei dungga mola ode kota Putioli .
44028014	Mota teto ami lodunggaya wolo dengolo lota tapalacaya li Isa , wau sababu tiloduo limongolio ami lotibiluloa̒ woli mongolio ngodiminggu mola hiheolio . Lapatao̒ ami lomonggato ode Roma .
44028015	Mongo wutato to Roma tapalacaya li Isa loo̒dungohe habari pasali lami , tilinggula timongolio lonao̒ mai leidungga ode Patali Apius wau Tambati Pohuhelia Totolu , u lololimo mao̒ olami . Tou̒ tei Paulus lodunggaya woli mongolio , tio lolapali mola sukuru ode Allahu Taa̒ala wau hilaalio malowali sabari .
44028016	Tou̒ malei dungga mola ode Roma , tei Paulus yiluasialio lotibiluloa̒ tutuwau kakaawali topajule ngota .
44028017	Tou̒ matolo hui mola , tei Paulus lotiangai tahimuloa lo ulipu taulo Yahudi ngotambatilo mao̒ . Wau tou̒ timongolio mahia̒mbua , tio loloi̒ya ode limongolio , " Mongo wutato ! Watia diila ototala wolo-wolo to bangusanto , meaalo lolambanga uu̒du u tilolimonto mai lonto linenemoyaanto . Penu boli odito watia yilau̒pio to Yerusalemu wau yiludulio ode tau-tauwalo Roma .
44028018	Tou̒ palakala lowatia pilalakisaalio , timongolio ohilaa molopata olaatia , sababu malo ilaalo watia diila helohutu totala penu boli tuwau mao̒ upaatuti pohukuu-maniyalo hukuumani mate .
44028019	Bo sababu tau-tauwalo Yahudi helo tehengi olaatia , yi bolo pakusa watia helohile wolo moo̒ohuu̒ palakala lowatia butoo̒la to bubutoo̒ li Kaisari lo Roma . Pilohutu lowatia uito diila sababu watia odudulohu u hitua-tuawua tobangusa lowatia lohihilao .
44028020	Wau uitolo sababuulio watia lohile modunggaya woli mongoli u mobibii-salawa woli mongoli ; sababu watia pilungulio , tumbao̒ sababu Tamoo-poa̒ahua tahe halapuo bangusa lo Isirai̒lu . "
44028021	Lapatao̒ timongolio loloi̒ya mao̒ olio , " Amiaatia diipo lololimo tuladee ngopita mao̒ lonto Yudea pasali lo Wutato . Wau diaaluo penu boli ngotaa mao̒ lowutato mola lonteeto mai lodelo habari pasali lo Wutato meaalo helo bisala u mobulilo pasali lo Wutato .
44028022	Bo amiaatia ohilaa olo modungohe pasali lou̒ opopalacaya lo Wutato , sababu amiaatia ngoa̒amila maloo̒ dungohe tahipo soseroa pongaajali u dihudihu to Wutata boito . "
44028023	Yi timongolio wolei Paulus lolantu mao̒ tou̒ dulahio tuwau u modunggaya . Todulahee boito ngohuntua tau lonao̒ mai ode tambati piloti biluloa̒ lei Paulus . Tumulalo mai dimodupo tunggula lolaango tei Paulus lotombangao̒ wau helo pohabari olimongolio habari pasali lou̒ woloolo mola Allahu Taa̒ala momalenta odelo Olongia . Wolo lomake aa̒a-yatiyaala lonto Buku lei Musa wau Buku lo Mongo nabi , tei Paulus helo tolopani mohutu olimongolio palacaya pasali li Isa .
44028024	Woluo tapalacaya tou̒ wolo uiloi̒ya lei Paulus , bo woluo olo tadiila palacaya .
44028025	Wolo huhaama u tinggai bubulemenga timongolio lololaa mao̒ tambati boito , lapatao̒ tei Paulus loloi̒ya u odie mola botie olimongolio , " Memangi tiluhata daa̒ wolo upilo tahuda mai lo Rohullah lotimbulude toli Nabi Yesaya odeli nenemoya limongoli !
44028026	Allahu Taa̒ala lotahuda , ' Ponao̒lo polelea mao̒ ode bangusa botie : Timongoli malaito modungohe , bo diila mongalati ; timongoli matulusi mopoo̒tuoto bo diila motota wolo u motoduo mai .
44028027	Sababu pikiilangi lobangusa botie malowali lopuntuhu , bulonga limongolio malowali bungolo wau mato limongolio malowali pitoo̒ . Utie motoduo mai alihu mato limongolio diila mao̒ moo̒onto , bulonga limongolio diila mao̒ modungohe , pikiilangi limongolio diila mao̒ mongalati , wau diila mao̒ mohualingai ode Olau̒ , lapatao̒ Wau̒ mamo poo̒luli mao̒ olimongolio . ' "
44028028	Mapulitio tei Paulus loloi̒ya , " Musi otaawa mao̒ lo Mongo wutato deu̒ habari pasali lou̒ moa̒ahu umonto Allahu Taa̒ala botia mapilopo habari ode babaa-ngusawalo wewo tadiila Yahudi . Timongolio mamo dudua̒ao̒ ! " [
44028029	Lapatao̒ tei Paulus loloi̒ya odito , tau-tauwalo Yahudi boito lololaa mao̒ tambati boito sambela hipo bubuutolawa ngota timongota . ]
44028030	Dulo taunu mola hiheolio tei Paulus lotibiluloa̒ to Roma , tobele u sileuwalio lohihilao . Tio sanangi helo lolimo ngoa̒amila tahi ponao̒wa mai momilohe olio .
44028031	Wau wolo buheli tio helo pohabari olimongolio pasali woloolo mola Allahu Taa̒ala momalenta odelo Olongia wau pasali lo Eeya Isa Almasi . Tei Paulus helohutu uito wolo beebasi , lou̒ hetai-taibutolio .
45001001	Mongo wutato ngoa̒amila to Roma tapilonua lo Allahu Taa̒ala wau tamaa tiliango Allahu Taa̒ala u lowali umati-Lio . Allahu Taa̒ala malo lulaoto wau lomuduo̒ olaatia tolomodu u mopohabari Habari Mopiohe monto Allahu Taa̒ala .
45001002	Habari mopiohe boito mapilo danti lo Allahu Taa̒ala tojamani muloololio mai lotimbulude tomongo nabi-Lio wau malei tuladu todelomo Kitabi .
45001003	Habari Mopiohe boito tomimbihu walao̒ Allahu Taa̒ala , Eeyanto Isa Almasi . Debo odelo watade lomanusia , Tio wali mai lei Dauda ,
45001004	bo debo odelo watade lo Eeya , Tio yito malo ilaalo walao̒ Allahu Taa̒ala . Uito ilobukuti wolo kawasa upolu-polutuo̒ lotimbulude to obobongu-Lio mai tou̒ mailate mao̒ .
45001005	Lotimbulude o-Lio olo Allahu Taa̒ala longohi mai olaatia ponu lowali rasulu , alihu watia -- u mohulumati mao̒ li Isa Almasi -- modelo tau-tauwala monto totoonulalo bangusa alihu palacaya wau modungohu .
45001006	U milakusudu lowatia wolo totoonulalo bangusa yito timongoli olo tawoluo to Roma ; timongoli olo matilia-Ngio lowali umati li Isa Almasi .
45001007	Uito sababuulio watia loluladei olimongoli . Pohileaala dua̒ Allahu Taa̒ala ti Paapanto wau ti Isa Almasi mongohi mai balakati wau salaamati olimongoli .
45001008	Bohu-bohulio motimbulude li Isa Almasi , watia molapali mola sukuru ode Allahu Taa̒ala sababu Mongo wutato ngoa̒amilalo ; sababu ngoilanggubu dunia maloo̒ dungohe deu̒ timongoli palacaya daa̒ li Isa Almasi .
45001009	Watia laito hemoe̒ela mola olimongoli wonu watia modua̒ . Allahu Taa̒ala sakusiilio deu̒ wolo uiloi̒ya lowatia boito otutu . Tiolo Allahu Taa̒ala tahe bayawa lowatia lou̒ lealeaatu lohilao wolo helo pohabari Habari Mopiohe pasali lo Wala-I̒o .
45001010	Watia momolohone mola wolo tio̒otutua ode Allahu Taa̒ala , pohileaala dua̒ Allahu Taa̒ala mopoluasi mai olaatia botia mola mobiilohe woli mongoli .
45001011	Sababu watia ohilaa daa̒ modunggaya woli mongoli alihu watia moo̒tayade ponu monto Rohullah u mopoo̒ lotolo olimongoli .
45001012	Makusudu lowatia yito sababu ito pee̒-pee̒enta malo malacaya li Isa Almasi , yi ito mowali tinggai mopopooo̒ lotolo .
45001013	Mongo wutato ! Otohilaa lowatia alihu otaawa limongoli deu̒ mapoo̒-poo̒daata watia omakusudu mola mobiilohe woli mongoli bo laito woluo wambao̒ umoo̒ tabuto . Otohilaa lowatia towolota limongoli olo kalaja lowatia otilapulio odelo woloolo mola kalaja lowatia mailo tilapulo towolota lotau-tauwala tadiila Yahudi to tataa-mbatiyalo uwewo .
45001014	Sababu watia owaajibu ode ngoa̒amila bangusa ; tamao̒ adabu wau tadiila oa̒dabu , tahi osikolawa meaalo tadiipo hio̒sikolawa .
45001015	Uitolo sababuulio watia ohilaa daa̒ mopohabari Habari Mopiohe boito ode limongoli tahi biluloa̒wa mola to Roma olo .
45001016	Watia palacaya daa̒ to Habari Mopiohe boito , sababu habari boito yito lotolo Allahu Taa̒ala u mopoa̒ahu mai ngoa̒amila taa palacaya ; bohu-bohulio taulo Yahudi , wau bangusa wewo olo .
45001017	Sababu wolo Habari Mopiohe boito Allahu Taa̒ala mopo bilohei woloolo mola pohuliilio wumbuta lomanusia wolo Allahu Taa̒ala muli mowali mopiohu ; pohuliilio yito palacaya to Allahu Taa̒ala monto bohulio tunggula pulitio . Uito tutuuwauwa debo odelo u leituladu todelomo Kitabi , " Taa palacaya to Allahu Taa̒ala tilinggula wumbutalio wolo Allahu Taa̒ala muli mowali mopiohu , tau boito matumumulo ! "
45001018	Lonto sologa Allahu Taa̒ala lopo bilohei muluka-Lio ode ngoa̒amila dusa wau ololeeto lomanusia , sababu ololeeto boito longabuto tomanusia u moo̒onuhe pongaajali u otutu pasali lo Allahu Taa̒ala .
45001019	Wolo umowali otaawa lomanusia pasali lo Allahu Taa̒ala malo patato todelomo hilaa u maloo̒tapu tenelo Eeya lomanusia , sababu Allahu Taa̒ala lohihilao malo poi̒laalo uito ode manusia .
45001020	Tumulalo mai Allahu Taa̒ala lopowali dunia , sisii-patiyaalo Allahu Taa̒ala udiila oontonga , deu̒ito-yito owowoluwoa-Lio odelo Allahu Taa̒ala wau kawasa-Lio udiila opulitio , mai̒lo pahamua lomanusia lotimbulude to ngoa̒amila umaa pilowali-Lio mai . Oditolio manusia sama-samaata diila o alasani umopo otutu lobatanga .
45001021	Manusia moo̒onuhe lo Allahu Taa̒ala , bo manusia diila mohulumati o-Lio odelo Allahu Taa̒ala wau diila olo mosukuru mola to o-Lio . Bolii̒o mao̒ manusia bo hemo mikiilangi udiila ota-otaa mao̒ ; hilaa limongolio malowali lodio̒lomo .
45001022	Timongolio molaasa batangalio molinepo , lebe-lebe pomao̒ timongolio mohulodu .
45001023	Diilalo Allahu Taa̒ala tao̒ hiheo-hiheolo mao̒ tahe tuboo limongolio , bo tumbao̒ bubuui̒yalo udebo odelo mahaluku umowali mate ; deu̒ito-yito manusia , bulungi , binatangi u oa̒atio wopato , wau binatangi u hia̒lapa .
45001024	Sababu uito Allahu Taa̒ala lopoluli olimongolio kiluwasa lohilaa limongolio u mohutu moo̒lusa , tilinggula timongolio helohutu susuu-aliyaalo ukotolo ode timongotalio lohihilao .
45001025	Allahu Taa̒ala tao̒tutu , tiluloa̒ limongolio wolo hitua-tuawua upaaluti . Diila Talopowali mai bo tumbao̒ tapilowali boitolo tatilubo wau tabilaya limongolio . Lebe-lebe pomao̒ talopowali mai boitolo tawajibulio pujiolo ohiheo-hiheolo mao̒ ! Amin .
45001026	Sababu manusia helohutu u odito , yi Allahu Taa̒ala lopoluli olimongolio lodudua̒ napusu limongolio u hina . Mongobua limongolio diilalo ohilao tomongo lolai̒ debo odelo u biasaalio tomanusia , bo ohilao topangelio mongobua .
45001027	Mongo lolai̒ olo debo odito ; timongolio diilalo paatuti mohumbuta wolo mongobua , bo obilahi topangelio mongo lolai̒ . Mongo lolai̒ helohutu huhutu u moo̒olito topangelio mongo lolai̒ , tilinggula timongolio lololimo polo tontuli u lotuuu̒de wolo huhutu limongolio u moleeto boito .
45001028	Masababu manusia diila molaasa palalu moo̒onuhe to Allahu Taa̒ala , yi hiluliaalo mao̒ lo Allahu Taa̒ala pikiilangi limongolio lowali lolusa , tilinggula timongolio helohutu susuu-aliyaalo udiila opohutuo limongolio .
45001029	Hilaa limongolio ngoa̒amila polupolu wolo u moleeto , udiila otutu ; polupolu wolo langgamu , polupolu wolo ohutodu wau laasa molonuo̒ ; polupolu wolo hilaa umomate mate-mateelo mao̒ , moloohulua , mohimbulo wau moniyatia . Timongolio motohilaa moloi̒ya taa wewo ,
45001030	motohilaa mopoo̒leeta tanggulo taa wewo ; timongolio soombongi wau diila oa̒dabu , wau molonuo̒ to Allahu Taa̒ala , wau motohilaa mosilita toongi . Timongolio motota mololohe totoonulalo pohuli bohu wolo mohutu u moleeto . Timongolio moluwali tomongo dulaa̒ ;
45001031	timongolio diila motohilaa mongalati taa wewo , timongolio diila tatapu wau molotolo hilao wau diila omanusia .
45001032	Otaawa limongolio , deu̒ modudua̒ butoo̒ lo Allahu Taa̒ala , taa mohutu mao̒ ngoa̒amilalo boito paatuti hukuu-maniyola mate . Penu boli odito timongolio helohutu olo susuu-aliyaalo boito ; wau tumbao̒ akoro olo taa wewo hipohutua u odito .
45002001	Masababu uito , mongo Wutato , tatoonu Wutato , tilunggula Wutato motohilaa mopotala taa wewo ? Wutato diila owolo-wolo u mopodulua lobatanga ! Sababu wonu Wutato mopotala taa wewo , lebe-lebe pomao̒ Wutato lohihilao helohutu huhutu u tutuuwauwa debo odelo timongolio , yi Wutato malo podehu hukuumani tobatanga lohihilao olo .
45002002	Otaawanto deu̒ wonu Allahu Taa̒ala mopodehu mai hukuumani ode tau-tauwalo tahe lohutu totoonulalo huhutu udebo odelo uito , yi putuusani lo Allahu Taa̒ala boito otutu .
45002003	Bo timongoli , Mongo wutato , helohutu lohihilao olo susuu-aliyaalo u pilotuludi mongoli ode tau-tauwala wewo ! Wau to pikiilangi limongoli u timongoli moo̒lopato monto hukuumani lo Allahu Taa̒ala ?
45002004	Meaalo timongoli diila botie paduli omuula lo Allahu Taa̒ala wau otanggalo hilaa boli osabali-Lio u odito udaa̒ ? Tantu otaawa limongoli deu̒ Allahu Taa̒ala mopo bilohei opopiohu hilaa-Lio sababu Tio motohilaa alihu timongoli molilihu monto dusa limongoli .
45002005	Bo timongoli baaa̒ngiola wau diila mohuto molomelo . Masababu uito timongoli lohihilaolo talohutu hukuumani limongoli heo̒duhenga mola buheetio to Dulahe Kiama , wonu Allahu Taa̒ala mopoilaalo mai mulukaa-Lio wau mopodehu hukuumani u aadili .
45002006	Sababu Allahu Taa̒ala mamo lontuli mai timii̒du tau motuuu̒de wolo huhutuulio .
45002007	Allahu Taa̒ala mongohi mai tutumulo tutu wau ohiheo-hiheolo mao̒ ode limongolio taa tatapu wau molotolo hilao hemohutu mopiohe u moo̒tapu mao̒ ulailaio̒ , u hulu-hulumati wau u abadi .
45002008	Bo tau-tauwala tamopo udaa̒ batangalio lohihilao wau diila mohuto modungohe to Allahu Taa̒ala , bo modudua̒ u moleeto yi tau-tauwalo boito malaba-labaalo mulukaa mai lo Allahu Taa̒ala .
45002009	Timii̒du taa motohilaa mohutu u moleeto masikisa wau modutolo ; bohu-bohulio taulo Yahudi , wau odito olo babaa-ngusawalo wewo .
45002010	Bo ngoa̒amila taa motohilaa mohutu mopiohe mawohia-Lio mai ololaio̒ wau ohulumati wau osalaamati lo Allahu Taa̒ala ; bohu-bohulio ode taulo Yahudi ; odito olo ode tau-tauwalo bangusa wewo .
45002011	Sababu Allahu Taa̒ala mopohutu mai ngoa̒amila tau tutuuwauwa .
45002012	Tau-tauwalo bangusa wewo ilodusa lou̒ diila motota butoo̒ agama lo Yahudi . Oditolio timongolio hukuu-maniyalo to bulemengo lobutoo̒ boito . Bo tau-tauwalo Yahudi ilodusa tou̒ mai̒lotaawa limongolio butoo̒ boito ; sababu uito timongolio mapohilelio wolo moo̒ohuu̒ olo dadaasali tobutoo̒ boito .
45002013	Sababu taamuli mopiiohe wolo Allahu Taa̒ala , diila bo sababu tau boito malotota butoo̒ agama lo Yahudi , bo sababu tio helohutu wolo uwoluo todelomo butoo̒ boito .
45002014	Tau-tauwala bangusa wewo diila motota butoo̒ agama lo Yahudi . Bo wonu timongolio to ilohilaa lohihilao mohutu wolo u pilomalenta lobutoo̒ boito , hilaa limongolio lohihilaolo umowali butoo̒ toli mongolio , eleponu timongolio diila motota butoo̒ agama lo Yahudi .
45002015	Pii̒li limongolio mopo bilohei deu̒ wolo u pilomalenta lobutoo̒ boito malei tulade tohilaa limongolio . Hilaa u maloo̒tapu tinelo Eeya limongolio olo mopo bukuti mai sua̒li boito , sababu timongolio lohihilao tingga maito potalalio tingga maito poo̒tutuo lo pikiilangi limongolio .
45002016	Odieelo mola u de mamotoduo mai todulahee u matilantu boito . Todulahee boito -- modudua̒ Habari Mopiohe upilo habari mai lowatia -- Allahu Taa̒ala motimbulude li Isa Almasi , mamomutoo̒ ngoa̒amila u hitua-tuawua u sangaja hetutuo̒ lohilao wau pikiilangi lotaa ngoa̒amila .
45002017	Bo botia woloolo mola wolo Mongo wutato lohihilao ? Wutato longaku lohihilao taulo Yahudi . Wutato lotiwunela tobutoo̒ agama lo Yahudi wau Wutato leengahu wumbuta lo Wutato wolo Allahu Taa̒ala .
45002018	Wutato loo̒tapu totoonulalo potuhata lonto butoo̒ boito , tilinggula ilotaawa lo Wutato kahandaki lo Allahu Taa̒ala wau motota molantu toonu u mopiohe .
45002019	Wutato yakini deu̒ Wutato yito tau̒wa lotaa pitoo̒ wau tilango odeli mongolio tawoluo todelomo u modio̒lomo ;
45002020	Wutato tamoo didikia totau-tauwalo tao̒ adabu dupadupapa wau guru lotau-tauwalo tahi . Wutato yakini deu̒ todelomo butoo̒ agama lo Yahudi , Wutato o toonulalo pongotota wau o pongajali u otutu .
45002021	Wutato hemo ngaajali taa wewo ; naa yilongola Wutato diila helo ngaajali batanga lohihilao ? Wutato hemo ngaajali tau alihu diila mao̒ potao̒ , lebe-lebe pomao̒ Wutato lohihilao hemotao̒ !
45002022	Wutato hemo ngaajali tau alihu diila mao̒ pojina , lebe-lebe pomao̒ Wutato lohihilao hemojina ! Wutato molonuo̒ to balaahala , lebe-lebe pomao̒ Wutato lohihilao hemohama babaa-langiyaalo lonto bebee-leyaalo balaahala .
45002023	Wutato hemo pomangga-mangga mola deu̒ Wutato obutoo̒ lei Musa , lebe-lebe pomao̒ Wutato hemohina Allahu Taa̒ala lou̒ diila lodudua̒ buto-I̒o .
45002024	Todelomo Kitabi tulatulade odie , " Sababu timongoli , tau-tauwalo Yahudi , yi tanggulo Allahu Taa̒ala pilo najisilio towolota lo babaa-ngusawalo wewo . "
45002025	Wonu Wutato modungohe tobutoo̒ agama lo Yahudi , yi tuuna lo Wutato ohunalio olo . Bo wonu Wutato diila mowali moduduo̒ susuu-aliyaalo u pilomalenta todelomo butoo̒ boito , yi tuuna lo Wutato diila ohunalio sama-samaata .
45002026	Wonu ngotaalio diila Yahudi , tadiila tiluuna , modudua̒ao̒ butoo̒ agama lo Yahudi , wolo Allahu Taa̒ala diila monganggapu olio odelo tamaa tiluuna ?
45002027	Wau tau-tauwala tadiila tiluuna boito mamo potala to Wutato taulo Yahudi , sababu Wutato obutoo̒ agama lo Yahudi wau Wutato tiluuna , bo Wutato lolambanga butoo̒ boito . Timongolio diila tiluuna , bo tumbao̒ timongoliolo tahemo dungohe butoo̒ agama lo Yahudi .
45002028	Sababu taulo Yahudi u pulua diila bo tanggulio wambao̒ taulo Yahudi ; wau taa u tio̒otutua tiluuna diila taa u tiluuna odelo lahiri wambao̒ .
45002029	Bolii̒o mao̒ , ngotaalio lo Yahudi u pulua yito taa u hilaalio ojiwa Yahudi ; wau tuuna u tutu yito tuuna tohale u kilalaja lo Rohullah , diila u tulatulade todelomo buku . Taa debo odelo uito mamololimo poi̒laalo momuji monto Allahu Taa̒ala , diila monto manusia .
45003001	Wonu odito , wolo untungilio mowali taulo Yahudi ? Wau wolo hunalio modudua̒ao̒ wuu̒du lotuuna ?
45003002	Tantulo mao̒ dadaata hunalio ! Bohu-bohulio , sababu totaulo Yahudilo Allahu Taa̒ala lopo palacaya mao̒ tataa-hudaalo Allahu Taa̒ala .
45003003	Bo woloolo mola wonu ngotaalio taulo Yahudi diila tatapu wau molotolo hilao ? Wolo sababu uito Allahu Taa̒ala mamowali diila tatapu wau molotolo hilao ?
45003004	Tantu diila ! Sababu malo patatai Allahu Taa̒ala laito otutu , eleponu timii̒du tau hipo himbuloa . Todelomo Kitabi tulatulade , " Wajibulio yio̒ obukuti otutu todelomo wolo uiloi̒yamu , wau yio̒ moo̒haama tou̒ yio̒ butoo̒lio . "
45003005	Bo wonu u aadili lo Allahu Taa̒ala malebe henaasa mai , masababu ito helohutu udiila otutu , wolo u mamusi loi̒yanto ? Deu̒ Allahu Taa̒ala diila aadili wonu Tio mohukuumani mai olanto ? ( Memangi yiyintu botie paatuti odelo manusia . )
45003006	Sama-samaata diila ! Sababu wonu Allahu Taa̒ala diila aadili , woloolo mola Tio mowali momutoa̒i dunia botie ?
45003007	Bo wonu sababu huhutu udiila otutu , wolo u otutu pasali lo Allahu Taa̒ala helebe oontonga daa̒ tilunggula Tio piluji , yi yilongola taa umohutu moleeto boito donggo pilopotala odelo taa odusa ?
45003008	Wau yilongola ito diila mowali moloi̒ya , " Mopiohulo ito mohutu u moleeto alihu tumoodei umopiohe ? " Memangi woluo tau-tauwalo tahe lohina olaatia lou̒ hemoloi̒ya deu̒ watia malo loi̒ya odito . Tau-tauwala debo odelo uito patutilio hukuumanio lo Allahu Taa̒ala .
45003009	Naa , wolo huhuloa̒nto odelo taulo Yahudi lebe mopiohu wolo huhuloi̒o lobangusa wewo ? Sama-samaata diila ! Mailoi̒ya mai lowatia deu̒ mopio taulo Yahudi meaalo bangusa wewo , ngoa̒amilalo makiluwasa lodusa .
45003010	Debo odelo u tulatulade todelomo Kitabi , " Diaaluo penu boli ngotaa mao̒ tao̒tutu ,
45003011	diaaluo penu boli ngotaa mao̒ tamongalati wau diaaluo penu boli ngotaa mao̒ tamolubo Allahu Taa̒ala .
45003012	Ngoa̒amila tau malo poo̒lamingo batanga lonto Allahu Taa̒ala ; ngoa̒amila mailapalo . Diaaluo penu boli ngotaa mao̒ helohutu u otutu ; penu boli ngotaa mao̒ diaaa̒ !
45003013	Bunggohi mongolio odelo kuubulu uilonganga . Wimbulo u hidala-dalaala tumolohu monto dila limongolio , wau biihu limongolio wambao̒ hemo pomukao̒ pitana , debo odelo bisa lotulidu .
45003014	Tunggili mongolio polupolu wolo laa̒anati wau didini u moo̒ohuu̒ .
45003015	Didiambangi mongolio hidiyota wonu ohilaa moposikisa wau momate tau mate-mateelo mao̒ .
45003016	Oa̒antulu wau osuusa , pilo loladi mongolio ode utoonulalo mao̒ .
45003017	Diila otaawa limongolio dalalo poa̒ahuwalo ,
45003018	wau diila mohulumati Allahu Taa̒ala . "
45003019	Botia bolo ilotaawanto deu̒ ngoa̒amila u tulatulade todelomo butoo̒ agama lo Yahudi , deu̒ito-yito duo̒lo tau-tauwala tawoluo towalungo pamalenta lobutoo̒ boito . Lou̒ odito diaaluo penu boli ngotaa mao̒ tamoo̒ wohi alaasani wolo-wolo poli wau ngoilanggubu dunia mowali pohile wolo moo̒ohuu̒ lo Allahu Taa̒ala .
45003020	Sababu diaaluo penu boli ngotaa mao̒ mowali mopiiohe wolo Allahu Taa̒ala masababu tau boito helohutu susuu-aliyaalo uwoluo todelomo butoo̒ lo agama . Bolii̒o mao̒ butoo̒ boito bo mopobilohei tomanusia deu̒ manusia odusa .
45003021	Bo botia Allahu Taa̒ala malo pobilohei dalalo woloolo mola manusia mopiiohe wo-Lio ; wau dudelolio boito diaaluo aitalio wolo butoo̒ agama lo Yahudi . Bubuu-kuwaalo lei Musa wau bubuu-kuwaalo lomongo nabi tumbao̒ helo poi̒laalo mai sua̒li boito ,
45003022	deu̒ Allahu Taa̒ala mowali mohutu manusia mopiiohe wo-Lio , tumbao̒ wonu manusia palacaya li Isa Almasi ; Allahu Taa̒ala mohutu mai utie ode ngoa̒amila taa palacaya li Almasi ; sababu diaaluo hiheedio :
45003023	Ngoa̒amila tau mai̒lodusa wau lolamingo lonto Allahu Taa̒ala tao̒hilaa mopoa̒ahu olimongolio .
45003024	Bo sababu odehu hilaa lo Allahu Taa̒ala wambao̒ uilohi mai wolo bebasi , wumbuta lomanusia wolo Allahu Taa̒ala luli lopiohei ; dudelolio yito : manusia yilopatai li Isa Almasi .
45003025	Allahu Taa̒ala lopobake mai li Isa Almasi alihu wolo opopate-Lio boito manusia poi̒laalolo molopato monto totala wonu timongolio palacaya o-Lio . Allahu Taa̒ala lohutu odito u mopo bilohei o adili-Lio . Sababu tou̒ yilalu mola masilabalia lo Allahu Taa̒ala duduu-sawaalo manusia , tilinggula Tio diila lohukuumani mai olimongolio .
45003026	Bo botia hepilohutu-Lio ode dusa boito u mopo bukuti mao̒ o aadili-Lio . Wolo dudelo boito Tio mopo bilohei deu̒ batanga-Lio otutu ; wau timii̒du taa palacaya li Isa poi̒laalo-Lio mai odelo taa maluli lopiiohe wolo Allahu Taa̒ala .
45003027	Masababu uito ito didu o alasani umopo mangga-mangga lohilao . Yilongola odito ? Wolo sababu ito helo ponao̒ u tulatulade todelomo butoo̒ agama lo Yahudi ? Diila . Bo sababu ito palacaya .
45003028	Sababu pulito lohuhamalio yito odie : Tau poi̒laalolio muli mopiiohe wolo Allahu Taa̒ala , diila bo sababu tio helo ponao̒ wolo u tulatulade todelomo butoo̒ agama lo Yahudi , bo sababu tio palacaya li Isa Almasi .
45003029	Meaalo Allahu Taa̒ala boito Allahu Taa̒ala taulo Yahudi wambao̒ ? Diila , Tio olo Allahu Taa̒ala lobangusa wewo ? Ooo̒ , memangi Tio olo Allahu Taa̒ala lobangusa wewo !
45003030	Sababu Allahu Taa̒ala bo tuwau . Tiolo tahe lohutu tau-tauwalo Yahudi luli lopiiohe wolo Allahu Taa̒ala sababu timongolio palacaya . Wau Tiolo olo tahe lohutu tau-tauwalo bangusa wewo luli lopiiohe wolo Allahu Taa̒ala ; uito olo sababu timongolio palacaya .
45003031	Wolo utie boliilio deu̒ sababu ito palacaya li Almasi , yi ito molapi butoo̒ agama lo Yahudi ? Sama-samaata diila ! Tumbao̒ wolo opopalacayanto boito , ito mohulumati butoo̒ boito .
45004001	Wonu odito , wolo umowali loi̒yanto pasali lei Abraham , nenemoya lo bangusanto ? Woloolo mola uilo lasawalio ?
45004002	Wonu susuu-aliyaala u hepilo hutulio loo̒sababu Allahu Taa̒ala lololimo olio odelo tamo eengahe hilaa lo Allahu Taa̒ala , yi woluo olo alaasani to olio u motiwengahe . Bo tio diila mowali motiwengahe totalu lo Allahu Taa̒ala .
45004003	Todelomo Kitabi tulatulade , " Tei Abraham palacaya to Allahu Taa̒ala , wau sababu opopalacayalio botie tio tilolimo lo Allahu Taa̒ala odelo taa u moe̒engahe hilaa lo Allahu Taa̒ala . "
45004004	Taa u mokalaja , mololimo wuupa ; wau wuupalio diila ilanggapulio odelo tuwaulio lowowohi , sababu uito yito hakuulio .
45004005	Bo woluo tadiila motiwunela tokela-kelalio lohihilao ; tio mopo palacaya batangalio ode Allahu Taa̒ala tamoponasa mai tao̒dusa molopato monto totalalio . Dadaasari to palacayalio boitolo Allahu Taa̒ala mololimo tau boito odelo tamoo̒ sanangi hilaa lo Allahu Taa̒ala .
45004006	Odieelo mola huhama lei Dauda olo ; uito sababuulio tio loloi̒ya hinta sanangi tutu ode taa u duo̒lo Allahu Taa̒ala matilolimo odelo taa uloo̒ sanangi hilaa-Lio , lou̒ diila piloo̒tuoto Allahu Taa̒ala totoonulalo huhutu lotau boito . Tei Dauda loloi̒ya odie ,
45004007	" Potisanangilo tutu taa u totoonulalo totalaalio milaa̒apu wau totoonulalo dusalio ilambungu lo Allahu Taa̒ala .
45004008	Potisanangilo tutu taa u totoonulalo dusalio diila pilohile wolo moo̒ohuu̒ lo Eeya ! "
45004009	Wolo loi̒ya potisanangi tutu botie bo pilopo dulungo wambao̒ ode tahe lodudua̒ wuu̒du lotuuna ? Meaalo olo ode tau-tauwalo tadiila helo dudua̒ wuu̒du lotuuna ? Mailoi̒ya lami tou̒ dipolulio mai , deu̒ tei Abraham tilolimo Allahu Taa̒ala odelo taloo̒ sanangi hilaa-Lio , sababu tei Abraham palacaya to Allahu Taa̒ala .
45004010	Naa , omolua Allahu Taa̒ala lopoi̒laalo mai sua̒li boito ? Tou̒ dipolulio mai meaalo lapatio mao̒ tei Abraham tiluunalio ? Memangi tou̒ tio dipo tiluuna , diila lapatio mao̒ .
45004011	Tio tiluunalio lapatio mao̒ , wau tuunalio boito bo odelo tuoto deu̒ Allahu Taa̒ala malo lolimo olio odelo taloo̒ sanangi hilaa lo Allahu Taa̒ala , sababu palacaya to Allahu Taa̒ala . Tio tilolimo Allahu Taa̒ala tou̒ tio dipo lodudua̒ wuu̒du lotuuna . Wau tei Abraham lowali tiyamo delo pohuli lorohani ode ngoa̒amila taa palacaya to Allahu Taa̒ala , wau u sababuulio matilolimo Allahu Taa̒ala odelo taloo̒ sanangi hilaa-Lio , eleponu timongolio diila lodudua̒ wuu̒du lotuuna .
45004012	Tei Abraham olo tiyamo delo pohuli lorohani ode tau-tauwalo talo dudua̒ wuu̒du lotuuna . Tio tiyamo delo pohuli lorohani limongolio diila bo sababu timongolio helo dudua̒ wuu̒du lotuuna , bo sababu timongolio olo hitumula wolo palacaya ode Allahu Taa̒ala , tutuuwauwa debo odelo tei Abraham tou̒ tio diipo lodudua̒ wuu̒du lotuuna .
45004013	Allahu Taa̒ala lodanti odelei Abraham wau waliilio mola deu̒ dunia botie mamowali miliki lei Abraham . Allahu Taa̒ala lodanti mai odito diila sababu tei Abraham helo dungohe tobutoo̒ agama lo Yahudi , bo sababu tio palacaya to Allahu Taa̒ala tilinggula tio tilolimo Allahu Taa̒ala odelo taloo̒ sanangi hilaa-Lio .
45004014	Sababu wonu bo tau-tauwalo tamo dungohe to bubuu-too̒owalo agama lo Yahudi wambao̒ tamaa mololimo wolo u pilodanti mai lo Allahu Taa̒ala , yi palacaya to Allahu Taa̒ala diila ohunalio sama-samaata , wau danti lo Allahu Taa̒ala olo toongi wambai̒o .
45004015	Butoo̒ agama lo Yahudi mopodungga mai hukuumani lo Allahu Taa̒ala . Bo wonu butoo̒ diaaluo , yi totala olo diaaluo .
45004016	Oditolio danti lo Allahu Taa̒ala boito dadaasali palacayalio lotau ode Allahu Taa̒ala . Uito mowali tuwaulio pongaku ode ngoa̒amila wali mola lei Abraham deu̒ danti boito yilohi-Lio mai ode limongolio odelo tuwaulio lo wowohi u beebasi monto Allahu Taa̒ala ; diila bo toli mongolio tahemo dungohe tobutoo̒ agama lo Yahudi wambao̒ , bo toli mongolio olo taa palacaya to Allahu Taa̒ala tutuuwauwa debo odelo tei Abraham palacaya to o-Lio . Sababu tei Abraham yito tiyamanto ngoa̒amila delo pohuli lorohani .
45004017	Sababu Allahu Taa̒ala lotahuda odie odelei Abraham , " Wau̒ malo powali olemu tiyamo ode dadaata bangusa . " Odieelo mola Allahu Taa̒ala longohi mai danti boito odelei Abraham , wau tei Abraham palacaya to o-Lio . Tiolo Allahu Taa̒ala tamopo tumulai taa mate ; Tiolo olo Allahu Taa̒ala u wolo tahuda-Lio wambao̒ helohutu mai wolo udipo pee̒enta woluo lowali woluo .
45004018	Tei Abraham tulusi wambao̒ hemo halapu mola wau palacaya eleponu tio diilalo ohalapani . Sababu uito tio malowali tiyamo lobangusa dadaata . Debo odelo ulei tuladu todelomo Kitabi , " Walimu mola mamowali mai dadaata daa̒ . "
45004019	Tei Abraham tou̒ boito motota deu̒ tio madiilalo moo̒tapu mai wali , sababu batangalio mapanggola daa̒ wau umululio mawimbideo̒ ngohetuto taunu ; odito olo ti Sara , dilelio boito , pulia . Bo iimani lei Abraham diila loe̒etu .
45004020	Tio debo palacaya wau yakini danti lo Allahu Taa̒ala . Tumbao̒ iimanilio bo hei̒lo duhenga mola lotolio , tilunggula tio helomuji-muji Allahu Taa̒ala .
45004021	Tio palacaya daa̒ deu̒ Allahu Taa̒ala mowali mohutu wolo umapilo dantia-Lio mai .
45004022	Uito sababuulio tei Abraham tilolimo Allahu Taa̒ala odelo taa umoo̒ sanangi hilaa lo Allahu Taa̒ala .
45004023	Loi̒ya u " Tilolimo odelo taa umoo̒ sanangi hilaa lo Allahu Taa̒ala " leituladei diila bo wambao̒ odelei Abraham lohihilao ,
45004024	bo ode olanto olo . Ito olo matolimoo-Lio odelo taa umaloo̒ sanangi hilaa lo Allahu Taa̒ala , sababu ito palacaya to Allahu Taa̒ala talopo tumulai li Isa , Eeyanto , lonto opopate .
45004025	Ti Isa boito mailudu-Lio mai u pateelio mate-mateelo mao̒ sababu duduu-saanto ; lapatao̒ luli pilopo tumulai lo Allahu Taa̒ala mai lohutu olanto luli lopiiohe wolo Allahu Taa̒ala .
45005001	Botia ito maluli lopiiohe wolo Allahu Taa̒ala , sababu ito palacaya . Wau masababu uito ito hitumula todelomo u dame wolo Allahu Taa̒ala lotimbulude li Isa Almasi Eeyanto .
45005002	Masababu ito palacaya li Isa , yi Tio lohutu olanto loo̒laasa hitua-tuawua todelomo hilao wau ponu lo Allahu Taa̒ala , wau wolo ponu boitolo ito botia hitumula . Sababu uito hilaanto meengahe sababu ito ohalapani deu̒ ito mamoo̒laasa sanangi tutu uwohi mai lo Allahu Taa̒ala !
45005003	Wau lebe mao̒ leeto , ito olo meengahe todelomo polodutolo , sababu otaawanto deu̒ polodutolo boito mohutu tau mowali moo̒olohu ,
45005004	wau oo̒olohu mamohutu tau mambo tesiyolo ; uti-utieelo u mopotoodei halapani .
45005005	Halapani udebo odelo utie diila tamoo̒ kikiio̒ hilaanto , sababu hilaanto matiluanga lo Allahu Taa̒ala wolo ponu-Lio . Allahu Taa̒ala lohutu mai uito lotimbulude to Rohu-Lio , u mailohi-Lio mai olanto .
45005006	Tou̒ ito todelomo owowoluwoa didu okawasa , ti Isa Almasi mailate ode olanto towakutu u lotuhatawa lou̒ tilantu mai lo Allahu Taa̒ala ; lebe-lebe pomao̒ ito tahi tau-tauwalo tahi laminga monto Allahu Taa̒ala .
45005007	Duo̒lo tahingota-ngotaawa taa̒adili olo mototolo tau mohuto mate . Tanu duo̒lo tahingota-ngotaawa tamopiohe , woluo olo tau buheli mate .
45005008	Bo Allahu Taa̒ala lopoi̒laalo mai ponu-Lio olanto tou̒ ti Isa Almasi yilate ode olanto tou̒ ito donggo taa odusa .
45005009	Botia ito maluli lopiiohe wolo Allahu Taa̒ala lotimbulude to opopate li Almasi ; sababu uito tantu ito mapo aahuwolo olo monto muluka lo Allahu Taa̒ala motimbulude li Almasi .
45005010	Wonu tomaasa ito mumuusua wolo Allahu Taa̒ala , ito pilopodeme wo-Lio lotimbulude to opopate lo Wala-I̒o , tidiyolo mao̒ botia tou̒ lapatio mao̒ wumbutanto wolo Allahu Taa̒ala luli lopiohe , tantu ito mapo aahuwolo olo motimbulude to tutumuli Almasi .
45005011	Wau lebe mao̒ leeto , ito olo motiwengahe to opopiohu lo Allahu Taa̒ala lotimbulude li Isa Almasi Eeyanto . Sababu lotimbulude li Almasi , ito botia loo̒laasa wumbutanto u mopiohe boito wolo Allahu Taa̒ala .
45005012	Dusa tilumuotai ode delomo dunia lotimbulude to ngotaalio , wau lonto dusa boito tilumoodei opopate . Akibatilio , opopate loloo̒polo mola ode ngoilanggubu umati lomanusia , sababu ngoa̒amila tau mai̒lodusa .
45005013	Tou̒ butoo̒ agama lo Yahudi diipo yilohilio mai , dusa mawoluo todelomo dunia . Bo dusa diila yilinggilelio , sababu diaaluo butoo̒ u mowali lambangalo .
45005014	Bo , lonto jamani lei Adamu demola jamani lei Musa , opopate okawasa to ngoilanggubu umati lomanusia . Tumbao̒ tau-tauwalo tadiila helohutu totala wolo dudelo u tutuuwauwa debo odelo u pilohutu lei Adamu , tau-tauwalo boito olo lodudua̒ olo kiluwasa lo opopate . Tei Adamu yito bayahu monto o-Lio tamaa dungga-dungga mai lapatio mao̒ .
45005015	Bo duduulotalo boito diila tutuuwauwa ; sababu wowohi mai lo Allahu Taa̒ala lebe udaa̒ mao̒ , wonu pobandingio mola wolo totala u mapilohutu lei Adamu . Totala lotaa ngota loo̒sababu dadaata taa yilate . Donggo boli lebe udaa̒ mao̒ poli akibati lo odehu hilaa monto Allahu Taa̒ala wau ponu osalaamati uilohi-Lio mai totaa dadaata daa̒ , lotimbulude to opopiohu hilaa lotaa ngota , deu̒ito-yito ti Isa Almasi .
45005016	Wowohi lo Allahu Taa̒ala olo lebe udaa̒ tutu wolo dusa lotaa ngota boito . Sababu lapatio mao̒ taa ngota lohutu totala , mailumualai putuusani , " Ototala " . Bo lapatio mao̒ taa dadaata helohutu dusa leidunggalo mai wowohi lonto Allahu Taa̒ala u lopoilaalo mai , " Diila ototala " .
45005017	Sababu totala lotaa ngota , opopate loloo̒polo mola ode utoonulalo mao̒ lotimbulude totaa ngota boito . Donggo boli lebe udaa̒ mao̒ poli akibati lou̒ wolo u pilohutu lotaa ngota wewo , deu̒ito-yito li Isa Almasi . Lotimbulude o-Lio , Allahu Taa̒ala lopodaata daa̒ odehu hilaa-Lio totaa u odito daatalio , wau wolo diila ohunalio lopowali olimongolio luli lopiiohe wolo Allahu Taa̒ala ; timongolio maa okawasa todunia botie motimbulude li Isa Almasi .
45005018	Oditolio , odelo woloolo mola totala lotaa ngota malo posababu ngoilanggubu umati lomanusia hilukuumani , odito olo huhutu lotaa ngota talo dudua̒ kahandaki lo Allahu Taa̒ala , maloo̒ sababu ngoa̒amila tau yilopato lonto totala wau yilohia-Lio tutumulo .
45005019	Wau odelo woloolo mola dadaata tau lowali taa ilodusa sababu taa ngota diila lodungohu , odito olo dadaata tau yiluwasia luli lopiiohe wolo Allahu Taa̒ala sababu taa ngota lodungohu to Allahu Taa̒ala .
45005020	Talongohi mai butoo̒ agama lo Yahudi yito Allahu Taa̒ala lohihilao . Bo helebe mao̒ manusia hemo tolopani modungohe butoo̒ boito , helebe mao̒ timongolio hipohutua totala wau odusa to Allahu Taa̒ala . Bo helebe mao̒ manusia hipohutua dusa , Allahu Taa̒ala helebe mao̒ poli momonu olimongolio .
45005021	Naa , ito musi mate sababu ito malohutu dusa . Bo Allahu Taa̒ala momonu olanto wau longohi mai dalalo olanto luli lopiiohe wo-Lio . Wau sababu wumbutanto wolo Allahu Taa̒ala maluli lopiohe , yi Tio longohi mai tutumulo tutu wau ohiheo-hiheolo mao̒ to olanto lotimbulude li Isa Almasi , Eeyanto .
45006001	Wonu odito , wolo u mowali loi̒yanto ? Mamusi ito wambao̒ mohutu dusa alihu Allahu Taa̒ala helebe momonu mai olanto ?
45006002	Tantu diila ! Dusa diilalo okawasa to olanto , oditolio , diila pongalo aakali ito tumumulo mololaalaaita mohutu dusa ?
45006003	Diila otaawo lo Mongo wutato deu̒ tou̒ ito yilihualio , ito pilopo tuwau woli Isa Almasi ? Uito boliilio mao̒ ito pilopo tuwau wolo opopate-Lio .
45006004	Wolo polihu boito , ito yilobungio woli Almasi , wau lodudua̒ yilate pee̒-pee̒enta wo-Lio , alihu debo odelo ti Almasi pilopo tumulai lonto opopate tokawasa li Paapa talailaio̒ , odito olo ito mowali tumumulo todelomo tutumulo u bohu .
45006005	Wonu ito malowali tuwau woli Almasi sababu ito lodudua̒ yilate pee̒-pee̒enta wo-Lio , ito mamowali tuwau wo-Lio olo sababu ito lodudua̒ luli pilopo tumulai debo odelo Tio .
45006006	Otaawanto deu̒ watadento udeedelo odelo manusia mapilate yila-yilateelo mao̒ pee̒-pee̒enta woli Almasi toa̒yu salipu alihu kawasa lo watadento u odusa boito antuluwolo ; lou̒ odito ito diilalo pilowato lodusa .
45006007	Sababu wonu tahingota-ngotaawa mate , tau boito pilopo lopato monto kawasa lodusa .
45006008	Wonu ito mailate pee̒-pee̒enta woli Almasi ; ito palacaya deu̒ ito olo matumumulo pee̒-pee̒enta wo-Lio .
45006009	Sababu otaawanto deu̒ ti Almasi mapilopo tumulai mai lonto opopate wau Tio diilalo mate ; opopate madiilalo okawasa tobatanga-Lio .
45006010	Opopate u ilolaasawa li Almasi yito opopate duo̒lo dusa . Uito lotoduo bo pee̒enta u ohiheo-hiheolo mao̒ , wau tutumulo u nilao̒-Lio masaatia botie yito tutumulo ode Allahu Taa̒ala .
45006011	Timongoli olo musi monganggapu batanga limongoli mate duo̒lo dusa , bo tumumulo todelomo wumbuta u motoheeto wolo Allahu Taa̒ala motimbulude li Isa Almasi .
45006012	Diilalo mao̒ polulia dusa motolo kawasa to tutumulumu upanaa alihu Wutato diila moo̒ dudua̒ ilohilaamu u moleeto .
45006013	Diila mao̒ wudua olo pongawaa̒ lo batangamu ode kawasa lodusa u pohunaalo ode totoonulalo makusudu u moleeto . Bo wuduwalo mola batanga limongoli ode Allahu Taa̒ala odelo tamaa yilimbato lonto opopate ode tutumulo . Wuduwalo mola batanga limongoli lealeaatulo mao̒ to Allahu Taa̒ala alihu pohunaalo u mohutu kahandaki lo Allahu Taa̒ala .
45006014	Dusa diila mowali motolo kawasa olimongoli , sababu timongoli diilalo tumutumulo to walungo butoo̒ agama lo Yahudi bo to walungo odehu hilaa lo Allahu Taa̒ala .
45006015	Botia , wolo upulito lo huhamalio ? Tingga mowali ito odusa , sababu ito diilalo to walungo okokawasa lobutoo̒ agama lo Yahudi , bo to walungo okokawasa odehu hilaa lo Allahu Taa̒ala ? Sama-samaata diila !
45006016	Wolo otaawa limongoli deu̒ wonu timongoli mohudu batanga ode tahingota-ngotaawa u mohutu otohilaalio yi timongoli yito wato lotaa dilungohe limongoli boito -- diila otaawa uito wato lodusa u modelo olimongoli ode opopate , meaalo wato tamo modungohe to Allahu Taa̒ala , wau lou̒ odito muli mopiiohe wolo Allahu Taa̒ala .
45006017	Bo sukuru ode Allahu Taa̒ala ! Sababu muloololio mai timongoli lowali wato lodusa , bo botia timongoli wolo lealeaatu lohilao helo dungohe pongaajali u otutu u mailohilio olemu .
45006018	Timongoli mailopato lonto dusa , wau botia malowali wato ode kahandaki lo Allahu Taa̒ala .
45006019	Sababu huhamamu odito lulupuhu , watia lomake mai luluu-maduwala lopolowato alihu lebe gambangi timongoli mongalati . Muloololio mai timongoli helohudu batangamu lealeaatulo mao̒ odelo wato duo̒lo susuu-aliyaalo ukootolo wau u moleeto ode totoonulalo makusudu u moleeto . Odito olo botia , mamusi timongoli mohudu batanga lealeaatulo mao̒ odelo wato duo̒lo kahandaki lo Allahu Taa̒ala ode totoonulalo makusudu lo Allahu Taa̒ala utolo-tolomodu .
45006020	Tou̒ timongoli pilowato lodusa , timongoli diila tokawasa kahandaki lo Allahu Taa̒ala .
45006021	Tou̒ boito pae̒eda wolo u tilolimo limongoli monto susuu-aliyaalo u masaatia botie moo̒olito pohutuo limongoli ? Huhuu-tuwaalo huhutu boito bo modelo ode opopate !
45006022	Bo botia timongoli mailopa-Tio lonto dusa , wau lowali wato lo Allahu Taa̒ala . Opae̒eda yito deu̒ Wutato tumutumulo tolomodu duo̒lo Allahu Taa̒ala wau sua̒li boito moo̒toduo mai tutumulo tutu wau ohiheo-hiheolo mao̒ .
45006023	Sababu opopate yito wuupa lodusa ; bo tutumulo tutu wau ohiheo-hiheolo mao̒ pee̒-pee̒enta woli Isa Almasi Eeyanto yito wowohi uiludu mai lo Allahu Taa̒ala wolo palacuma .
45007001	Mongo wutatuu̒ ! Wutato ngoa̒amilalo malotota lobutoo̒ . Oditolio , otaawa limongoli deu̒ okokawasa lobutoo̒ to tahingota-ngotaawa pohupohutu ngotilonggadu tau boito donggo tumutumulo .
45007002	Taabua ngota odile , humayaalio , iloa̒wade lobutoo̒ todilelio bo ngotilonggadu dilelio donggo tumutumulo . Wonu dilelio mate , yi dile taabua boito molopato monto butoo̒ u mongawade olio todilelio .
45007003	Wonu taabua boito tumumula wolo talolai̒ wewo tou̒ dilelio donggo tumutumulo , yi taabua boito iluntee lojina . Bo wonu dilelio mate , yi odelo dudelo lobutoo̒ , taabua boito malo lopato . Wau wonu tio muli monika wolo ngotaalio talolai̒ wewo , yi tio diila lojina .
45007004	Odito olo sua̒liilio woli mongoli , Mongo wutatuu̒ . Duo̒lo butoo̒ agama lo Yahudi timongoli mailate , sababu timongoli mapilopo tuwau wolo batanga li Almasi wau lowali miliki-Lio tamaa luli pilopo tumulai lonto opopate . Tio luli pilopo tumulai lonto opopate alihu todelomo tutumulonto ito mowali ohuna duo̒lo Allahu Taa̒ala .
45007005	Sababu , muloolololio mai ito tumutumulo helo dudua̒ pipii-iliyaalo lomanusia . Tou̒ boito totoonulalo ilohilaa u odusa , u tilumoodei sababu woluwolio lobutoo̒ agama , odulude todelomo batanganto . Uito sababuulio ito helohutu susuu-aliyaalo u moo̒pate .
45007006	Bo botia ito diilalo leia̒awade tobutoo̒ agama lo Yahudi . Ito mailate duo̒lo butoo̒ u muloololio mai motolo kawasa olanto . Ito diilalo momaya wolo dudelo udeedelo , modudua̒ butoo̒ u tulatuladu . Botia ito momaya modudua̒ dudelo bohu upilopo tuhata mai lo Rohullah to olanto .
45007007	Wonu odito , wolo u mowali polelento ? Deu̒ butoo̒ agama lo Yahudi moleeto ? Tantu diila ! Bo butoo̒ boi-boitolo u longaajali olaatia pasali lodusa . Diila tao̒taawa lowatia wolo uito tamaa̒ , wonu butoo̒ lo agama diila loloi̒ya , " Diila mao̒ potamaa̒ . "
45007008	Lotimbulude tobutoo̒ lo agama , dusa ilohiango u helo potoodei totoonulalo hilao utamaa̒ todelomo hilaa lowatia , sababu wonu butoo̒ lo agama diaaluo , yi dusa olo diaaluo .
45007009	Watia muloololio mai tumutumulo diila obutoo̒ lo agama . Bo tou̒ butoo̒ lo agama yilumenetai , dusa mawoluo
45007010	wau watia yilate . Yi butoo̒ lo agama boito , u muloololio mai pilomatuju u mongohi tutumulo , bo tumbao̒ lopotoduo mai opopate ode laatia .
45007011	Sababu lotimbulude tobutoo̒ lo agama boito , dusa ilohiangio lohimbulo wau lomate olaatia yila-yilatelo mao̒ .
45007012	Butoo̒ lo agama bungolio mai monto Allahu Taa̒ala , wau timii̒du palenta todelomo butoo̒ boito dudunggaalio mai monto Allahu Taa̒ala , oditolio aadili wau mopiohe .
45007013	Naa , wolo utie boliilio deu̒ u mopiohe boito mopotoduo mai opopate odelaatia ? Tantu diila ! Dusaalo umalo potoduo mai opopate boito . Wolo lomake u mopiohe , dusa malo potoduo mai opopate ode laatia , alihu totoonulalo pii̒li lodusa oontonga lou̒ mopatato . Lotimbulude to papaa-lentawalo lo Allahu Taa̒ala , mai̒lo bukuti deu̒ dusa odito leetio .
45007014	Otaawanto deu̒ butoo̒ agama lo Yahudi bungolio mai monto Rohullah ; bo watia botie manusia diila okawasa . Watia mapilotali lowali wato lodusa .
45007015	Sababu watia lohihilao diila mongalati huhutu lowatia . Sua̒li u otohilaa pohutuo lowatia , uito diila pilohutu lowatia ; bo susuu-aliyaalo uilonuo̒ lowatia , uito tumbao̒ u hepilohutu lowatia .
45007016	Naa , wonu watia mohutu susuu-aliyaalo u teteehengia wolo hilaa lowatia , uito boliilio mao̒ watia momasisi deu̒ butoo̒ agama lo Yahudi boito mopiohu .
45007017	Oditolio , tutuulio tutu diilalo watia talohutu uito , bo dusa ukawa-kawasa tobatanga lowatia .
45007018	Otaawa lowatia diaaluo penu boli tuwau u mopiohe todelomo batanga lowatia ; deu̒ito-yito todelomo pii̒li lowatia odelo manusia . Sababu woluo todelomo hilaa lowatia u mohutu mopiohe , bo watia diila mambo moponao̒ leeto .
45007019	Watia diila lohutu u mopiohe u otohilaa pohutuo lowatia , bo bolii̒o mao̒ watia helohutu susuu-aliyaalo u moleeto , udiila otohilaa pohutuo lowatia .
45007020	Wonu watia mohutu susuu-aliyaalo udiila otohilaa pohutuo lowatia , uito boliilio mao̒ diila watia tahelohutu susuu-aliyaala boito , bo dusa ukawa-kawasa tobatanga lowatia .
45007021	Oditolio , watia malohama patoo̒ deu̒ butoo̒ utieelo u dulu-dulude ; deu̒ito-yito deu̒ wonu watia ohilaa mohutu u mopiohe , yi bo u moleeto wambao̒ u tumoodei to olaatia .
45007022	Batini lowatia motohilaa tobutoo̒ Allahu Taa̒ala ,
45007023	bo watia mongalati deu̒ todelomo batanga lowatia woluo olo butoo̒ wewo u dulu-dulude -- deu̒ito-yito butoo̒ u bubuu-lemenga wolo butoo̒ u ilaku lo aakali wau pongolaasa lowatia . Uito sababuulio watia malei awade tobutoo̒ lodusa u dulu-dulude todelomo batanga lowatia .
45007024	Naa , odieelo mola owowoluwoa lobatanga laatia ; watia modungohe tobutoo̒ lo Allahu Taa̒ala wolo aakali wau watade lowatia , bo wolo pii̒li lomanusia wambao̒ , watia taa̒luku todusa . Donggo boli topotalalio watia botie ! Tatoonu tamohuto mopoa̒ahu olaatia monto batanga botie u modelo olaatia ode opopate ? Sukuru ode Allahu Taa̒ala ! Tio mohuto mopoa̒ahu mai olaatia lotimbulude li Isa Almasi .
45007025	
45008001	Masaatia madiduu̒ hukuumani ode limongolio tahitumula lotituwau woli Isa Almasi .
45008002	Sababu butoo̒ lo Rohullah ulohutu mai olanto tilumumula lotituwau woli Isa Almasi tamalo lopatai olaatia lonto hukuumani uloo̒ sababu dusa wau opopate .
45008003	Wolo udiila mowali pohutuo butoo̒ lo agama , sababu ito manusia molulupuhu , uito mapilohutu mai lo Allahu Taa̒ala . Allahu Taa̒ala maloo̒-laaheo̒ kawasa lodusa todelomo pii̒li lomanusia lou̒ lolao mai Wala-I̒o lohihilao , tadungga-dungga mai todelomo owowoluwoa u tutuuwauwa wolo manusia tao̒dusa , mai loluluta dusa .
45008004	Allahu Taa̒ala lohutu uito alihu kahandaki-Lio u piloi̒laalo todelomo butoo̒ agama lo Yahudi boito mowali ponao̒olo todelomo batanganto tahitumula lodudua̒ to Rohullah wau diila lodudua̒ pii̒li lomanusia .
45008005	Tau-tauwalo tahitumula lodudua̒ pii̒li lomanusia , tulusi hemo mikiilangi wolo u otohilaa pii̒li lomanusia . Bo tau-tauwalo tahitumula lodudua̒ to Rohullah , tulusi hemo mikiilangi wolo u otohilaa lo Rohullah .
45008006	Wonu pikiilangimu kiluwasa pii̒li lomanusia yi akibatilio opopate . Bo wonu pikiilangimu kiluwasa lo Rohullah , yi akibatilio yito tutumulo wau odudame wolo Allahu Taa̒ala .
45008007	Taa pikiilangilio kiluwasa pii̒li lomanusia , tau boito mumuusua wolo Allahu Taa̒ala ; sababu tau boito diila taa̒luku tobutoo̒ lo Allahu Taa̒ala ; wau memangi tio diila mowali taa̒luku tobutoo̒ lo Allahu Taa̒ala .
45008008	Tau-tauwalo tahitumula helo dudua̒ pii̒li lomanusia , diila moo̒sanangi to Allahu Taa̒ala .
45008009	Bo timongoli diila tumutumulo modudua̒ pii̒li lomanusia . Timongoli tumutumulo modudua̒ Rohullah -- wonu , tantulio , Rohullah otu-otutuulo mao̒ dulu-dulude todelomo batangamu . Taa diila o Rohu li Almasi , tau boito diila miliki li Almasi .
45008010	Bo wonu ti Almasi tumutumulo todelomo batangamu , yi eleponu wawau̒mu maamate sababu dusa , bo Rohullah mongohi mai tutumulo olemu , sababu wumbutamu wolo Allahu Taa̒ala malopiohu .
45008011	Wonu Rohullah , talo potumulai li Almasi lonto opopate , tumutumulo todelomo batangamu , yi Tio talo potumulai li Almasi lonto opopate boito , mamo potumulai olo wawau̒mu u mowali mate boito . Tio mohutu mai uito wolo Rohu-Lio u tumutumulo todelomo wawau̒mu .
45008012	Uitolo sababuulio , Mongo wutato , ito otitihula ; bo diila titihula topii̒li lomanusia ; ito diila palalu tumumulo modudua̒ u otohilaalio .
45008013	Sababu wonu timongoli tumumulo modudua̒ pii̒li lomanusia , yi timongoli maamate ; bo wonu wolo kawasa lo Rohullah , timongoli tulusi wambao̒ mopopate totoonulalo huhutuumu u odusa , yi timongoli matumumulo .
45008014	Tau-tauwalo tadilelo lo Rohullah , deu̒yito-yitomongo walao̒ Allahu Taa̒ala .
45008015	Sababu Rohu , uilohi mai lo Allahu Taa̒ala ode limongoli , diila mohutu olimongoli mowali wato tilinggula timongoli tumumulo wolo wohe-wohe . Bolii̒o mao̒ Rohullah boito mopowali olimongoli mongo walao̒ Allahu Taa̒ala , wau wolo kawasa lo Rohullah boito ito mongunte Allahu Taa̒ala boito , " Paapa , oo ti Paapau̒ ! "
45008016	Rohullah pee̒-pee̒enta wolo rohunto mopoi̒laalo mai deu̒ ito yito mongo walao̒ Allahu Taa̒ala .
45008017	Naa , wonu ito yito mongo wala-I̒o , yi ito olo ahali lowarisi-Lio u mamololimo babaa-lakatiyalo upilohetu lo Allahu Taa̒ala ode mongo wala-I̒o . Ito mamololimo pee̒-pee̒enta woli Isa Almasi wolo u mapilohetu lo Allahu Taa̒ala o-Lio ; sababu wonu ito modutolo pee̒-pee̒enta woli Isa Almasi , ito mapolaio̒-Lio olo pee̒-pee̒enta wo-Lio .
45008018	Ngoa̒amila polodutolo u olaasanto masaatia botie , modudua̒ huhama lowatia , sama-samaata diila mowali pobandingiolo wolo ololaio̒ u mapoi̒laalo mai olanto .
45008019	Ngoilanggubu aalamu malo hiwoolola hemohima wakutuulio lo Allahu Taa̒ala mopoi̒laalo mai mongo wala-I̒o .
45008020	Sababu aalamu mapilo luliilio lowali lotupo , diila bo sababu hilaalio lohihilao , bo sababu Allahu Taa̒ala malo poluli mai odito . Eleponu odito woluo olo halapani utie :
45008021	deu̒ towakutu tuwau aalamu mapo lopatolo monto kawasa umoo̒ aantulu wau mamodudua̒ lopato-Lio wau pou̒daa̒alo pee̒-pee̒enta wolo mongo walao̒ Allahu Taa̒ala .
45008022	Otaawanto deu̒ tunggula tou̒ botie ngoilanggubu aalamu hemo poi̒laalo suukali sababu hidutola debo odelo ti ibu ngota hemodutola tou̒ mopotutu mai lo tau̒nge .
45008023	Wau diila bo wambao̒ ngoilanggubu aalamu u hemo poi̒laalo suukali ; ito lohihilao olo hemo poi̒laalo suukali todelomo hilaanto . Ito malo lolimo Rohullah odelo wowohi mai lo Allahu Taa̒ala ubohulio , bo boli odito ito olo donggo hemohima Allahu Taa̒ala mopo lopatai batanganto lea-leaatulo mao̒ wau mopowali olanto mongo wala-I̒o .
45008024	Sababu wolo mohaalapu , yi ito piloa̒ahu-Lio . Bo wonu wolo u hehalaa-puwonto boito maa iloontonganto , yi uito diilalo halapani . Sababu tatoonu tadonggo mohalapu hitua-tuawua udiipo iloontonga ?
45008025	Bo wonu ito mohalapu hitua-tuawua udiipo iloontonganto , yi ito mohima mai o-Lio wolo sabali .
45008026	Odito olo Rohullah dungga-dungga mai momantu olanto wonu ito molulupuhu . Sababu diila otaawanto woloolo mola ito mamusi modua̒ ; Rohu boito lohihilao modudulao̒ ode Allahu Taa̒ala u momolohone to Allahu Taa̒ala ode olanto wolo malo odito woloolo tilinggula diilalo mowali wulitolo .
45008027	Yi Allahu Taa̒ala , tamotota tuango hilaa lomanusia , mongalati u otohilaa lo Rohu boito ; sababu Rohu boito momolohone to Allahu Taa̒ala ode umati lo Allahu Taa̒ala , wau motuuu̒de wolo otohilaa lo Allahu Taa̒ala .
45008028	Otaawanto deu̒ Allahu Taa̒ala mongatulu mai totoonulalo sua̒li , tilinggula mongohi tilapulo umopiohe ode tau-tauwalo tamo tolia̒ngo o-Lio wau tatilia-Ngio motuuu̒de wolo lanjana-Lio .
45008029	Timongolio tamaa tilulaoto Allahu Taa̒ala , matilantu-Lio olo lonto bohulio u lowali ngolupa wolo Wala-I̒o , deu̒ito-yito ti Isa Almasi . Lou̒ odito Walao̒ boito lowali tabohulio towolota lomongo wutato dadaata .
45008030	Odieelo mola Allahu Taa̒ala lotianga olimongolio tamaa tilantu-Lio mai leimulo ; wau timongolio tatilia-Ngio boito , yiluasia-Lio muli mopiiohe wo-Lio . Wau timongolio tailuasia-Lio muli mopiiohe wolo Allahu Taa̒ala , mohama tayade todelomo tutumulo Allahu Taa̒ala lohihilao .
45008031	Wolo umowali loi̒yanto botia pasali lou̒ ngoa̒amilalo boito ? Wonu Allahu Taa̒ala motiwambao̒ ode olanto , tatoonu tamowali moluwali olanto ?
45008032	Wala-I̒o lohihilao diila pilolee̒-Lio mai , bo tumbao̒ yiludu-Lio mai u polohuna daa̒ ode olanto ngoa̒amila ; uwalita , Tio diila tamohudu mai de olanto totoonulalo hitua-tuawua uwewolio ?
45008033	Tatoonu tamowali mongaibu olanto umati tatilulaoto Allahu Taa̒ala wonu Allahu Taa̒ala lohihilao mopoi̒laalo mai deu̒ ito diila ototala ?
45008034	Wolo woluo tao̒hilaa mopotala olanto ? Deti Isa Almasi tamopo duulua olanto ! Tiolo tamailate , wau tumbao̒ Tiolo tamaaluli pilopo tumu-Lio mai lonto opopate wau maito totambati lo Allahu Taa̒ala tao̒kawasa .
45008035	Wolo woluo tamowali mongabuta li Almasi momonu mai olanto ? Wolo osuusa mowali mongabuta o-Lio , meaalo otootolo , meaalo polo ngalinaya , meaalo polobiti , meaalo omosikini , meaalo baala , meaalo opopate ?
45008036	Todelomo Kitabi tulatulade odie mola , " Ngotupa lodulahu ami tumutumulo todelomo baala lomautu sababu Eeya . Ami pilohutulio debo odelo himba umaa olotolo . "
45008037	Diila ! Tumbao̒ todelomo u ngoa̒amilalo boito ito mamoo̒hama wolo wimu-wimumuto ngoa̒amilalo sababu Tio talomonu olanto !
45008038	Sababu watia palacaya daa̒ deu̒ to ngoilanggubu dunia , mopio opopate meaalo tutumulo , mopio malai̒kati meaalo takawa-kawasa , mopio aa̒an-jamuwalo masaatia botie meaalo aa̒an-jamuwalo todulahe u madungga-dungga mai meaalo ololoo-towaalo uwewolio ;
45008039	mopio susuu-aliyaala u tohulungo , meaalo susuu-aliyaalo u todelomo dunia meaalo penu boli wolo wambao̒ uwewolio , ngoa̒amilalo diila mowali mongabuto Allahu Taa̒ala momonu mai olanto , debo odelo u mapilo bilo-Hio mai lotimbulude li Isa Almasi , Eeyanto .
45009001	Wolo u mapolele mai lowatia botie yito otutu sababu watia miliki li Almasi . Watia diila mohimbulo . Hilaa u maloo̒tapu tinelo Eeya lowatia udilelo lo Rohullah helo poyakini olaatia olo deu̒ loi̒ya lowatia botie otutu .
45009002	Watia moololo daa̒ wau hilaa lowatia dutodutolo
45009003	sababu mongo wutato lowatia tango bangusa wolaatia . Sababu ode limongoliolo , watia lohihilao iloheela lohilao yilanaa̒tia lo Allahu Taa̒ala wau biluaa̒ala lonto li Almasi .
45009004	Timongolio yito umati tai̒lo tuluoto wau Allahu Taa̒ala lopowali olimongolio mongo wala-I̒o lohihilao , wau lopoi̒laalo kawasa-Lio olimongolio . Tio lohutu daantia woli mongolio wau longohi olimongolio butoo̒ lo agama . Allahu Taa̒ala lopoo̒taa olimongolio woloolo mola timongolio musi motabia wau timongolio olo malo lolimo totoonulalo danti-Lio .
45009005	Timongolio yito wali mai linenemoyanto . Ti Almasi odelo pohuli lomanusia asalii-Lio mai lonto bangusa limongolio . Tio lebe lailaio̒ wolo ngoa̒amilalo . Ilopujiaalo mola Allahu Taa̒ala u ohiheo-hiheolo mao̒ ! Amin .
45009006	Watia diila omakusudu moloi̒ya deu̒ danti lo Allahu Taa̒ala madiilalo ohuna ; bo diila ngoa̒amila taulo Isirai̒lu yito umati tatilulaoto Allahu Taa̒ala .
45009007	Diila ngoa̒amila wali lei Abraham yito mongo walao̒ Allahu Taa̒ala . Sababu Allahu Taa̒ala lotahuda odelei Abraham , " Bo wali lei Isihaka wambai̒o tamaa unteelo walimu . "
45009008	Uito boliilio mao̒ deu̒ wali lei Abraham tamowali mongo walao̒ Allahu Taa̒ala , deu̒ito-yito bo waliilio tapilotutu mai sababu danti lo Allahu Taa̒ala ; wau diila ngoa̒amila waliilio .
45009009	Sababu danti lo Allahu Taa̒ala yito odie mola , " Towakutu u tilantu , Wau̒ mamuli mohualingai , wau ti Sara mamowali owalaa̒i talolai̒ ngota . "
45009010	Wau utie olo ; ti Ribka helo potutu mai talolai̒ duulota lonto tiyamo ngota , deu̒ito-yito tei Isihaka tinenemoyanto .
45009011	Tou̒ wolao̒ duulota boito diipo pilotutulio , Allahu Taa̒ala malolantu tulao-Tio duo̒lo wumbutio mola . Tulaoto Allahu Taa̒ala boito diila lotiwunela tou̒ wolo u mowali pohutuo lotau , bo lotiwunela to titiango Allahu Taa̒ala lohihilao . Sababu towakutu walai̒ Ribka mongo lolai̒ duulota boito diipo mowali moponao̒ hitua-tuwaua umopiohe meaalo u moleeto ,
45009012	Allahu Taa̒ala malo tahuda odeli Ribka , " Tamohuhula mamomaya tawaliyali . "
45009013	Todelomo Kitabi tulatulade deu̒ Allahu Taa̒ala lotahuda odie mola , " Tei Yako pilonu-U̒ , bo tei Esau yilonu̒u-U̒ . "
45009014	Wolo pulito lo huhamanto botia ? Deu̒ Allahu Taa̒ala boito diila aadili ? Maatantu Allahu Taa̒ala yito aadili .
45009015	Sababu Allahu Taa̒ala lotahuda odelei Musa , " Wau̒ mamopo bilohei odehu hilao totaa u otohilaa-U̒ pobilohela lo odehu hilaa-U̒ , wau Wau̒ mamopo bilohei odehu hilao totaa u otohilaa-U̒ pobilohela odehu hilao . "
45009016	Oditolio , putuusani lo Allahu Taa̒ala boito diila wunewunela to iloheela lohilao lomanusia meaalo to tolopani lomanusia , bo to opopiohe hilaa lo Allahu Taa̒ala wambao̒ totaa tilulao-Tio boito .
45009017	Sababu todelomo Kitabi tulatulade , " Allahu Taa̒ala lotahuda odeli olongia lo Masiri , Wau̒ mopowali olemu olongia wolo makusudu bo tuwau botie wambao̒ , deu̒ito-yito alihu wolemu , Wau̒ mopo bilohei okokawasa-U̒ wau mohutu tanggulu-U̒ masa-masahulu to ngoilanggubu dunia . "
45009018	Oditolio , Allahu Taa̒ala modehu hilao ode tahingota-ngotaawa , wonu Allahu Taa̒ala mokahandaki odito . Wau Allahu Taa̒ala olo moo̒sababu ode tahingota-ngotaawa mowali baa̒ngiyolo , wonu Allahu Taa̒ala mokahandaki odito .
45009019	Naa , Wutato mamoloi̒ya mai olaatia , " Wonu odito yilongola Allahu Taa̒ala donggo ohilaa mopotala tomanusia ? Tingga woluo penu boli ngotaa mao̒ tamowali mongabuto u otohilaa lo Allahu Taa̒ala ? "
45009020	Bo , Wutato ! Wutato bo manusia wambao̒ . Wau Wutato diila mowali buheli motuwahe to Allahu Taa̒ala ! Tingga mowali poti lo bunga mohintu to talohutu mao̒ olio , " Yilongola yio̒ malohutu mai olau̒ odie ? "
45009021	Wolo taa u mohutu poti lo bunga boito ohaku mohutu mao̒ huta modudangia boito modudua̒ totoonulalo otohilaalio ? Monto ngotopingo huta modudangia ngotopingo , tau boito ohaku mohutu mao̒ dulo dalalo poti lo bunga ; tuwau umopiohe wau uwewolio udiila boti mopiohe .
45009022	Odito olo lou̒ wolo u pilohutu mai lo Allahu Taa̒ala . Tio oniyati u mopomukaa̒i oyiyingo-Lio wau mopo bilohei okokawasa-Lio . Bo Tio sabali olimongolio tamusi hukuu-maniyolo sababu heloo̒ muluka o-Lio .
45009023	Allahu Taa̒ala olo oniyati mopo bilohei olanto osanangi tutu udiila o enggadelio u bilongguwa-Tio mai olanto tapilonu-Lio . Ito mapilo dapa-Tio u mololimo osanangi tutu boito .
45009024	Ito-itolo tamaa tilia-Ngio , diila bo wambao̒ bangusa lo Yahudi , bo monto babaa-ngusawalo wewo olo .
45009025	Sababu todelomo buku li Nabi Hosea , Allahu Taa̒ala lotahuda , " Tau-tauwalo tadiila umati-U̒ , mau̒ntee-U̒ ' Umati-U̒ ' . Bangusa tadiila pilonu-U̒ , mau̒ntee-U̒ ' Ilohilaa-U̒ ' .
45009026	Wau totambati tou̒toonu piloloi̒ya mao̒ totau , ' Timongoli diila umati-U̒ , ' mota teto tau-tauwala boito mau̒nteelo mongo walao̒ Allahu Taa̒ala tatumu-tumulo . "
45009027	Ti Nabi Yesaya loloi̒ya wolo piduduto tomimbihu bangusa lo Isirai̒lu , " Penu boli jumulaa bangusa lo Isirai̒lu daatalio debo odelo hungayo topentadu , bo ngoi̒di wambao̒ tamaa moa̒ahu ;
45009028	Sababu Eeya mahua̒a mopodehu mai hukuumani ode tuango dunia . "
45009029	Ti Nabi Yesaya malo loi̒ya odie olo , " Humayaalio Allahu Taa̒ala Taa Laba-labaalo kawasa diila lololaa mao̒ olanto wali , tantu ito ngoa̒amila malowali debo odelo Sodom wau Gomora . "
45009030	Oditolio , pulito lo huhamaalio duu̒ito-yito utie : Babaa-ngusawalo wewo tadiila Yahudi diila helo tolopani alihu wumbuta limongolio wolo Allahu Taa̒ala muli mowali mopiohu . Bo sababu timongolio palacaya , yi Allahu Taa̒ala lopowoluo mai wumbuta limongolio wo-Lio luli lowali lopiohu .
45009031	Bolii̒o mao̒ , tau-tauwalo Yahudi laito hemo tolopani modungohe butoo̒ alihu wumbuta limongolio wolo Allahu Taa̒la muli mowali mopiohu . Bo timongolio tumbao̒ diila ilohaasili .
45009032	Yilongola timongolio diila ilohaasili ? Sababu timongolio helohutu uito diila loli palacaya to Allahu Taa̒ala bo loli tolopani limongolio lohihilao . Sababu uito timongolio lodehu leeteduo̒ to " Botu Oteduo̒ . "
45009033	Tomimbihu botu boito todelomo Kitabi tulatulade odie , " Poo̒tuota mao̒ utie : To Sion mapilopo dutu-U̒ botu tuwau u mamoo̒ sababu tau meeteduo̒ ; deu̒ito-yito botu leidaa̒ tuwau u mamoo̒ sababu tau modehu . Bo taa upalacaya to o-Lio diila tao̒kikiio̒ lohilao . "
45010001	Mongo wutato ! Watia mooloolo daa̒ alihu bangusa lowatia poa̒ahuwolo . Wau watia otu-otutuulo mao̒ helodua̒ to Allahu Taa̒ala ode limongolio .
45010002	Watia buheli moloi̒ya deu̒ timongolio osumangati daa̒ taa̒luku wau hulumati to Allahu Taa̒ala . Bo sumangati limongolio boito diila patopatoa̒ to pongotota umonto Allahu Taa̒ala .
45010003	Diila otaawa limongolio pohuliilio lo Allahu Taa̒ala mopowoluo mai wumbuta lomanusia wo-Lio muli mowali mopiohei . Wau sababu timongolio ohilaa modudua̒ pohuli limongolio lohihilao , yi timongolio diila lodudua̒ topohuli upilotunu mai lo Allahu Taa̒ala .
45010004	Butoo̒ lo agama mapiloo̒ polu mai li Almasi . Oditolio timii̒du taa palacaya li Almasi , wumbutalio wolo Allahu Taa̒ala muli mowali mopiohu .
45010005	Tei Musa loluladei deu̒ taa u mopiiohe wolo Allahu Taa̒ala patopatoa̒ tobutoo̒ lo agama , tau boito matumumulo sababu lodungohe tobutoo̒ lo agama boito .
45010006	Bo tomimbihu pohuli lotaa mopiiohe wolo Allahu Taa̒ala patopatoa̒ to palacaya ode Allahu Taa̒ala , Kitabi loi̒loi̒ya odie , " Sambelolo yio̒ moloi̒ya todelomo hilaamu , ' Tatoonu tamaa mobotula mola ode sologa ? ' ( boliilio mao̒ modelo li Almasi motuhuto ) ,
45010007	meaalo ' Tatoonu tamaa molaahe mola ode dunia lotaa mate ? ' ( boliilio mao̒ momintao̒ li Almasi mobotulai monto opopate ) .
45010008	Makusudulio yito odie , " Habari monto Allahu Taa̒ala boito membide daa̒ wolemu ; to tunggilumu wau todelomo hilaamu . " Uitolo habari u pololadei lami ; habari deu̒ tau musi palacaya .
45010009	Sababu wonu Wutato mongaku wolo tunggilumu deu̒ " Ti Isa boito Eeya " , wau Wutato palacaya todelomo hilaamu deu̒ Allahu Taa̒ala boito malopo tumulai li Isa lonto opopate , yi Wutato mamoa̒ahu .
45010010	Sababu wolo hilaalio tau palacaya , tilunggula Allahu Taa̒ala mololimo olio odelo taa u mopiiohe wolo Allahu Taa̒ala . Wau wolo tunggilio tau mongaku , tilinggula tio poa̒ahuwolo .
45010011	Todelomo Kitabi tulatulade , " Taa palacaya diila tapo kikiio̒lio tohilao . "
45010012	Uito pohupohutu totaa ngoa̒amila , sababu diaaluo hiheedio towolota taulo Yahudi wolo tau-tauwalo bangusa wewo . Allahu Taa̒ala tatuwau boito yito Eeya ode taa ngoa̒amila . Tio mongohi balakati u dadaata tutu ode taa ngoa̒amila tamei̒ tulungi o-Lio .
45010013	Todelomo Kitabi tulatulade , " Ngoa̒amila taa mongibode ode Eeya , mamoa̒ahu . "
45010014	Bo woloolo mola tau mowali mongibode ode Allahu Taa̒ala wonu timongolio diipo palacaya ? Wau woloolo mola , timongolio mowali palacaya ode Eeya wonu timongolio diipo loo̒dungohe pasalii-Lio ? Odito olo , woloolo mola timongolio moo̒ dungohe pasali lo Eeya , wonu diaaluo tamo pohabari ?
45010015	Wau woloolo mola tau mowali modelo habari boito wonu timongolio diila yilaolio ? Todelomo Kitabi tulatulade odie , " Donggo boli piohio podudungga mai lotau-tauwalo tamodelo Habari Mopiohe monto Allahu Taa̒ala ! "
45010016	Bo diila ngoa̒amila tau lololimo Habari Mopiohe boito . Sababu tei Yesaya loloi̒ya , " Eeya , tatoonu tapalacaya tohabari lomongo watotia ? "
45010017	Uito sababuulio tau-tauwala lowali palacaya sababu timongolio lodungohe habari , wau habari ilodungohe sababu woluo taa u lopohabari pasali li Almasi .
45010018	Bo watia lohintu mao̒ : Wolo memangi timongolio diipo loo̒dungohe habari boito ? Tantu maloo̒ dungohu ! Sababu todelomo Kitabi tulatulade odie , " Suala limongolio mailumolao̒ ode ngoilanggubu dunia , tataa-heyaalo limongolio malei dungga demola huudu dunia . "
45010019	Watia luli lohintu mao̒ : wolo bangusa lo Isirai̒lu diipo motota ? Huliilo mao̒ yiyintu boito bohu-bohulio tameta lei Musa . Tei Musa loloi̒ya , " Odieelo mola tahuda lo Allahu Taa̒ala , ' Wau̒ mamohutu mai olimongoli mohiihia ode bangusa tuwau tadiila umati Wau Wau̒ mamohutu mai olimongoli moingo ode bangusa tuwau tamohulodu . ' "
45010020	Tei Yesaya lebe buheli mao̒ poli . Tio loloi̒ya , " Odieelo mola tahuda lo Allahu Taa̒ala , ' Tau-tauwalo tadiila mololohe ola-U̒ , maloo̒ dungga ola-U̒ ; wau Wau̒ lopobilohe batanga-U̒ olimongolio tadiila helohintu pasali-U̒ . ' "
45010021	Bo tomimbihu bangusa lo Isirai̒lu tei Yesaya loloi̒ya , " Odieelo mola tahuda lo Allahu Taa̒ala , ' Ngotupa lodulahu Wau̒ helohudu uluu̒u-U̒ ode bangusa tuwau tabaa̒ngiyolo wau diila modungohu . ' "
45011001	Watia mohintu mai : Wolo Allahu Taa̒ala malolapi umati-Lio lohihilao ? Tantu diila ! Watia lohihilao ngotaalio lo Isirai̒lu wali mai lei Abraham , wau lonto suku Benyamin .
45011002	Diila ! Allahu Taa̒ala diila lolapi umati-Lio tamaa tilulao-Tio tumulalo mai bohulio . Otaawa lo Mongo wutato wolo u tulatulade todelomo Kitabi tomimbihu olei Elia , tou̒ tio lopodulohu sua̒li lo Isirai̒lu ode Allahu Taa̒ala . Tei Elia loloi̒ya ,
45011003	" Oo Eeya , tau-tauwala malomate mongo nabi-Mu yila-yilateelo mao̒ wau helo ngantulu tataa-mbatiyalo hepo dewowalo bake ode Eeya . Taleitolaa bolo batanga lowatotia lohihilao wau timongolio ohilaa momate olo watotia mate-mateelo mao̒ . "
45011004	Wolo pilolameto Allahu Taa̒ala odelei Elia ? Allahu Taa̒ala lolameto , " Wau̒ malo lolaa mao̒ pitu lolihu lota ode batanga-U̒ lohihilao . Timongolio diipo pee̒enta mao̒ helolubo dewa Baa̒al . "
45011005	Odito olo masaatia botie ; Woluo ngojumula ngoi̒di tau-tauwala tamaa tilulaoto Allahu Taa̒ala sababu odehu hilaa-Lio .
45011006	Tio lolulaota olimongolio patopatoa̒ to odehu hilaa-Lio wau diila patopatoa̒ tohuhutu limongolio . Sababu wonu tulaoto Allahu Taa̒ala boito patopatoa̒ tohuhutu lomanusia , yi odehu hilao lo Allahu Taa̒ala boito diilalo odehu hilao utuutu .
45011007	Oditolio , woloolo mola ? Umati lo Isirai̒lu diila loo̒tapu wolo u helolohu limongolio . Taloo̒tapu bo ngokaumu kikiio̒ tau-tauwalo tamaa tilulaoto Allahu Taa̒ala . Tawewo ngoa̒amilalo baa̒ngiyolo to titiango Allahu Taa̒ala .
45011008	Sababu todelomo Kitabi tulatulade odie , " Allahu Taa̒ala lohutu hilaa wau pikiilangi limongolio lowali abalo ; wau tunggula botia mato limongolio diila moo̒onto wau bulonga limongolio diila moo̒dungohu . "
45011009	Tei Dauda loloi̒ya olo , " Huliilo mao̒ popoo-tihungguwalo limongolio mowali taalo ode limongolio lohihilao , wau mowali huwango , tambati odehua limongolio wau moa̒antulu !
45011010	Huliilo mao̒ bibilohi mongolio mowali modio̒lomo alihu timongolio diila moo̒onto ; wau huliilo mao̒ timongolio mowali bunggu ohiheo-hiheolo mao̒ . "
45011011	Watia luli lohintu : Tou̒ taulo Yahudi lodehu , wolo uito lotoduo mai alihu timongolio moa̒antulu ? Sama-samaata diila ! Bo sababu timongolio odusa , yi bangusa wewo tumbao̒ piloa̒ahu , tilinggula loo̒sababu taulo Yahudi lohiihia tobangusa wewo boito .
45011012	Sababu bangusa lo Yahudi ototala wau diila lodudua̒ otohilaa lo Allahu Taa̒ala , yi babaa-ngusawalo wewo bilalakatia lo Allahu Taa̒ala . Tidiyolo mao̒ wonu wumbuta bangusa lo Yahudi wolo Allahu Taa̒ala muli mowali mopiohe ; tantu lebe udaa̒ poli balakati u mawohi lo Allahu Taa̒ala .
45011013	Bo botia opiohelio watia mobisala mai to Mongo wutato tadiila Yahudi ! Ngotilonggadu botie , odelo rasulu duo̒lo babaa-ngusawalo tadiila Yahudi , watia helo polaia̒ daa̒ tuugasi lowatia .
45011014	Watia hemohalapu deu̒ watia mowali mopotoodei hiihia tobangusa lowatia lohihilao , alihu woleeto watia mowali mopoa̒ahu ngotayadu monto olimongolio .
45011015	Sababu timongolio pilotouli lo Allahu Taa̒ala , yi wumbuta lodunia wolo Allahu Taa̒ala luli lowali lopiohu ; tidiyolo mao̒ wonu timongolio tilolimo Allahu Taa̒ala ! Tantu uito tutuuwauwa wambai̒o debo odelo taamate muli tumumulai !
45011016	Wonu roti ngopita u bohulio mailohi ode Allahu Taa̒ala , uito boliilio ngoa̒amila rotilio wohi olo ode Allahu Taa̒ala . Wau wonu waa̒ato ayu yito miliki lo Allahu Taa̒ala , uito boliilio tataa-ngolio yito miliki-Lio olo .
45011017	Ngotayadu tataa-ngowaalo bungo loa̒yu jaituni -- deu̒ito-yito tau-tauwalo Yahudi -- mai̒loyodio . Wau tobakasi oyodio boito piloo̒mbitio mao̒ tango loa̒yu jaitun udiila topalihala , deu̒ito-yito Mongo wutato tadiila Yahudi . Wutato piloo̒mbitio teto alihu Wutato moo̒laasa mao̒ ngoa̒amila u mopiohe monto tutumulo rohu lotau-tauwalo Yahudi .
45011018	Masababu uito timongoli diila mao̒ ponganggapu moheelo olimongolio tamaa iloyodio debo odelo tango boito . Musi eela mao̒ limongoli deu̒ timongoli bo tango wambao̒ . Wau diila tango u mongohi ua̒alo towaa̒ato , bo waa̒ato u mongohi ua̒alo ode tango .
45011019	Bo Wutato mamoloi̒ya , " Ooo̒ , bo tataa-ngowaalo boito iloyodu alihu watia mowali poo̒mbitolo to batangio ! "
45011020	Uito memangi otutu . Bo timongolio tilapi sababu timongolio diila palacaya . Hiambola Wutato tilolimo sababu Wutato palacaya . Oditolio Wutato diila mao̒ potimenge kalana uito ; bo bolii̒o mao̒ Wutato musi molaasa mohe .
45011021	Sababu wonu Allahu Taa̒ala diila lodehu hilao u molapi taulo Yahudi udebo odelo tataa-ngowaalo pulua boito , diila mao̒ lantobe Tio mamodehu hilao u molapi to Wutato !
45011022	Oditolio teea ito moo̒onto donggo boli piohio Allahu Taa̒ala wau donggo boli toheeto olo Tio . Tio lohutu lou̒ moo̒ohuu̒ olimongolio tao̒dusa , bo hilaa-Lio mopiohe ode Wutato -- asali Wutato debo tumutumulo wolo opopio-Hio , wonu diila , yi Wutato olo matapilo-Lio .
45011023	Wau tomimbihu tau-tauwalo Yahudi boito , wonu timongolio mohuheli monto pii̒li udiila palacaya , yi timongolio mamuli tolimoo-Lio ; sababu Allahu Taa̒ala okawasa u muli mololimo olimongolio .
45011024	Wutato tadiila asaliilio mai diila monto bangusa lo Yahudi yito debo odelo tango monto bungo lojaitun udiila topalihala . Naa , wonu Wutato , bubuu-lemenga wolo pii̒li lo Wutato , mowali poo̒mbitolo tobungo lojaitun pulua , tidiyolo mao̒ tau-tauwalo Yahudi tapilo humaya wolo tataa-ngowaalo bungo lojaitun pulua boito . Tantu lebe gambangi poli ode Allahu Taa̒ala u moponguli mao̒ olimongolio tobungo lojaitun limongolio lohihilao .
45011025	Mongo wutato ! Halapuo lowatia timongoli diila mao̒ molaasa mailotota totoonulalo hitua-tuawua . Sababu woluo sua̒li hitua-tuawua u kilahandaki lo Allahu Taa̒ala , bou̒ diipo ilotaawa lotau . Wau otohilaa lowatia otaawa mao̒ limongoli ; deu̒ito-yito odie : Ngotayadu monto taulo Yahudi baaa̒ngiyolo , bo pii̒li limongolio boito mapohu-pohutu bo tunggula jumulaa lotau-tauwalo tadiila Yahudi tamonao̒ mai ode Allahu Taa̒ala malei wimumuto .
45011026	Odieelo mola ngoa̒amila taulo Yahudi mamoa̒ahu . Sababu todelomo Kitabi tulatulade odie , " Olongia Tamoo-poa̒ahua mamei dungga mai monto Sion ; Tio mamoluluto ngoa̒amila u moleeto monto wali mai lei Yako .
45011027	Wau̒ mamo ngawade daantia botie woli mongolio tou̒ Wau̒ mongambungu duduu-sawaalo limongolio . "
45011028	Sababu taulo Yahudi diila mohuto mololimo Habari Mopiohe monto Allahu Taa̒ala , yi timongolio malowali musu lo Allahu Taa̒ala ; wau uito tumbao̒ maloo̒ pae̒eda to Mongo wutato tadiila Yahudi . Bo sababu matilulaoto Allahu Taa̒ala , yi tau-tauwalo Yahudi boito debo pilonu lo Allahu Taa̒ala domi tinenemoya limongolio .
45011029	Sababu wonu Allahu Taa̒ala molulaotai tau wau mobalakati tau boito , Allahu Taa̒ala diila pee̒enta mao̒ muli mohama wolo umaa pilohutu-Lio .
45011030	Muloololio mai timongoli diila modungohu to Allahu Taa̒ala . Bo botia Allahu Taa̒ala malo poi̒laalo deu̒ timongoli lolopato lonto totala , sababu tau-tauwalo Yahudi diila lodungohu .
45011031	Odito olo wolo tau-tauwalo Yahudi boito . Masaatia botie timongolio diila lodungohu to Allahu Taa̒ala , alihu timongoli poi̒laalolo molopata monto totala . Bo de timongolio olo mapoilaalolo molopato monto totala .
45011032	Sababu Allahu Taa̒ala malo poluli ngoa̒amila umati lomanusia kiluwasa lo odiila dungohu , alihu Tio mowali mopo bilohei odehu hilaa-Lio ode limongolio ngoa̒amilalo .
45011033	Otutu polu-polutuo̒ okokaya lo Allahu Taa̒ala ! Otutu udaa̒ tinepo wau pongotota-Lio ! Tatoonu tamowali motulete totoonulalo putuusani-Lio ? Tatoonu tamowali mongalati dudelo-Lio tou̒ tio mokalaja ?
45011034	Todelomo Kitabi tulatulade odie , " Tatoonu tamotota pikiilangi lo Eeya ? Tatoonu tamowali mongohi naseehati o-Lio ?
45011035	Tatoonu tapee̒enta longohi hitua-tuawua to Eeya tilinggula mowali mohile wolo moo̒ohuu̒ balasi-Lio ? "
45011036	Allahu Taa̒ala talo powali totoonulalo u hitua-tuawua . Ngoa̒amilalo asaliilio mai lonto Allahu Taa̒ala wau duo̒lo Allahu Taa̒ala . Ilopujialo mola Allahu Taa̒ala u ohiheo-hiheolo mao̒ ! Amin .
45012001	Mongo wutato ! Allahu Taa̒ala mopiohe daa̒ olanto , uito sababuulio pohile lowatia lou̒ tio̒otutua alihu timongoli mopodewo batanga limongoli odelo tuwaulio lobake tutumulo utolomodu duo̒lo Allahu Taa̒ala wau moposanangi hilaa-Lio . Tabiyamu ode Allahu Taa̒ala musiilio odito .
45012002	Diila mao̒ poduduo̒ totoonulalo dudelo lodunia botie . Hulii mao̒ Allahu Taa̒ala tamohutu mai batangamu lohihilao mowali bohu , alihu timongoli molomelo . Lou̒ odito timongoli mambo motota mao̒ u otohilaa lo Allahu Taa̒ala -- deu̒ito-yito wolo umopiohe wau umoo̒ sanangi hilaa-Lio wau u wimu-wimumuto ngoa̒amilalo .
45012003	Allahu Taa̒ala malongohi mai ponu olaatia . Uito sababuulio watia monaseehati mai to Mongo wutato ngoa̒amilalo ; diila mao̒ polaasa batanga lebe molaio̒ lou̒ otutuulio mao̒ . Mamusi timongoli motiliki owowoluwoa lobatanga limongoli wolo dupadupapa lohilao ; ngota-ngota motiliki mao̒ batangalio modudua̒ omambowa uilohi lo Allahu Taa̒ala olio masababu tio palacaya li Isa .
45012004	To batanganto o dadaata pongawaa̒ . Timii̒du pongawaa̒ tingga o kalajaalio .
45012005	Odito olo wolanto . Eleponu ito ngoa̒amilalo dadaata , bo ito debo odelo batanga tuwau sababu ito tuwau woli Almasi . Wau ito ngota-ngota wuwuumbuta ngota-timongota odelo popoo-ngawaa̒alo monto batanga tuwau .
45012006	Ito ngota-ngota o tolia̒ngo momaya u hiwewo-wewoa . Totoo-lia̒ngawalo boito yilohi lo Allahu Taa̒ala olanto lodudua̒ odehu hilaa-Lio . Sababu uito ito musi mopohuna totoo-lia̒ngowalo boito . Taa u otolia̒ngo u mopohabari habari monto Allahu Taa̒ala , musi mopohabari habari monto Allahu Taa̒ala boito modudua̒ omambowa lo batangalio lohihilao .
45012007	Taa u otolia̒ngo u motulungi taawewo , musi otu-otutuulo mao̒ motulungi taawewo . Taa u otolia̒ngo mongaajali musi otu-otutuulo mao̒ mongajali .
45012008	Taa otolia̒ngo u mongohi sumangati ode taawewo , musi otu-otutuulo mao̒ mongohi sumangati ode taawewo . Taa okurunia u mongohi ode taawewo wolo u mililikilio , mamusi mohutu mao̒ uito wolo muula lohilao wau paatuti . Taa otolia̒ngo u mowali tau̒wa , musi otu-otutuulo mao̒ mowali tau̒wa . Taa otolia̒ngo u mopo bilohe odehu hilao ode taawewo , musi mohutu mao̒ uito wolo hilaa sanangi .
45012009	Potolia̒ngao̒ wolo ihilasi . Lonui̒ mao̒ u moleeto , wau potidihulo tou̒ wolo u mopiohe .
45012010	Mamusi Mongo wutato mototoo-lia̒anga ngota timongota wolo tataabia lohilao debo odelo tau-tauwalo tamohutato todelomo ungaalaa̒ , wau wajibulio timongoli tinggai mumuuloa mongohi hulumati .
45012011	Potio̒lohulo mokalaja . Diila mao̒ poti lantingo . Pokalajaalo duo̒lo Eeya wolo sumangati monto Rohullah .
45012012	Mamusi Wutato motiwunela to Eeya wolo wengahu , posabalilo todelomo usuusa , wau poti otutuulo modua̒ .
45012013	Tulungii mao̒ mopotuheta upalaluo lotau-tauwalo Nasara wewo wau tolimoa mao̒ mongo wutato ngoi̒imani tadiila otaawa lo Wutato , wolo hilaa sanangi todelomo bele limongoli .
45012014	Pohilea mola to Allahu Taa̒ala alihu Allahu Taa̒ala mobalakati mai tau-tauwalo tahi palangia to olemu . Ooo̒ , pohilea mola to Allahu Taa̒ala mobalakati mai olimongolio , diila mao̒ polaa̒nati .
45012015	Poti wengahulo wolo tau-tauwalo tahi wengahe , wau pohiyongolo woli mongolio tahe hiyonga .
45012016	Poti tumulolo wolo mopiohe wau aamani ngota timongota . Diila mao̒ poti batingga lohilao , bo potuuu̒delo batangamu wolo tadupa-dupapa huhuloa̒lio . Diila mao̒ ponganggapu batanga lebe motota wolo u otutuulio mao̒ .
45012017	Wonu tau mohutu u moleeto olimongoli , diila mao̒ pomalasi lou̒ moleeto . Pohutua mao̒ wolo uhe anggapuo mopiohe lotaa ngoa̒amila .
45012018	Monto olimongoli , potolo panilo lou̒ tio̒otutua u tumumulo dame wolo taa ngoa̒amila .
45012019	Mongo wutatuu̒ ! Sama-samaata diila mao̒ pomalasi niyati , hulii mao̒ Allahu Taa̒ala tamo hukuumani mai . Sababu todelomo Kitabi tulatulade , " Wau̒lo tamolontuli . Wau̒ tamamo hukuumani mai , tahuda lo Eeya . "
45012020	Bolii̒o mao̒ , wonu musumu polaangolo , wohia mao̒ tio ua̒alo ; wau wonu tio mototoa̒ngo , wohia mao̒ tio uilumolo . Sababu wolo mohutu mao̒ odito , Wutato mamohutu olio mowali moolito .
45012021	Diila mao̒ polulia batangamu olaahe lou̒ moleeto , bo Wutato mamusi mopo olaaheo̒ u moleeto wolo umopiohe .
45013001	Timii̒du manusia mamusi modungohe to pomalenta , sababu diaaluo pomalenta udiila moo̒tapu okokawasalio monto Allahu Taa̒ala . Wau pomalenta uwoluo masaatia botie , moponao̒ okokawasalio to palenta lo Allahu Taa̒ala .
45013002	Uito sababuulio moluwali pomalenta tutuuwauwa wambai̒o lou̒ moluwali wolo u matilantu lo Allahu Taa̒ala . Wau taa u hipohutua odito mamololimo hukuumani .
45013003	Sababu , taa u hipohutua umopiohe diila palalu moohe to pomalenta . Bo taa u hipohutua u moleeto wambai̒o tamusi moohe . Wonu Wutato motohilaa alihu Wutato diila molaasa moohe to pomalenta , Wutato mamusi mohutu umopiohe , yi wutato mapujiolio .
45013004	Sababu pomalenta yito wato lo Allahu Taa̒ala tahemo kalaja duo̒lo opopiohi mongoli . Bo wonu Wutato mohutu u moleeto , memangi Wutato musi moohe to pomalenta . Sababu diila palacuma wambai̒o pomalenta okawasa mohukuumani mao̒ tau . Pomalenta yito wato lo Allahu Taa̒ala , u mopodehu hukuumani lo Allahu Taa̒ala ode tau-tauwalo tahipo hutua u moleeto .
45013005	Uito sababuulio Wutato waajibu modungohu to pomalenta -- diila bo sababu Wutato diila mohuto hukuu-maniyolo , bo sababu olo suala lohilaamu u maloo̒tapu tenelo Eeya .
45013006	Uitolo olo alasanilio yilongola Wutato momayali beya , sababu pomalenta yito pogawee lo Allahu Taa̒ala tamoponao̒ lotuugasi u tolomodu botie .
45013007	Oditolio bayalia mao̒ to pomalenta wolo u mamusi bayalia lo Wutato ode pomalenta . Pomayali mao̒ hasili wonu Wutato musi momayali beya ; wau pomayali mao̒ beya wonu Wutato musi momayali beya . Halagai mao̒ timongolio tamusi halagaalo wau hulumatia mao̒ timongolio tamusi hulumatiolo .
45013008	Diila mao̒ pobuli penu boli wolo too̒lita wambai̒o , ngopohia biloli tolia̒ngo ode ngota-timongota . Sababu tamo tolia̒ngo ngota timongotalio , malo poo̒polu ngoa̒amila butoe̒e Musa .
45013009	Sababu butoo̒ agama lo Yahudi , deu̒ito-yito : Diila mao̒ pojina , diila mao̒ pomate mate-mateelo mao̒ , diila mao̒ potao̒ , diila mao̒ potohilaa wolo u tilolo miliki lotaa wewo , u ngoa̒amilalo boito pee̒-pee̒enta wolo bubuu-too̒owalo uwewo , umapilo limbui̒o lowali butoo̒ tuwau wambai̒o , deu̒yito-yito , " Pototoo-lia̒ngalo ngota-timongota debo odelo yio̒ motolia̒ngo batangamu lohihilao . "
45013010	Taa u motolia̒ngo taawewo , diila tamohutu u moleeto ode tau boito . Oditolio taa u motolia̒nga timongotalio yito taamalo poo̒polu ngoa̒amila danti butoo̒ lo agama .
45013011	Ngopohia lou̒ ngoa̒amilalo boito , otaawa limongoli deu̒ masaatia botie yito saaa̒ti limongoli u mobongu monto otuluhe . Sababu wakutuulio olanto u poa̒ahuwolo malebe lembidei masaatia botie wolo wakutunto boheli palacaya mao̒ .
45013012	Hui mangopee̒ mopaluto ; wau ngopee̒po madulahu . Oditolio , opiohelio ito mohuheli mohutu totoonulalo huhutu u moleeto . Ito musi mopo wimumuto batanganto wolo sinapangi mobaango .
45013013	Ito musi mohutu susuu-aliyaalo uhulu-hulumati debo odelo ubiasaalio hepohutuo lotau tou̒ dulahu ; diila mao̒ pohutu potihunggu daa̒ u limba-limbata to omambowa meaalo motihuwoo̒ . Diila mao̒ potihuloto meaalo opii̒li udiila oa̒dabu . Diila mao̒ poloohulua , meaalo mohiihia .
45013014	Hulii mao̒ Eeya Isa Almasi tamolantu mai wolo umusi pohutuo limongoli . Wau diila mao̒ podudua̒ pii̒li lomanusia odusa u bo wambao̒ mopoluli hilao to napusuulio .
45014001	Taa udiila yakini tou̒ wolo upilala cayalio musi tolimoolo lou̒ mopiohe towolota lo Mongo wutato . Diila mao̒ pobuutola wolio tomimbihu totoonulalo tilihulalio .
45014002	Woluo taa otilihula deu̒ tio mowali molamelo penu boli wolo wambaio̒ . Bo woluo taawewo tadiila boti yakini ; tio molaasa deu̒ tio bo mowali molamela sasaa-yoriyaalo wambao̒ .
45014003	Taa u molamelo penu boli wolo wambao̒ diila mao̒ ponganggapu dupadupapa taa u hemolamelo bo ua̒alo utantu-tantu wambao̒ ; wau taa u molamelo bo ua̒alo utantu-tantu wambao̒ , diila mao̒ olo mopotala taa u hemolamelo totoonulalo u hitua-hituawua , sababu Allahu Taa̒ala malo lolimo olio .
45014004	Tatoonu Wutato tilinggula Wutato musi momutoo̒ wato lotaa wewo ? Diila otaawa wato boito modehu meaalo mobongu , uito yito sua̒li li tuanilio . Wau memangi wato boito matimihula mola motulidu , sababu Eeya mambo mohutu olio timihulo motulidu .
45014005	Woluo taa u molaasa deu̒ dulahee tuwau utantu-tantu lebe polohuna daa̒ wolo duduu-laheyaalo uwewo , hiambola taawewo poli hipo nganggapua deu̒ duduu-laheyaalo boito debo tutuuwauwa . Hulii mao̒ ngota-ngota tau mamolantu tilihulalio lohihilao .
45014006	Taa u mopou̒daa̒ duduu-laheyaalo utantu-tantu , tau boito mohutu odito u mohulumati Eeya . Taa u molamelo tilolahepalo mao̒ , mohutu odito u mohulumati Eeya , sababu tio mosukuru ode Allahu Taa̒ala to ua̒alo boito . Odito olo wolo taa bo molamelo ua̒alo utantu-tantu wambao̒ ; tau boito olo mohulumati Eeya wau mosukuru to Allahu Taa̒ala .
45014007	Diaaluo penu boli ngotaa mao̒ monto olanto tatumumulo duo̒lo batangalio lohihilao ; wau diaaluo penu boli ngotaa mao̒ monto olanto mate duo̒lo batangalio lohihilao .
45014008	Wonu ito tumumulo , ito tumumulo duo̒lo Eeya . Wau wonu ito mate , ito mate olo duo̒lo Eeya . Oditolio , tumumulo meaalo mate , ito yito miliki lo Eeya .
45014009	Ti Isa Almasi mailate wau luli tilumumulai . Uito sababuulio Tio lowali Eeya lotau-tauwalo tahitumula wau olo ode tau-tauwalo tamailate . Oditolio , Mongo wutato !
45014010	Wolo hunalio mopotala to wutatumu tango iimani ? Wau wolo hunalio Wutato monganggapu olio dupadupapa ? Ito ngoa̒amila mamotaalua wolo Allahu Taa̒ala u butoo̒-Lio .
45014011	Todelomo Kitabi tulatulade , " Tutuulio tutu , " tahuda lo Eeya , " ngota-ngota tau mamolubo mosujudu totalu-U̒ ; wau timii̒du tau mamosisi deu̒ Wau̒lo Allahu Taa̒ala . "
45014012	Oditolio ito ngota-ngota musi mongohi titihula tou̒ totoonulalo huhutuunto to Allahu Taa̒ala .
45014013	Masababu uito ito diila mowali tinggai mopotala ngota timongota . Bolii̒o mao̒ potolo panilo mola alihu timongoli diila mohutu penu boli hitua-tuawua umoo̒ sababu ngotaalio lowutato ngoi̒imani oheinga wau mowali odusa .
45014014	Sababu watia lotituwau woli Isa Eeya , yi watia palacaya daa̒ deu̒ diaaluo penu boli tuwau mao̒ u topatoi̒o najisi ; bo sua̒li boito najisi ode tahingota-ngotaawa , wonu tau boito monganggapu najisi .
45014015	Bo wonu lou̒ wolo utamelo lo Wutato , ngotaalio lo Wutato ngoi̒imani piloo̒ ngongoto hilaalio , yi Wutato diilalo mohutu patopatoa̒ to tolia̒ngo . Wonu ti Almasi mailate ode tahingota-ngotaawa , diila mao̒ polulia tau boito polusaa lou̒ wolo utamelo lo Wutato .
45014016	Uito sababuulio diila mao̒ polulia wolo u mopiohe olimongoli , anggapuo lotaa wewo diila mopiohu .
45014017	Sababu wonu Allahu Taa̒ala momalenta tutumulo lo tahingota-ngotaawa , wolo umowali tamelolio meaalo yilumolo , diilalo polohuna daa̒ . U polohuna daa̒ yito deu̒ tau boito modudua̒ otohilaa lo Allahu Taa̒ala , molaasa oduo̒oto hilao wau mololimo wengahe uwohi lo Rohullah .
45014018	Taa u momaya li Almasi lou̒ odito , tau boito moo̒sanangi hilaa lo Allahu Taa̒ala , wau hulumatio lotau-tauwalo wewo .
45014019	Sababu uito patujunto mamusi laito duo̒lo susuu-aliyalo u mopotoduo mai umopiohe wau dame boli aamani wau tinggai momongu ngota timongota .
45014020	Diila mao̒ , bo sababu sua̒li lo ua̒alo , Wutato mopolusa wolo u makilalaja lo Allahu Taa̒ala . Ngoa̒amila ua̒alo memangi halale tameloolo ; bo wonu utamelo lo Wutato moo̒sababu taawewo mowali odusa , yi Wutato ototala .
45014021	Lebe mopiohe diila mao̒ polamelo tapu meaalo mongilu angguru meaalo mohutu wolo-wolo wonu sua̒li boito moo̒sababu ngotaalio lowutato ngoi̒imani mowali odusa .
45014022	Huliilo mao̒ wolo u pilalacaya lo Wutata boito , pohutuo lo Wutato totalu lo Allahu Taa̒ala wambao̒ duo̒lo Wutato lohihilao . Taa udiila o alaasani u molaasa ototala tou̒ wolo u ilanggapulio otutu , tau boito sanangi tutu .
45014023	Bo taadiila molaasa molawalo u molamelo hitua-tuawua , lapatao̒ debo molamela ua̒alo boito , tau boito potaala lo Allahu Taa̒ala ; sababu tau boito diila lohutu lodudua̒ uilo yakinialio pasali lou̒ otutu wau u talatala . Wau boli wolo u pohutuwolo wau diila oyakinia yito dusa .
45015001	Ito tao̒tu-otutuulo mao̒ yakini tou̒ wolo upilala cayanto , mamusi mosabali tou̒ totoonulalo kabalatani lotaa diila motoheeto iimanilio . Diila mao̒ potohilaa ito bo wambao̒ mopo sanangi batanganto lohihilao .
45015002	Bolii̒o mao̒ ito ngota-ngota musi mopo sanangi hilaa lo wutatonto ngota-timongota duo̒lo opopiohio , alihu uilo yakinialio oduhenga mola toheetio .
45015003	Sababu ti Almasi olo diila bo hemo mikiilangi osanangi lobatanga-Lio lohihilo . Todelomo Kitabi tulatulade odie , " Ngoa̒amila aibu u pilomatuju de ole-Mu malodehu to olau̒ . "
45015004	Ngoa̒amila u tulatulade todelomo Kitabi yito mongaajali olanto . Sababu pongaajali u tolimoonto monto Kitabi mopowali olanto sabali wau molotolo tilinggula ito mowali motiwunela to Allahu Taa̒ala .
45015005	Pohileaala dua̒ Allahu Taa̒ala , tamongohi mai osaabali wau polo liyango tomanusia , motulungi olimongoli tatumu-tumulo wolo tuwau lohilao , moduduo̒ dudelo li Isa Almasi .
45015006	Wolo tuwau lohilao Wutato ngoa̒amilalo pee̒-pee̒enta mowali momuji mola Allahu Taa̒ala , ti Paapa Eeyanto Isa Almasi .
45015007	Sababu uito wajibulio Mongo wutato mololimo mao̒ ngota-timongota wolo hilaa sanangi , tutuuwauwa debo odelo ti Almasi olo lololimo olimongoli u lopolaio̒ Allahu Taa̒ala .
45015008	Sababu , eelai mao̒ deu̒ ti Isa Almasi malomaya taulo Yahudi u lopobilohe deu̒ Allahu Taa̒ala tatapu wau molotolo hilao todelomo lopoo̒polu totoonulalo danti-Lio odeli nenemoyanto .
45015009	Ti Isa olo malohutu babaa-ngusawalo wewo helo polaio̒ Allahu Taa̒ala sababu opopiohu hilaa-Lio olimongolio . Todelomo Kitabi tulatulade odie , " Sababu uito watotia mamomuji mola to Eeya towolota lo babaa-ngusawalo watotia mamo polahu mola poloi̒laalo momuji duo̒lo tanggulo Eeya . "
45015010	Woluo poli tulatulade odie , " Poti wengahulo wolo umati lo Allahu Taa̒ala tatilulao-Tio , wuu babaa-ngusawalo ! "
45015011	Wau utie olo , " Pujiaalo mola Allahu Taa̒ala , wuu ngoa̒amila bangusa , mamusi ngoa̒amila tau momuji mola Allahu Taa̒ala ! "
45015012	Wau utie olo uiloi̒ya lei Yesaya , " Monto waliilio lei Isai malumenetai tahingota-ngotaawa tamaa momalenta babaa-ngusawalo ; to o-Liolo babaa-ngusawalo boito mamo tiwunelo . "
45015013	Allahu Taa̒ala yito tambati potiwunela mola limongoli . Pohileaala dua̒ Tio mopoo̒polu mai hilaamu wolo ngoa̒amilalo wengahu wau salaamati sababu timongoli palacaya o-Lio , alihu wolo kawasa lo Rohullah timongoli lebe mao̒ motiwunela mola to Allahu Taa̒ala .
45015014	Mongo wutatuu̒ ! Watia yakini deu̒ woluo dadaata daa̒ sua̒li u mopiohe olimongoli . Otaawa limongoli olo totoonulalo u hitua-tuawua wau mowali mongaajali olo ngota-timongota .
45015015	Bo tomimbihu susuu-aliyaalo utantu-tantu , poe̒ela mai lowatia olimongoli lou̒ pintalo todelomo tulade botie , sababu Allahu Taa̒ala malongohi mai olaatia tuugasi boito .
45015016	Mapiludu-I̒o watia tamoomayawa li Isa Almasi uilao-Lio ode babaa-ngusawalo tadiila Yahudi . Wau watia helo kalaja odelo iimamu , u lopohabari Habari Mopiohe lonto Allahu Taa̒ala alihu tau-tauwalo tadiila Yahudi mowali dewo tuwau ode Allahu Taa̒ala u mowali tolimoo-Lio . Pohileaala dua̒ Rohullah mohutu olimongolio u tolomodu mowali dewo tuwau ode Allahu Taa̒ala .
45015017	Oditolio , sababu watia malo tituwau woli Isa Almasi , yi watia lowali leengahe tokalaja lowatia ode Allahu Taa̒ala .
45015018	Watia buheli mobisala mai odito bo tomimbihu wolo u mapilohutu li Isa Almasi lotimbulude olaatia u mopowali tau-tauwala tadiila Yahudi modungohe to Allahu Taa̒ala . Watia helohutu uito wolo loi̒ya boli wolo huhutu ,
45015019	udiludua̒ wolo totoonulalo u moo̒linggolabe wau susuu-aliyaalo upolu-polutuo̒ ; ngoa̒amilalo boito wolo kawasa lo Rohullah . Habari Mopiohe pasali li Isa Almasi mapilo habari lowatia ngoa̒amilalo ode tau-tauwala , tumulalo mai lonto Yerusalemu demola Ilirikum .
45015020	Tita-tita lowatia yito mopohabari Habari Mopiohe monto Allahu Taa̒ala to tataa-mbatiyalo tou̒toonu tau diipo loo̒dungohe pasali li Isa Almasi . Sababu watia diila mohuto momongu kalaja topandasi u mapilodutu lotaa wewo .
45015021	Todelomo Kitabi tulatulade , " Tau-tauwala tadiipo pee̒enta mao̒ lololimo habari pasalii-Lio , mamoo̒onto ; wau timongolio tadiipo pee̒enta mao̒ , loo̒dungohe , mamongalati . "
45015022	Uito sababuulio matingga maito watia ilotaibuta mola mobiilohe woli mongoli .
45015023	Bo botia kalaja lowatia to mamaa-dalawaalo madala boito mailapato . Otaataunuwa mola hiheolio watia ohilaa mobiilohe woli mongoli .
45015024	De wonu watia lumaode mola tokotamu tononao̒ lowatia ode Spanyol , watia mohalapu bolo modunggaya woli mongoli wau motiwengahe ngopee̒ mola woli mongoli . Lapatao̒ uito halapuo lowatia timongoli mowali momantu olaatia todelomo nonao̒ lowatia ode Spanyol boito .
45015025	Bo masaatia botie watia ohilaa ode Yerusalemu u modelo dembulo ode umati lo Allahu Taa̒ala mola teto .
45015026	Sababu jajaamaa̒alo to Makedonia wau Akhaya maa̒kolo u mongohi dembulo tomongo wutato tamosikini towolota umati lo Allahu Taa̒ala mola to Yerusalemu .
45015027	Wolo hilaa sanangi timongolio malolantu u mohutu mao̒ uito . Memangi otutuulio mao̒ paatuti timongolio momantu mongo wutato tamosikini to Yerusalemu boito ; sababu monto tau-tauwalo Yahudilo tau-tauwala tadiila Yahudi boito malo lolimo babaa-lakatiyalo lonto Allahu Taa̒ala . Oditolio , tau-tauwala tadiila Yahudi boito paatuti olo motulungi tau-tauwalo Yahudi wolo babaa-lakatiyalo upango .
45015028	Wonu watia malo poo̒lapato tuugasi lowatia botie , wau malohudu olimongolio tamola to Yerusalemu boito dembulo u mailimoo̒ boito , yi watia mamo monggata mola odelipu lo Spanyol lumaode tokota limongoli .
45015029	Wonu watia monao̒ mai ode limongoli , tantulo mao̒ watia monao̒ mai wolo dadaata balakati monto li Isa Almasi , ode limongoli .
45015030	Domi Eeyanto ti Isa Almasi , wau domi ponu uilohi mai lo Rohullah , pohile lowatia tio̒otutua olimongoli , hinta timongoli olo modua̒ mola otu-otutuulo mao̒ pee̒-pee̒enta lowatia to Allahu Taa̒ala ode laatia .
45015031	Podua̒alo mola alihu Allahu Taa̒ala molopatai olaatia monto uluu̒ lotau-tauwalo tadiila palacaya to Yudea , wau alihu tuugasi lowatia u modelo mola dembulo ode Yerusalemu tolimoo umati lo Allahu Taa̒ala wolo hilaa sanangi mola teto .
45015032	Lou̒ odito , wonu Allahu Taa̒ala mokahandaki , watia moo̒onao̒ mai ode limongoli wolo sanangi lohilao . Wau watia mamolaasa liyaliyango tohuungi mongoli .
45015033	Pohileaala dua̒ Allahu Taa̒ala , tamongohi mai salaamati ode manusia , pee̒-pee̒enta wolo Wutato ngoa̒amilalo . Amin .
45016001	Watia ohilaa mopoo̒taa mai wutatonto , ti Febe . Tio hemomantu jamaa̒ to Kengkerea .
45016002	Tolimoa mao̒ tio odelo tala ngota umati lo Eeya . Memangi odieelo mola tau-tauwalo tapalacaya ode Allahu Taa̒ala waajibu mololimo ngota timongota . Tulungia mao̒ tio , wonu tio mei̒ tulungi olimongoli , sababu tio lohihilao malomantu taa dadaata -- leituoto olo watia .
45016003	Potunggula mao̒ salamu lowatia odelei Priskila wolei Akwila , mongo sahabati lowatia tapee̒-pee̒enta hemokalaja odeli Isa Almasi .
45016004	Timongolio bolo ngopee̒ yilate sababu ohilaa mopoa̒ahu olaatia . Watia helo sukuru mola olimongolio -- wau diila bo wambao̒ watia , bo ngoa̒amila jamaa̒ bangusa wewo tadiila Yahudi olo helo sukuru mola olimongolio .
45016005	Potunggula mao̒ olo salamu lowatia ode jamaa̒ tahia̒mbua tobele limongolio . Salamu odelei Epenetus tao̒tolia̒ngo lowatia . Tiolo tabohu-bohulio palacaya li Isa Almasi to madala lo Asia .
45016006	Salamu lowatia olo odeli Maria . Tio malo kalaja tio̒opatea ode limongoli .
45016007	Potunggula mao̒ olo salamu lowatia odelei Andronikus wolei Yunias . Timongolio ngosuku ngobangusa wolaatia wau mapee̒enta tilumuwoto ode tutupa pee̒-pee̒enta wolaatia . Tou̒ watia diipo palacaya li Isa Almasi , timongolio maleimulo palacaya . Timongolio otaawa lotaa dadaata towolota lomongo rasulu .
45016008	Salamu odelei Ampliatus tao̒tolia̒ngo lowatia sababu tio pee̒-pee̒enta wolaatia malo tituwau wolo Eeya .
45016009	Potunggula mao̒ hulumati lowatia odelei Urubanus , tamaninto tahemo kalaja pee̒-pee̒enta wolanto odeli Isa Almasi . Hulumati lowatia olo odelei Stakhis tao̒tolia̒ngo lo watia .
45016010	Salamu odelei Apeles . Otatapu wau olootolo hilaalio toli Isa Almasi mai̒lo bukuti . Salamu olo ode ngaalaa̒ lei Aristobulus ,
45016011	wau odeli Herodion . Tio ngosuku ngobangusa wolaatia . Salamu olo ode mongo wutato ngoi̒imani todelomo ngaalaa̒ lei Narkisus .
45016012	Salamu lowatia odelei Tripena wolei Triposa tahemo kalaja tio̒opate u momaya to Eeya , wau odelei Persis tao̒tolia̒ngo lowatia . Tio olo malo kalaja tio̒opatea ode Eeya .
45016013	Salamu odelei Rupus wau tiilolio , tao̒laatia debo odelo tiilo lowatia lohihilao . Tei Rupus yito taa u tilulaoto lo Eeya wau tai̒lo pujia .
45016014	Potunggula mao̒ salamu lowatia odelei Asinkritus , Plegon , Hermes , Patrobas , Hermas , wau ngoa̒amila wutato ngoi̒imani tapee̒-pee̒enta woli mongolio .
45016015	Salamu odelei Pilologus woli Yulia ; odelei Nereus wau wutatio taabua ; odelei Olimpas wau ode ngoa̒amila taa palacaya tapee̒-pee̒enta woli mongolio .
45016016	Posasaa-lamuwalo wolo tataabia lohilao odelo wutato Nasara . Ngoa̒amila jamaa̒ li Almasi mopo tunggulai salamu limongolio ode Mongo wutato .
45016017	Mongo wutato ! Pohile lowatia lou̒ tio̒otutua : Poo̒daha-dahaalo mao̒ totau-tauwalo tahemo potoodei owowoluwoa u mopobuu-bua̒alawa wau mopo puyoo̒to opopalacaya lotau ode Eeya . Sua̒li boito bubuu-lemenga lou̒ wolo u mapilo ngaajali olimongoli . Walahe mao̒ tau-tauwalo debo odelo uito .
45016018	Sababu tau-tauwalo tahi pohutua odito diila bo mokalaja odeli Isa Almasi Eeyanto , tumbao̒ bo uhemo potolu lohilao tou̒ wolo u otohilaa limongolio lohihilao . Wolo pipio wau tataa-heyaalo u mopiohe , timongolio hemo himbulo totau-tauwalo tadiila hitotaawa lolo-loolo .
45016019	Ngoa̒amila tau malotota deu̒ timongoli tatapu wau motolo hilao to pongaajali pasali lo Habari Mopiohe ulonto Allahu Taa̒ala . Wau watia sanangi tosua̒li boito tomimbihu olimongoli . Otohilaa lowatia alihu timongoli molinepo tomimbihu susuu-aliyaalo umopiohe , wau mohulodu tomimbihu susuu-aliyaalo u moleeto .
45016020	Allahu Taa̒ala talongohi salaamati ode manusia , mahua̒a mopo tambati Ibilisi towalungo lo okokawasamu wau mopo aantulu mao̒ . Pohileaala dua̒ Mongo wutato laito balakatia li Isa Almasi Eeyanto !
45016021	Tei Timotius , sahabati lowatia , mopo tunggulai salamulio ode limongoli . Odito olo tei Lukius , Yason wolei Sosipater , tangosuku ngobangusa wolaatia .
45016022	Talo luladei tuladee botie yito watia , tei Tertius . Watia molapali mai salamu u mohutato olimongoli .
45016023	Tei Gayus lolao salamu olimongoli . Watia malo tihangata tobelelio wau jamaa̒ lami olo taa̒luku wau hulumati mota teto . Tei Erastus , tau̒wa lo motolodihu doi lokota , lolao salamulio olimongoli . Odito olo wutatonto tei Kwartus . [
45016024	Pohileaala dua̒ Eeyanto Isa Almasi mobalakati to Wutato ngoa̒amila . Amin . ]
45016025	Ilopujiaalo mola Allahu Taa̒ala ! Tio okawasa mopoo̒ lotolai iimani lo Wutato motuu̒de wolo Habari Mopiohe monto Allahu Taa̒ala upilo habari lowatia pasali li Isa Almasi . Watia lopohabari mai habari boito lotuu̒de lou̒ wolo u piloi̒laalo mai lo Allahu Taa̒ala ; deu̒ito-yito tomimbihu lanjana lo Allahu Taa̒ala umahi hetu-hetuto mola lotaunu hiheolio udiila otaawa lotau .
45016026	Bo botia , topalenta lo Allahu Taa̒ala u ohiheo-hiheolo mao̒ lanjana boito mapilo ilaalo wau piloo̒taa mai ode ngoa̒amila bangusa lotimbulude to tutuu-ladeyaalo lomongo nabi , alihu timongolio ngoa̒amilalo palacaya wau modungohe to Allahu Taa̒ala .
45016027	Tiolo tatuwa-tuwaulio Allahu Taa̒ala , Tio laba-labaalo molinepo . Pohileaala dua̒ Tio polaio̒lo daa̒ ohiheo-ohiheolo mao̒ motimbulude li Isa Almasi ! Amin . Salamu lamiaatia , Paulus , wato li Isa Almasi
46001001	Mongo wutato jamaa̒ lo Allahu Taa̒ala to Korintus ! Wutato matiliyango Allahu Taa̒ala u lowali umati-Lio sababu Wutato miliki li Isa Almasi , pee̒-pee̒enta wolo ngoa̒amila tau boli tou̒toonu wambai̒o tahi poluboa Eeyanto Isa Almasi , deu̒ito-yito Eeya limongolio wau Eeyanto olo . Watia Paulus , wau wutatonto tei Sostenes , mohalapu hinta Allahu Taa̒ala ti Paapanto wau Eeya Isa Almasi mongohi mai balakati wau salaamati olimongoli . Watia loluladei tuladu botie odelo Rasulu li Isa Almasi , tapiluduo̒ Allahu Taa̒ala lohihilao wau to kahandaki-Lio olo .
46001002	
46001003	
46001004	Watia laito hemo sukuru ode Allahu Taa̒ala tomimbihu olimongoli , sababu timongoli malo lolimo odehu hilao lonto Allahu Taa̒ala lotimbulude li Isa Almasi .
46001005	Sababu timongoli malowali miliki li Isa Almasi , yi tutumulumu kaya todelomo tilolahepalo sua̒li . Pongototamu pasali lou̒ totoonulalo u hitua-tuawua modeloma daa̒ , wau timongoli motota helo ngaajali mao̒ pongotota boito .
46001006	Uito mopobilohe deu̒ habari pasali li Almasi malo odito leituwoto ode delomo hilaamu ,
46001007	tilinggula timongoli diila iloi̒ilangia penu boli tuwau mao̒ balakati , tou̒ timongoli donggo hemohima Eeyanto Isa Almasi meidungga mai wau oontonga lotaa ngoa̒amila .
46001008	Ti Isa Almasi lohihilao mamo pongaku olimongoli tunggula pulitio ; alihu tou̒ Tio muli meidungga mai , motapu-Lio timongoli diila oa̒ibu .
46001009	Allahu Taa̒ala mowali palacayalo lou̒ leleaatulo mao̒ . Tiolo Allahu Taa̒ala tamalo tianga olimongoli u lowali tuwau wolo Wala-I̒o , deu̒ito-yito ti Isa Almasi , Eeyanto .
46001010	Mongo wutato ! To tanggulo Eeyanto Isa Almasi , pohile lowatia alihu timongoli ngoa̒amilalo tuwau lohuhama ; alihu diaaluo polo hulinggila towolota limongoli . Mamusi timongoli motituwau , ngohilao wau ngopikiilangi .
46001011	Sababu , tau-tauwalo lonto ngaalaa̒ lei Kloë lopo dulohei to olaatia woluo polo haamawa towolota limongoli .
46001012	U milakusudu lowatia yito deu̒ towolota limongoli woluo talo loi̒ya , " Watia modudua̒ olei Paulus , " woluo olo talo loi̒ya , " Watia modudua̒ olei Apolos , " taawewo loloi̒ya , " Watia modudua̒ olei Petrus , " hiambola taawewo poli loloi̒ya , " Watia modudua̒ li Almasi . "
46001013	Diila pongalo aakali ti Almasi hitaya-tayade ! Tei Paulus diila yilate silalipulio ode limongoli ! Timongoli olo diila yilihualio u lowali muri lei Paulus , diila odito ?
46001014	Bo sukuru watia diila lopolihu penu boli ngotaa mao̒ to wolotamu , ngopohia tei Krispus wolei Gayus .
46001015	Penu boli ngotaa mao̒ diila bolo poloi̒ya deu̒ watia malo polihu olio u lowali muri lowatia . (
46001016	Oo joo , tei Stepanus wau ungalaa̒lio , memangi watia talo polihu olimongolio . Bo wewolio mao̒ leeto , toe̒ela mola laatia , madiduu̒ taawewo tapilolihu lowatia . )
46001017	Ti Almasi lolao olaatia dilla u mopolihu tau , bo u mopohabari Habari Mopiohe monto Allahu Taa̒ala ; wau uito olo musi pohutuo mao̒ lowatia lou̒ diila momake pongotota mobisala odelo dudelo lomanusia , alihu kawasa monto opopate li Almasi tosalipu diila mowali dia ohuna .
46001018	Sababu ode tau-tauawalo tahi dulunga ode obobinasa , habari pasali lo opopate li Almasi to ayu salipu debo odelo latabu wambao̒ . Bo , to olanto tapoa̒ahuo lo Allahu Taa̒ala , habari boito debo odelo dudelolio lo Allahu Taa̒ala mopo bilohei kawasaa-Lio .
46001019	Sababu todelomo Kitabi , Allahu Taa̒ala malo tahuda . " Tinepo lotau-tauwalo aaripu mapo ambulatiyo-U̒ , wau huhama lotau-tauwalo tao ilimua mapo diaaluwo-U̒ . "
46001020	Naa , wolo hunalio lotau-tauwalo aaripu boito ? Wolo hunalio limongolio tahi o ilimua ? Wolo hunalio lotahi ahalia motolo mikiilangi dunia botie ? Allahu Taa̒ala malo pobilohei deu̒ tinepo lodunia botie yito bo latabu wambao̒ !
46001021	Sababu penu boli woloolo mola totaalio lomanusia , tio diila mowali moo̒onuhe Allahu Taa̒ala motimbulude to pongotalio lohihilao . Bo tumbao̒ sababu Allahu Taa̒ala molinepo , yi Tio lotuhatawa lopoa̒ahu mai tau-tauwalo tapalacaya o-Lio lotimbulude tohabari upilo loladei lamiaatia u hea̒nggapuo lodunia yimbulo .
46001022	Taulo Yahudi hipohilea lou̒ moo̒ohuu̒ u moo̒linggolabu odelo bukuti , wau taulo Yunani hemo pou̒daa̒ tinepo lodunia botie .
46001023	Bo ito botie bo hemo pohabari li Almasi tailate tosalipu . Habari boito heloo̒ ngongoto hilaa taulo Yahudi , wau ilanggapulio yimbulo lotau-tauwalo tadiila Yahudi . Wau taa diila Yahudi helo nganggapu uito tuwaulio lo hulodu .
46001024	Bo ode tau-tauwala tamaa tiliango Allahu Taa̒ala -- mopio taulo Yahudi meaalo taa diila Yahudi -- habari boito debo odelo dudelo-Lio lo Allahu Taa̒ala mopo bilohei kawasa wau tine-Pio .
46001025	Sababu tabilohelio mohulodu to Allahu Taa̒ala , deu̒ito-yito lebe molinepo wolo otinepo lomanusia ; wau tabilohelio molulupuhu to Allahu Taa̒ala , deu̒ito-yito lebe molotola wolo olootolo manusia .
46001026	Mongo wutato ! nte eelai mao̒ woloolo mola owowoluwoa limongoli tou̒ Allahu Taa̒ala lotianga olimongoli . Bo ngoi̒di wambai̒o towolota limongoli tamolinepo , meaalo okawasa , meaala o huhuloa̒a lailaio̒ modudua̒ to pomilohu lomanusia .
46001027	Sababu memangi milakusudu Allahu Taa̒ala molulaotai tahe anggapuo lodunia botie mohulodu , alihu tau-tauwalo tahi tootawa mowali moolito . Wau Allahu Taa̒ala lolulaotai olo tahe anggapuo lodunia botie molulupuhu , alihu tau-tauwalo tahilotola boli buheli daa̒ mowali moolito .
46001028	Allahu Taa̒ala lolulaotai tahe anggapu dupadupapa , hina , wau tumbao̒ tahe anggapuo lodunia botie diila oboliilio , alihu Allahu Taa̒ala mongantulu mao̒ u hea̒ngga-polohuna daa̒ lodunia .
46001029	Lou̒ odito diaaluo penu boli ngotaa mao̒ mowali motimenge lobatanga totalu lo Allahu Taa̒ala .
46001030	Allahu Taa̒ala lohihilaolo tamohutu mai tilinggula Wutato motituwau woli Isa Almasi . Lotimbulude li Isa Almasi , ito pilowali molinepo . Wau lotimbulude o-Lio olo Allahu Taa̒ala lohutu mai olanto luli mopiiohe wolo batanga-Lio , lopowali olanto tolomodu umati-Lio , wau lolopato olanto .
46001031	Oditolio , debo odelo utula-tulade todelomo Kitabi , " Taa ohilaa mopo mangga-mangga , musi motimangga tou̒ wolo u pilohutu mai lo Eeya . "
46002001	Mongo wutato ! Tou̒ watia lonao̒ mai ode limongoli wau lopohabari olimongoli pasali patuju lo Allahu Taa̒ala udiipo ilotaawa lodunia , diila pilomake lowatia tinepo lodunia botie meaalo helo bisala wolo loi̒ya ulatabu .
46002002	Sababu watia mai̒lo teekati deu̒ ngotilonggadu watia donggo woluo woli mongoli , watia diila tamopo dudulai wolo-wolo , ngopohia tomimbihu li Isa Almasi ; tolomodulio deu̒ Tio mailate tosalipu .
46002003	Tou̒ watia woluo woli mongoli , watia molulupuhu wau hulu-huluhelio lou̒ moohe .
46002004	Habari upilo tunggulai lowatia ode limongoli , diila pilo tunggulai lowatia wolo tataa-heyaalo u moheinga modudua̒ tinepo lomanusia . Watia lopo tunggulai uito wolo pohuli u lopobukuti deu̒ Rohullah okawasa .
46002005	Watia lohutu odito , alihu palacayamu li Almasi diila patopatoa̒ totinepo lomanusia , bo patopatoa̒ tokawasa lo Allahu Taa̒ala
46002006	Eleponu odito , towolota lotaa hitumula rohanilio maloontapo , watia memangi helo bisala tomimbihu lotinepo . Bo tinepo botie , diila tinepo lodunia , meaalo tinepo lo tahidihima kawasa tojamani botie , u okokawasalio mamooli .
46002007	Tinepo u tiloo̒owoli lowatia boito yito tinepo lonto Allahu Taa̒ala . Tinepo boito diila otaawa lodunia , bo Allahu Taaala mapilo dapatio ode osananginto tutu tou̒ dunia botie diipo pilowali-Lio mai .
46002008	Diaaluo penu boli ngota mao̒ monto tahidihima kawasa tojamani botie tamotota pasali lotinepo boito . Sababu humayaalio , mai̒lotaawa limongolio , tantu timongolio diila tamopo salipu to Eeya talailao̒ boito .
46002009	Bolii̒o mao̒ sua̒li boito yito debo odelo utula-tulade todelomo Kitabi , " Wolo udiila pee̒enta iloontonga meaalo ilodungohe lomanusia , wau diila pee̒enta olo tilumoodu todelomo pikilangi lomanusia , ui-uitolo u pilodapato lo Allahu Taa̒ala ode tau-tauwalo tamotolia̒ngo o-Lio . "
46002010	Bo Allahu Taa̒ala malo poi̒laalo mai olanto lotimbulude to Rohu-Lio . Rohullah boito motulete totoonulalo u hitua-tuawua , tunggula to lalaa-njanawalo Allahu Taa̒ala u penu boli tutuua̒ daa̒ wambai̒o .
46002011	Sababu tamotota tuango hilaa lo tahingota-ngotaawa yito rohu lotau boito lohihilao , diila odito ? Odito olo tomimbihu Allahu Taa̒ala . Tamotota tuango hilaa lo Allahu Taa̒ala bo Rohu lo Allahu Taa̒ala lohihilao !
46002012	Wau ito diila yilohia-Lio mai rohu lodunia botie , bo Rohu ulonto Allahu Taa̒ala , alihu otaawanto ngoa̒amila u mailohi lo Allahu Taa̒ala olanto .
46002013	Sababu uito , wonu amiaatia motombanga susuu-aliyaalo tomimbihu Allahu Taa̒ala totau-tauwalo tao̒ Rohullah , amiaatia diila moo̒owoli mai tinepo lomanusia , bo modudua̒ pongaajali lo Rohullah .
46002014	Taa diila o Rohullah , diila mowali mololimo u piloi̒laalo mai lo Rohu boito , sababu ode tau boito susuu-aliyaala boito debo odelo tuwaulio lo ohulodu wambai̒o . Tau boito diila moo̒ pahaamu o-Lio , sababu susuu-aliyaala boito bo mowali tilikiyolo wolo dudelo lorohani .
46002015	Taa o Rohullah mowali mongohi peni totoonulalo u hitua-tuawua , bo diaaluo penu boli ngotaa mao̒ ohaku mongohi peni o-Lio .
46002016	Todelomo Kitabi tulatulade , " Tatoonu tamotota pikiilangi lo Eeya ? Wau tatoonu tamowali monaseehati o-Lio ? " Ito-itolo tao̒ pikiilangi u tutuuwauwa woli Almasi !
46003001	Mongo wutato , otutuulio mao̒ watia diila mowali mobisala mai wolo Wutato debo odelo taa o Rohullah . Watia bo mowali mobisala woli mongoli debo odelo wolo taa u donggo tumutumulo modudua̒ u otohilaa loduniawi ; debo odelo wolo taa u donggo unge todelomo palacayalio toli Almasi .
46003002	Muloololio mai watia bo mowali mongohi olimongoli ua̒alo lo tau̒nge , diila ua̒alo lotaa lei̒daa̒ ; sababu timongoli diipo botie molotolo woleeto . Penu boli botia olo timongoli debo diipo boti molotolo woleeto ,
46003003	sababu timongoli donggo tumutumulo modudua̒ pii̒limu odelo manusia . Sababu wonu timongoli donggo hemohiihia wau hemolohulua ngota timongota , wolo uito diila mopo bilohei deu̒ timongoli donggo hitumula modudua̒ pii̒li lomanusia , debo odelo tau-tauwalo tadiila hitootawa to Allahu Taa̒ala ?
46003004	Wonu woluo tamoloi̒ya , " Amiaatia modudua̒ olei Paulus , " wau taawewo moloi̒ya , " Watia modudua̒ olei Apolos , " wolo uito diila mopo bilohei deu̒ Wutato opii̒li , debo odelo tau-tauwalo dunia ?
46003005	Otutuulio mao̒ tatoonu tei Apolos boito ? Wau tatoonu tei Paulus ? Amiaatia bo tahi pomayawa to Allahu Taa̒ala , tamaa lodelo olimongoli u lomalacaya li Almasi . Amiaatia bo hemo ponao̒ lokalaja uiludu mai lo Eeya olamiaatia ngota-ngota .
46003006	Watia tamopomulo wau tei Apolos tamomuhuto , bo Allahu Taa̒ala lohihilaolo tamopowali pilomulolio boito mobutu .
46003007	Oditolio , u polohuna daa̒ yito Allahu Taa̒ala , sababu Tiolo tamopobutu mai . Tamopomulo wau tamomuhuto diila polohuna daa̒ ;
46003008	duduuluwolo yito ngodalajati . Ngota-ngota mamololimo wuupa modudua̒ tolopanilio u tioopatea .
46003009	Amiaatia yito tau-tauwalo tapee̒-pee̒enta hipo kalajawa ode Allahu Taa̒ala ; wau timongoli yito debo odelo halabolu lo Allahu Taa̒ala . Mongo wutato yito debo odelo hudungu lo Allahu Taa̒ala olo .
46003010	Wolo pongotota uilohi mai lo Allahu Taa̒ala , watia odelo ahali lou̒ momongu malo podutu mao̒ pandemeni ode hudungu boito , wau taawewo momongu toitaato pandemeni boito . Timii̒du tau musi mopoo̒ tuoto tio̒otutua woloolo mola tio momongu toitaato pandemeni boito .
46003011	Sababu Allahu Taa̒ala lohihilao malopo tambati li Isa Almasi debo odelo tatuwa-tuwaulo pandemeni lohudungu boito ; diaaluo pandemeni uwewo .
46003012	Woluo tamomongu toitaato pandemeni boito lou̒ momake hulawa , woluo tamomake talaa̒ , woluo tamomake botu polioto , woluo olo tamomake ayu , huo̒yoto mohengu meaalo laato .
46003013	Kalaja lotaa ngota-ngota demaa oontonga tou̒ ti Almasi muli meidungga mai . Sababu todulahee boito tulu mamohutu mao̒ kalaja lotaa ngota-ngota mao̒ontonga . Tulu u motesi wau molantu mutu lokalaja boito .
46003014	Wonu hudungu u bilongu lotau toitaato pandemeni boito moo̒ tahangi lotulu , tau boito mamololimo palasenilio .
46003015	Bo wonu kalaja lotau boito mopobu , tio maaluhi ; tio lohihilao mamoa̒ahu , bo debo odelo taloa̒ahu lolibaya totulu .
46003016	Tingga otaawa lo Wutato deu̒ timongoli yito Bele lo Allahu Taa̒ala ? Wau deu̒ Rohullah bilubiluloa̒ todelomi mongoli ?
46003017	Wonu woluo taa u mongantulu Bele lo Allahu Taa̒ala , Allahu Taa̒ala olo mamo ngantulu tau boito . Sababu Bele lo Allahu Taa̒ala yito tolomodu ode Allahu Taa̒ala wambao̒ , wau timongolilo bele boito .
46003018	Penu boli ngota diila mao̒ pohimbulo to batangalio lohihilao . Wonu woluo tau to wolotamu molaasa batangalio molinepo modudua̒ tuuu̒du lodunia botie , tau boito musi mowali mohulodu , alihu tio mowali otu-otutuulo mao̒ molinepo .
46003019	Sababu tahe anggapuo molinepo lodunia yito mohulodu to bibilohu Allahu Taa̒ala . Todelomo Kitabi tulatulade , " Allahu Taa̒ala mohentobu tau-tauwalo tahi tinepa todelomo otoota limongolio lohihilao . "
46003020	Woluo olo tulatulade odie , " Otaawa lo Eeya deu̒ pikiilangi lotau-tauwalo tahi tinepa yito pikilangi udiila ohuna . "
46003021	Sababu uito , penu boli ngotaa mao̒ diila mowali momuji-muji tomanusia , sababu totoonulalo u hitua-tuawua mailohi-Lio mai lowali miliki limongoli .
46003022	Tei Paulus , tei Apolos , tei Petrus , dunia botie , tutumulo wau opopate , jamani botie , meaalo jamani umamei dungga mai , totoonulalo u hitua-tuawua yito milikimu .
46003023	Wau timongoli yito miliki li Almasi , wau ti Almasi miliki lo Allahu Taa̒ala .
46004001	Anggapualo mao̒ amiaatia tahi pomayawa li Almasi , tatihu-tihula mopohabari lalaa-njanawalo Allahu Taa̒ala udiipo otaawa lodunia .
46004002	Ubohu-bohulio pohileelo wolo moo̒ohuu̒ monto tamoomayawa u odito yito deu̒ tio musi tatapu wau molotolo hilao toli tuanilio .
46004003	Olaatia , diila mowali sua̒li wolo u timongoli -- meaalo penu boli tatoonu -- olo pikiilangia mao̒ pasali lobatanga laatia . Tumbao̒ wolo u pilikilangi laatia tomimbihu batanga laatia lohihilao olo diila mowali sua̒li .
46004004	Watia diila molaasa ototala penu boli todelomo sua̒li wolo wambai̒o , bo uito diila mopo bukuti deu̒ watia memangi diila ototala . Eeya lohihilaolo tamolantu mai deu̒ watia ototala meaalo diila .
46004005	Sababu uito , sababu diipo wakutuulio , timongoli diila mao̒ polamemeto molantu deu̒ tahingota-ngotaawa yito ototala meaalo diila . Wimailo tunggula Eeya de meidungga mai . Eeyaalo tamamomuo̒ ngoa̒amila hitua-tuawua u malakusudu hetuuo̒lo u tuutuo̒ todelomo u modio̒lomo . Eeyaalo tamamo monggali ngoa̒amila niyati uleitahu todelomo hilaa lomanusia . Tou̒ boito timii̒du tau bolo mololimo monto Allahu Taa̒ala poloi̒laalo momuji upaatuti tolimoolio .
46004006	Mongo wutato ! Duo̒lo polohuna daa̒ batanga limongoli , watia malomake ngoa̒amilalo boito tolei Apolos wau tobatanga laatia lohihilao . Makusudu laatia alihu monto obaaya lamiaatia boito timongoli mowali mopoo̒laato wolo boli loloi̒ya , " Potidihulo towuu̒du uwoluo . " Lou̒ odito diaaluo penu boli ngotaa mao̒ limongoli tamopo mangga-mangga lo tahingota-ngotaawa , lapatao̒ mohina taawewo .
46004007	Tatoonu talo powali to Wutato lebe lou̒ taawewo ? Wolo totoonulalo hitua-tuawua u tilolimo lo Wutato diila lonto Allahu Taa̒ala ? Oditolio , yilongola ohilaa motimenge lobatanga , debo odelo wolo uwoluo to Wutato boito diila tuwaulio uilohi ?
46004008	Memangi timongoli diilalo momalalu wolo-wolo ! Timongoli makilaya ! Timongoli malowali olongia ! Wau amiaatia diila . Donggo boli piohio wonu timongoli otu-otutuulo mao̒ malowali olongia , alihu amiaatia mowali momalenta woli mongoli .
46004009	Sababu modudua̒ huhaama laatia , amiaatia mongo rasulu , mapilowali mai lo Allahu Taa̒ala odelo hepobiilohe lotau totalu lomanusia wau mamaa-lai̒katiyalo . Amiaatia debo odelo tahe hinawa u dilehuwa hukumani mate totalu lotaa dadaata wau hehila-hilantia̒ lodunia .
46004010	Sababu ti Almasi , amiaatia yito taa u mohulodu , wau timongoli taulo Nasara tahi tootawa ! Amiaatia hilupuhe wau timongoli hilootola ! Amiaatia hilentei̒o , wau timongoli hepuji-pujiyolio !
46004011	Tunggula saaa̒ti botie amiaatia heo̒dungga lopolobiti wau totoa̒ngo ; boo̒ lamiaatia bolo towawao̒ wambai̒o ; tau hemo posikisa olamiaatia ; amiaatia diila otambati upoti tatapuwalo ;
46004012	amiaatia malo tio̒opatea helo tolopani . Wonu amiaatia laa̒natialio , amiaatia hemomalasi wolo balakati ; wonu amiaatia alinayaalio , hesabalia lamiaatia ;
46004013	wonu tau hemo poo̒leeta olamiaatia , amiaatia momalasi wolo tataa-heyaalo u molumboyoto . Amiaatia diila lebe lou̒ puputo lodunia botie ; tunggula saaa̒ti botie amiaatia donggo he anggapuolio debo odelo bountu lohuta .
46004014	Watia loluladei utie olimongoli diila u mopoo̒olito olimongoli , bo u monaseehati olimongoli debo odelo mongo walao̒ laatia lohihilao .
46004015	Sababu watiaalo talowali tiyamo limongoli , eleponu otanu odelo taulo Nasara , timongoli mao̒gulu mopulu lihu lota . Todelomo tutumulumu odelo tau-tauwalo tamo tituwau woli Almasi , watia talowali tiyamo limongoli , sababu watia talodelo mai Habari Mopiohe pasali li Almasi ode limongoli .
46004016	Sababu uito pohile lowatia tio̒otutua modudua̒ obaaya laatia .
46004017	Woleeto boito watia malolao mai olei Timotius ode limongoli . Odelo muri li Almasi , tio tutuuwauwa debo odelo walao̒ laatia lohihilao taa otolia̒ngo laatia . Tio walao̒ tamowali palacayalo . De tio tamamo poe̒elao̒ olimongoli tomimbihu dudelo u hediludua̒ laatia lapatio mao̒ watia palacaya li Almasi , deu̒ito-yito dudelo lotutumulo u pilo ngaajali mao̒ laatia ode timii̒du jamaa̒ penu boli tou̒toonu wambai̒o .
46004018	Dengolo lota towolota limongoli malowali sombongi , sababu timongoli hemo lantobu olaatia diila tamonao̒ mai ode limongoli .
46004019	Bo wonu Eeya mopoluasi olaatia , watia mamonao̒ mai olo ode limongoli diilalo mohiheo . De tou̒ boito watia mamoo̒onto olo wolo u mowali pohutuo lotau-tauwalo tahi sombongia boito ; diila bo loi̒ya limongolio wambai̒o .
46004020	Sababu wonu Allahu Taa̒ala momalenta tutumulo lo tahingota-ngotaawa , sua̒li boito pobukutiola lo olootolo tutumulo lotau boito , diila bo wolo loi̒ya .
46004021	Oditolio tulaotilo mao̒ wolo ulebe otohilaa limongoli ! Wolo timongoli motohilaa watia monao̒ mai mongaajali olimongoli wolo pakusa meaambo wolo molumboyoto wau tolia̒ngo ?
46005001	Watia otutuulio mao̒ malo lolimo dudulohu deu̒ towolota limongoli woluo totoonulalo huhutu huloto ulaba-labaalo : Woluo towolota lo Wutato tahe lojina wolo tiilolio watoo̒ . Penu boli tau-tauwalo tadiila hitootawa to Allahu Taa̒ala olo diila hipohutua debo odelo uito !
46005002	Eleponu odito , Wutato debo donggo ohilao batingga . Bolii̒o mao̒ Wutato wajibulio suukali lohilao , wau mopo hinggi mao̒ towolota lo Wutato taa u hipohutua sua̒li boito .
46005003	Debo odelo lahiri watia molaminga monto olimongoli , bo debo odelo batini watia woluo tohuungi mongoli . Oditolio , watia ohilaa mohutu debo odelo watia woluo towolota limongoli , " To tanggulo Eeya Isa Almasi , watia mopoilaalo mai deu̒ taa u malohutu huhutu umalo odito kotololio , musi hukuu-maniyolo ! " Wonu timongoli motia̒mbu anggapuwalo deu̒ watia woluo towolota limongoli , wau wolo kawasa li Isa Eeyanto ,
46005004	
46005005	timongoli musi mohudu mao̒ tau boito ode Ibilisi alihu batanga lotau boito binasa wau lou̒ odito rohulio poa̒ahuwolo tou̒ Eeya muli meidungga mai .
46005006	Diila paatuti timongoli molaasa sombongi . Otanu timongoli malotota pohumaya botie , " Ragi ungoi̒di moo̒hutu ngoa̒amila ulaulio momatango ! "
46005007	Tapilapo ragi udeedelo boito , deu̒ito-yito ragi lodusa , alihu timongoli mowali debo odelo uu̒ulau ubohu , belesi monto ragi lodusa udeedelo , wau otaawa mao̒ laatia deu̒ timongoli memangi odito . Sababu , lameyangi lo Paskanto mapilo dapato , sababu ti Almasi talowali odelo himba lo Paskanto , mapilopo bakelio .
46005008	Oditolio , dulo ito mopolame potihunggunto boito wolo roti udiila oragi , deu̒ito-yito roti u motomaya mai omuluni wau ngoa̒amila u motuhatawa to hilaa lo Allahu Taa̒ala . Diila mao̒ polameyanto potihunggu lo Paska boito wolo roti uwanto-wantohe ragi udeedelo , deu̒ito-yito ragi lodusa wau ololeeto .
46005009	Todelomo tuladu lowatia uilalu mao̒ , watia lopoo̒taa mai olimongoli alihu diila mao̒ poa̒awota wolo taa huloto .
46005010	U milakusudu lowatia diila taa huloto meaalo tamaa̒ , meaalo tamoo-himbuloa meaalo tamooluboa balaahala u sama-samaata diila motota Allahu Taa̒ala . Diila ! Diila milakusudu lowatia timongolio ; sababu wonu timongoli musi mopoo̒ lamingao̒ olimongolio , yi tantulo mao̒ timongoli palalu lumualao̒ sama-samaata monto dunia botie .
46005011	Makusudu lowatia yito , deu̒ timongoli diila mao̒ poa̒awota wolo taa u hemongaku batangalio taulo Nasara , bo tau boito huloto , meaalo tamaa̒ , meaalo tamooluboa balaahala , meaalo tao̒hilaa mopoo̒ leeto taawewo , meaalo tahi huwoa̒alo , tamootao̒wa . Boli motihuloa̒a molamela wolo tau boito olo diila mowali !
46005012	Memangi momutoo̒ tau-tauwalo tadiila Nasara diila sua̒li lowatia . Allahu Taa̒ala lohihilaolo tamaa momutoo̒ olimongolio . Bo tomimbihu popoo-ngawaa̒alo jamaa̒ limongoli , diila maa timongoli lohihilao tamusi momutoo̒ olimongolio ? Todelomo kitabi tulatulade , " Polahia mao̒ taa moleeto towolota limongoli . "
46005013	
46006001	Yilongola woluo towolota limongoli tabuheli monao̒ odeli hakimu tadiila motota lo Allahu Taa̒ala , u mopo dulohu wutato ngoi̒imani , wonu tio mohahaamawa wolo wutatio boito ? Yilongola tio diila lohile umati lo Allahu Taa̒ala tamo poo̒lapato palakala boito ?
46006002	Yilongola diila otaawa limongoli deu̒ umati lo Allahu Taa̒ala tamaa momutoo̒ dunia botie ? Oditolio , wonu memangi timongoli mabutoo̒ lodunia botie , wolo timongoli diila mambo mopoo̒ lapato totoonulalo palakala lo bubutoo̒ udiila oboliilio ?
46006003	Wolo diila otaawa limongoli deu̒ ito mamomutoo̒ mamaa-lai̒katiyalo ? Lebe-lebe mao̒ poli totoonulalo palakala lo tutumulo ungohui-ngohui !
46006004	Yi wonu tumoodei totoonulalo palakala debo odelo uito , wolo timongoli mohudu mao̒ totau-tauwalo tadiila o huhuloa̒a sama-samaata todelomo jamaa̒ ?
46006005	Otutu moo̒olito ! Tantu to wolotamu woluo tahingota-ngotawa tao̒dito molinepo u mopoo̒ lapato hulinggila towolota lomongo wutato tasama-sama Nasara !
46006006	Bo bolii̒o mao̒ ngotaalio lo Nasara lonao̒ ode taa diila Nasara u lopodulohe palakalalio to wutatio taa Nasara .
46006007	Oditopo monao̒ mota mohutu palakala ode taa diila Nasara ; woluolio totoonulalo hulinggila towolota limongoli olo madebo odelo tuwaulio lo ololuhi limongoli . Lebe mopioheo̒ timongoli pohutuwolo diila aadili ; meaalo poluhiyolo !
46006008	Bo timongoli lohihilao tumbao̒ tahemohutu taawewo diila aadili . Timongoli lohihilao olo talo poo̒luhi taawewo . Wau uito tumbao̒ hepilohutu limongoli ode mongo wutato ngoi̒imani !
46006009	Wolo diila otaawa limongoli deu̒ tau-tauwalo tadiila hipodudua̒ u otohilaa lo Allahu Taa̒ala diila tamowali pongawaa̒ umati lo Allahu Taa̒ala ? Diila bolo oimbuloalio ! Tau-tauwalo tahi pohutua huloto , tau-tauwalo tahi poluboa balaahala , tahi pojinawa , mongolo lai hisuntalia tahi pohutua huhutu umoo̒olito ode timongota pangelio ,
46006010	tahi potao̒wa , tahi tamaa̒awa , tahi huwoa̒alo , tahi ohilaowa mopoo̒leeto taawewo , wau tahi pohamawa pae̒eda ulaba-labaalo ode taawewo -- ngoa̒amila taa debo odelo uito diila mowali pongawaa̒ umati lo Allahu Taa̒ala .
46006011	Dengolo lota towolota limongoli muloololio mai opii̒li debo odelo uito . Bo botia timongoli piloi̒laalo belesi lonto dusa . Timongoli malowali tolomodu haku lo Allahu Taa̒alanto . Timongoli maluli mopiiohe wolo Allahu Taa̒ala , sababu timongoli palacaya to Eeya Isa Almasi wau sababu kawasa lo Rohu lonto Allahu Taa̒ala .
46006012	Woluo talo loi̒ya deu̒ timii̒du tau mowali mohutu totoonulalo u hitua-tuawua . Bo olaatia diila ngoa̒amilalo ohuna . Oditolio eleponu watia mowali mohutu penu boli wolo , bo watia diila mohuto mopoluli batanga lowatia kawasaalio penu boli loolo .
46006013	Woluo olo talo loi̒ya deu̒ ua̒alo yito duo̒lo ombongo , wau ombongo yito duo̒lo ua̒alo . Bo duduuluwolo mapo diaaluo lo Allahu Taa̒ala . Batanga lomanusia diila mowali pomake u mopowoluo mai wumbuta u huloto , bo duo̒lo momaya to Eeya wambao̒ . Wau Eeya mamolaala batanga boito .
46006014	Allahu Taa̒ala malo potumulai li Isa Eeya lonto opopate , odito olo Allahu Taa̒ala mamopo tumulai olanto wolo kawasaa-Lio .
46006015	Otaawa lo Mongo wutato deu̒ batanga limongoli yito pongawaa̒ batanga li Almasi . Oditolio , wolo watia mowali mohama mao̒ tuwau pongawaa̒ batanga li Almasi lapatao̒ powaliyolo pongawaa̒ batanga lo tasuuntali ngota ? Sama-samaata diila !
46006016	Meaalo tanu diipo otaawa limongoli deu̒ taa mou̒lawota wolo tasuuntali ngota , mowali tuwau wolo tasuuntali boito ! Sababu todelomo Kitabi tulatulade , " Duduulotalo mowali tuwau . "
46006017	Bo taa mopotuwau batangalio wolo Eeya , Rohu lo Eeya wolo Rohu lotau boito mowali tuwau .
46006018	Pohalaheo̒ monto totoonulalo huhutu u huloto . Sababu ngoa̒amila dusa wewo u pilohutu lotau , lotoduo to bulemengo batanga lotau boito . Bo taa mohutu u huloto , boliilio mao̒ mohutu dusa ode batangalio lohihilao .
46006019	Musi otaawa mao̒ limongoli deu̒ batangamu yito tambati potibiluloa̒ lo Rohullah . Rohu boito bilubiluloa̒ todelomi mongoli . Wau Allahu Taa̒ala lohihilaolo talongohi mai Rohu boito olimongoli . Batanga lo Wutato diila haku limongoli . Uito yito haku lo Allahu Taa̒ala .
46006020	Allahu Taa̒ala malotali olimongoli wau malo wimumuto bilayali . Sababu uito , pomakea mao̒ batangamu odito lakulio tilinggula Allahu Taa̒ala polaio̒olo .
46007001	Botia watia ohilaa mobisala mai tomimbihu sua̒li u ilunte limongoli todelomo tuladu limongoli . Wonu talolai̒ ngota diila monika , uito mopiohu .
46007002	Bo alihu diila o aangalio u mohutu susuu-aliyaalo udiila paatuti , lebe mopiohe timii̒du talolai̒ odilelio lohihilao wau timii̒du taabua odilelio lohihilao olo .
46007003	Dile talolai̒ musi mopoo̒polu uwajibu olio odelo dile todilelio , wau dilelio taabua musi mopoo̒polu uwajibu olio odelo dile todilelio ; ngota-ngota musi mopoo̒polu mao̒ uwajibu olio ode tawewo .
46007004	Dile taabua diila okawasa to batangalio lohihilao ; tao̒kawasa to batangalio yito dilelio . Odito olo dile talolai̒ diila okawasa to batangalio lohihilao ; tao̒kawasa to batangalio yito dilelio .
46007005	Diila mao̒ pohalahu ngota timongota odelo motolodile . Mowali bo u ngopee̒ mola , asali duduulotalo malo akoloa . Lou̒ odito ngota-ngota mowali modua̒ mola lou̒ diila otaibuto . Bo lapatio mao̒ , timongoli mamusi tinggai muli moduudula odelo motolodile . Wonu diila odito , de timongoli mao̒ piyowa lorohu u moleeto , sababu timongoli diila molotolo mongotongo napusu .
46007006	Watia moloi̒ya mai utie diila odelo palenta , bo odelo naseehati .
46007007	Otutuulio mao̒ watia lebe motohilaa wonu ngoa̒amila tau mowali debo odelo watia . Bo ngota-ngota malo lolimo tolomodu ponu lonto Allahu Taa̒ala . Ngotaalio oponu utie , wau taawewo oponu uito .
46007008	Totau-tauwalo tadiipo helonika wau tomongobua tamahi jaandawa , utieelo naseehati lowatia : Lebe mopiohe Wutato tumutumulo debo odelo watia .
46007009	Bo wonu Wutato diila moo̒ otongo napusu , Wutato mamusi monika . Lebe mopiohe Wutato monika lou̒ napusu lobilahimu wali-walihuhu .
46007010	To limongolio tamalonika , utieelo palenta lowatia : ( Otutuulio mao̒ diila watia tamongohi mai palenta botie , bo Eeya . ) Taabua ngota tamalonika diila mowali mololaa mao̒ dilelio .
46007011	Bo wonu tio malo lolaa mao̒ olio , tio musi debo diila odile , meaalo muli mohualinga ode dilelio . Wau ngotaalio lodile talolai̒ diila mowali motalaki dilelio .
46007012	To uwewo-wewolio , naseehati lowatia yito : -- utie naseehati laatia lohihilao , diila Eeya -- wonu ngotaalio lo Nasara odile ngotaalio taabua tadiila palacaya li Almasi , wau dilelio taabua akolo u tumumula pee̒-pee̒enta wolio , yi tau boito diila mowali motalaki dilelio taabua .
46007013	Wau wonu ngotaalio taabua Nasara odile ngotaalio tadiila palacaya li Almasi , wau dilelio taabua akolo u tumumula pee̒-pee̒enta wolio , yi dile talola boito diila mowali motalaki dilelio .
46007014	Sababu dile talolai tadiila palacaya poluasialio u mowali pongawaa̒ umati lo Allahu Taa̒ala sababu nikalio wolo dile tamalowali miliki lo Allahu Taa̒ala . Odito olo dile taabua tadiila palacaya poluasialio u mowali pongawaa̒ umati lo Allahu Taa̒ala , sababu nikalio wolo dile talolai tamalowali miliki lo Allahu Taa̒ala . Wonu diila odito , mongo walai̒ mongolio tantulo mao̒ debo odelo mongo walao̒ kaapiru , lebe-lebe pomao̒ mongo walao̒ boito ilanggapu odelo pongawaa̒ umati lo Allahu Taa̒ala .
46007015	Bowonu taa diila palacaya boito mololaa mao̒ dilelio taabua meaalo dilelio talolai taulo Nasara , diila mao̒ pongotongo olio . Todelomo sua̒li botie dile taabua meaalo dile talolai boito molopato , sababu Allahu Taa̒ala motohilaa alihu Wutato tumumula wolo mopiohe wau dame .
46007016	Sababu Wutato odelo dile taabua -- tamalo malocaya to Eeya -- woloolo mola mowali otaawa lo Wutato lou̒ tantu deu̒ Wutato diila mowali mopoa̒ahu dilemu taabua ? Odito olo Wutato odelo dile talolai Nasara , woloolo mola mowali otaawa lo Wutato lou̒ tantu deu̒ Wutato diila mowali mopoa̒ahu dilemu taabua ?
46007017	Mamusi ngota-ngota mongatulu tutumulio modudua̒ potuhata lo Eeya debo odelo u matilantu mai lo Allahu Taa̒ala olio tou̒ Allahu Taa̒ala lotianga olio u palacaya to o-Lio . Ui-uitolo wuu̒du u hepilo ngaajali lowatia totimii̒du jamaa̒ .
46007018	Humayaalio , wonu tahingota-ngotaawa matilunalio tou̒ lololimo titiango Allahu Taa̒ala , yi tau boito diila mao̒ potolopani moluluta tutuuotalo lotuuna boito . Odito olo wonu tahingota-ngotaawa diipo tiluuna tou̒ tio lololimo titiango Allahu Taa̒ala , tau boito diila mao̒ pei̒tuuna .
46007019	Sababu modudua̒ wuu̒du lotuuna meaalo diila moduduo̒ , duduuluwolo tutuuwauwa diila oboli wolo-wolo . U polohuna daa̒ yito modudua̒ totoonulalo palenta lo Allahu Taa̒ala .
46007020	Mamusi timii̒du tau debo tumutumulo todelomo owowoluwoa debo odelo tou̒ tio lololimo titiango Allahu Taa̒ala .
46007021	Wonu towakutu Wutato tiliyango , Wutato yito ngotaalio lowato , sambelolo Wutato suusa-suusa momikiilangi sua̒li boito . Bo dewonu Wutato ohiyango u mowali molopato , pohunawa mao̒ hiyangio boito .
46007022	Sababu ngotaalio lowato tamalo malacaya to Eeya , deu̒ito-yito taulo Eeya talo lopato . Wau tamo lopata ngota tamalo malacaya to Eeya , deu̒ito-yito wato li Almasi .
46007023	Allahu Taa̒ala malotali to Wutato wau malo wimumuto bilayalia-Lio . Sababu uito , Wutato diila mao̒ pohudu batanga u mowali wato lomanusia .
46007024	Oditolio , Mongo wutato , penu boli woloolo mola owowoluwoa limongoli tou̒ tiliyango , mamusi Wutato debo tumutumulo debo odelo uito pee̒-pee̒enta wolo Allahu Taa̒ala .
46007025	Botia tomimbihu tau-tauwalo tadiipo helonika . Tomimbihu sua̒li boito , watia diila lololimo palenta wolo-wolo lonto Eeya . Bo odelo taa u sababu odehu hilao lo Eeya paatuti palacayalo , watia ohilaa mongohi mai naseehati lowatia .
46007026	Moe̒ela mola totoonulalo osuusa u monganjamu masaatia botie , to pongolaasa laatia lebe mopiohe wonu tau debo moponao̒ lo tutumulo debo odelo owowoluwoalio u masaatia .
46007027	Wonu Wutato mao̒dile taabua diila mao̒ potolopani molopato monto dile boito . Wonu Wutato diipo odile diilalo pololohe dile .
46007028	Bo wonu Wutato monika , uito diila odusa . Odito olo wonu tadulahu ngota monika , diila oboliilio deu̒ tio odusa . Bo , timongolio talonika boito mamotaalua lou̒ suusa dadaata . Wau watia ohilaa Wutato moo̒ohei monto totoonulalo usuusa boito .
46007029	Makusudu lowatia odie , Mongo wutato : Ito diilalo owakutu dadaata . Tumulalo mai botia , timii̒du tamao̒ dile taabua mamusi tumumula debo odelo diila odile ;
46007030	taa u humoyongo , tio tumutumula debo odelo diila ilosuusawa lohilao ; taa u moi̒ii̒ , tio debo odelo diila meengahe ; taa u malotali , tio debo odelo diila motolo miliki wolo-wolo ;
46007031	wau taa u umoliyoo̒ todelomo susuu-aliyaala lodunia , tio mamusi tumumula debo odelo diila pilo puusingi lo susuu-aliyaalo boito . Sababu diilalo mohiheo dunia botie , todelomo owowoluwoalio u botia , mamooli !
46007032	Otohilaa lowatia alihu Wutato molopato monto usuusa . Taa diila odile taabua mamopo dulunga pikiilangilio to susuu-aliyaalo tomimbihu Eeya , sababu tio ohilaa mopo sanangi hilaa lo Eeya .
46007033	Bo tamaa ilodile taabua mamo mikiilangi dadaata susuu-aliyaala lodunia botie , sababu tio ohilaa mopo sanangi hilaa lodilelio ;
46007034	akibatilio polotuotio hitaya-tayade . Taabua ngota tadiila odile , meaalo tadulahu ngota , mamo mikiilangi dadaata susuu-aliyalo tomimbihu Eeya , sababu tio ohilaa alihu batanga wau nyawalio mowali miliki lo Allahu Taa̒ala . Bo taabua ngota tamaa odile , mopo dulungo pikiilangilio ode susuu-aliyaala lodunia botie , sababu tio ohilaa mopo sanangi hilaa lodilelio .
46007035	Watia loluladei ngoa̒amilalo boito ode opopiohumu lohihilao , diila wolo makusudu modini utie wau modini uito . U otohilaa lowatia bo wambao̒ alihu Wutato mohutu u otutu wau paatuti , wau alihu Wutato mowali mopo dulungo pikiilangimu ode Eeya .
46007036	Wonu tahingota-ngotaawa molaasa diila hemo ponao̒ u patutilio ode tilantahio , wonu tio diila moo̒ otongo napusulio , wau tio molaasa palalu monika wolo tadulahu boito , huliilo mao̒ tio mohutu wolo u to pongolasalio mopiohu . Tio diila odusa , wonu timongolio monika .
46007037	Bo wonu tahingota-ngotaawa malolantu mao̒ todelomo hilaalio udiila monika wolo tilantahio wau u tilantulio boito diila pakusa , yi upilo hutulio boito mopiohu , asali tio molotolo hilao mopohutu mao̒ .
46007038	Ilaalolio taa u monika mopiohe huhutuulio , wau taa u diila monika lebe mopiohe poli huhutuulio .
46007039	Taabua ngota tamalo nika leitihuto todilelio bo ngotilonggadu dilelio tumutumulo . Wonu dilelio mailate , taabua boito molopato muli monika wolo taa otohilaalio ; asali nika boito nika lo Nasara .
46007040	Bo tio malebe opae̒eda wonu tio diilalo monika . Uito huhaama lowatia lohihilao , bo to pongolaasa lowatia deu̒ uiloi̒ya mai lowatia boito yito wolo kawasa lo Rohullah .
46008001	Botia tomimbihu ua̒alo uwohi odelo dewo ode balaahala . Memangi otutu debo odelo loi̒ya lotau , " Ito ngoa̒amilalo malotota . " Bo pongotota moo̒hutu totau sombongi , hiambola tolia̒ngo momongu batanga lotau .
46008002	Taa u molantobe deu̒ dadaata u otaawalio , otutuulio mao̒ diipo motota u mode-modelomolo mao̒ .
46008003	Bo taa u otu-otutuulo mao̒ motolia̒ngo to Allahu Taa̒ala , tio otaawa lo Allahu Taa̒ala .
46008004	Pasali sua̒li lou̒ molamelo ua̒alo umapilo dewo ode balaahala , otaawanto deu̒ balaahala mopobayahei hitua-tuawua u otutuulio mao̒ diaaluo . Wau otaawanto olo deu̒ Allahu Taa̒ala bo tuwau ; diaaluo tawewo .
46008005	Memang dadaata olo wolo u iluntelio ila wau eeya ; mopio uwoluo tohulungo boli uwoluo toitaato dunia .
46008006	Bo olanto , Allahu Taa̒ala bo tuwau . Tio Allahu Taa̒ala talo powali mai totoonulalo u hitua-tuawua . Ode o-Liolo ito tumumulo . Wau Eeya bo tuwau olo , deu̒ito-yito ti Isa Almasi . Lotimbulude o-Lio totoonulalo u hitua-tuawua pilopowali , wau sababu Tioolo yi ito tumutumulo .
46008007	Penu boli odito , diila ngoa̒amila taa motota losua̒li boito . Woluo taa muloololio mai biasaalio hemolubo balaahala . Oditolio , sababu uito tunggula botia olo timingolio donggo molaasa deu̒ ua̒alo , u mapilo dewo ode balaahala , deu̒ito-yito ua̒alo lo balaahala . Yi wonu timongolio molamela ua̒alo boito , timongolio molaasa odusa ; sababu iimani limongolio diipo molotolo .
46008008	Otutuulio mao̒ ua̒alo lohihilao diila moo̒hutu wumbutanto wolo Allahu Taa̒ala mowali lebe mohulango daa̒ . Wonu ito molamela ua̒alo boito , ito diila moo̒tapu pae̒eda wolo-wolo . Bolii̒o mao̒ wonu ito diila molamela ua̒alo boito , ito olo diila luhi wolo-wolo .
46008009	Bo , poo̒daha-dahaalo mao̒ ! Diila bolo motoduo mai ode taawewo mowali odusa -- sababu iimanilio diipo molotolo -- masababu Wutato molopato penu boli mohutu wolo wambai̒o .
46008010	Makusudu laatia odie : Humayaalio Wutato , tao̒ iimani molotolo , donggo hulohuloa̒a hemo lamela tokuili lo balaahala . Lapatao̒ tahingota-ngotaawa moo̒onto to Wutato hulohuloa̒a hemo lamela teto . Wonu iimani lotau boito diila molotolo , diila mau̒ito u mamohutu tau boito buheli molamela ua̒alo u mapilodewo ode balaahala boito ?
46008011	Wau sababu uito , yi iimani lo Wutato mamoo̒hutu taa u diila molotolo iimanilio boito mowali lapalolo . Lebe-lebe pomao̒ ti Almasi yilate ode tau boito olo .
46008012	Wau wonu Wutato mohutu totala debo odelo uito ode mongo wutato Nasara -- deu̒ito-yito Wutato moluusa iimani limongolio u molulupuhu -- yi Wutato odusa toli Almasi .
46008013	Uito sababuulio , wonu ua̒alo moo̒sababu wutato lowatia ilodusa , yi watia sama-samaata diilalo molamela tapu . Sababu diila bolo wutato lowatia odusa sababu watia .
46009001	Diila mawatia tau bebasi ? Diila mawatia rasulu ? Wolo watia diipo pee̒enta mao̒ loo̒onto li Isa Eeyanto ? Wolo timongoli diila tilapulo kalaja lowatia duo̒lo Eeya ?
46009002	Eleponu tau-tauwala wewo diila mohuto momasisi olaatia odelo rasulu , pulito ngoi̒dilio tolo akuwo limongoli uito ! Sababu tutumuli mongoli odelo taulo Nasara yito tuotio deu̒ watia ngotaalio lo Rasulu .
46009003	Wonu tau mongaibu olaatia , watia mamolametao̒ odie :
46009004	Wolo diila ohaku watia mololimo ua̒alo wau uilumolo sababu kalaja lowatia ?
46009005	Wolo watia diila ohaku modelo ngotaalio dile taabua lo Nasara pee̒-pee̒enta wolaatia tononao̒ lowatia , debo odelo u pilohutu lomongo wutati Isa Eeya wau lomongo rasulu wewolio , leiwaito tei Petrus ?
46009006	Meaalo bo tei Barnabas wau watia wambao̒ tapilo wajibu mopeehu rijiki lohihilao ?
46009007	Diaaluo pongawaa̒ lo suludadu tamusi mongonggosi batangalio lohihilao todelomo diti lopopaatea ! Diaaluo tamoomengia tamo pomulo angguru to ilengilio tulusi diila molamelo tilapulo angguru monto ilengi boito ! Diaaluo diiti tamolaala himba , lapatao̒ diila mongilu susu monto himbalio boito !
46009008	Tiloo̒owoli mai lowatia uito diila bo patopatoa̒ tou̒ biasa todelomo u helaasalo ngohui-ngohui , bo sababu Kitabi loo̒owoli mai sua̒li boito olo .
46009009	Todelomo Buku lei Musa tulatulade , " Sapi udonggo hemo lumbe-lumbetaa̒a pale u mohinggi bili lopale monto panggeangio , diila mao̒ tongguu̒ma tunggilio . " Wolo sapi u poo̒tuoto lo Allahu Taa̒ala ?
46009010	Meaalo uito pilo dulungio mai olanto ? Memangi uito leituladei ode olanto . Sababu tamokalaja halabolu wau tamopo belesi palelio mapatutilio mokalaja wolo halapani u mololimo ngobutao̒ monto tilapulo kalajaalio .
46009011	Amiaatia malo mua̒yade bili lorohani todelomo tutumuli mongoli . Yi wonu amiaatia molipu babaa-lakatiyalo upango monto olimongoli , wolo uito boliilio amiaatia mohile wolo moo̒ohuu̒ lebe dadaata monto olimongoli ?
46009012	Wonu tau-tauwalo wewo ohaku mohalapu mao̒ utie monto olimongoli , wolo amiaatia diila lebe ohaku poli woli mongolio ? Bo watia diipo lopohuna mao̒ haku boito . Bolii̒o mao̒ watia lebe motohilaa momanta totoonulalo u hitua-tuawua lou̒ mopotoodei sua̒li tuwau u mongabuto polo loladu Habari Mopiohe pasali li Almasi .
46009013	Tantu otaawa lo Wutato deu̒ taa u mokalaja todelomo Bele lo Allahu Taa̒ala mololimo ua̒alo limongolio monto bele lo Allahu Taa̒ala . Wau tau-tauwalo tahi pongulusia tambati podewowalo bake , moo̒tapu ngobutai̒o lo bake upilo dewolio teto .
46009014	Odito olo Eeya mamolantu mai deu̒ tamo pohabari Habari Mopiohe boito musi moo̒tapu lijikilio monto polo habari boito .
46009015	Bo diipo pee̒enta watia lomake penu boli tuwau mao̒ monto hahaa-kuwaalo boito . Wau watia loluladei tulade botie diila olo wolo makusudu alihu susuu-aliyaalo boito pohutuwola botia to olaatia . Lebe mopiohe watia mate lou̒ oolia losua̒li u hepomangga lowatia boito .
46009016	Sababu , wonu uito bo sua̒li mopohabari Habari Mopiohe monto Allahu Taa̒ala , yi watia diila ohaku mopo mangga-mangga lohilao , sababu Allahu Taa̒ala malo malentai olaatia u lohutu uito . Matopotala watia , wonu watia diila mopohabari Habari Mopiohe boito !
46009017	Wonu humayaalio watia moponao̒ lokalaja boito modudua̒ tou̒ otohilaa lowatia lohihilao , yi watia mowali mohalapu u moo̒tapu wuupa . Bo watia mopohabari Habari Mopiohe boito tumbao̒ sababu pilowajibu . Watia pilalentai lo Allahu Taa̒ala u mohutu uito .
46009018	Wonu odito , wolo wuupa lowatia ? Utie wuupalio : deu̒ watia mowali mopololadu Habari Mopiohe boito lou̒ diila mopobuheto penu boli ngotaa mao̒ u mongonggosi olaatia , sababu watia diila mohile wolo moo̒ohuu̒ haku lowatia odelo tamopo habaria Habari Mopiohe boito .
46009019	Watia botie diila wato penu boli lita ; watia lolopato . Eleponu odito , watia malo powali batanga lowatia botie wato ode taa ngoa̒amila . Pilohutu lowatia uito alihu watia moo̒haama lebe dadaata mao̒ tau odeli Almasi .
46009020	To taulo Yahudi , watia lotihutu debo odelo taulo Yahudi alihu watia mowali moo̒haama taulo Yahudi odeli Almasi . To tau-tauwalo tahitumula hipo dudua̒awa butoe̒e Musa , watia lotihutu debo odelo watia leitihuto tobutoo̒ boito , eleponu watia otutuulio mao̒ diila leitihuto woleeto . Pilohutu lowatia uito alihu watia mowali momantango olimongolio mowali muri li Almasi .
46009021	To taa diila Yahudi , watia lotihutu debo odelo ngotaalio tadiila Yahudi , tatumu-tumulo to bulemengo butoe̒e Musa . Pilohutu lowatia uito alihu watia mowali momantango olimongolio mowali muri li Almasi . Bo uito diila oboliilio deu̒ watia diila modungohe totoonulalo palenta lo Allahu Taa̒ala ; watia tumbao̒ kiluwasa mai lo totoonulalo palenta li Almasi .
46009022	Tohuungo lotau-tauwala tadiila boti yakini , watia olo lotihutu debo odelo ngotaalio tadiila boti yakini alihu watia mowali momantango olimongolio mowali muri li Almasi . Limbui̒o mao̒ , watia mowali totoonulalo u hitua-tuawua ode ngoa̒amila tau alihu wolo dalalo u penu boli woloolo mola olo watia mowali mopoa̒ahu ngotayadi mongolio .
46009023	Ngoa̒amila boito pilohutu lowatia duo̒lo Habari Mopiohe monto Allahu Taa̒ala boito , alihu watia olo pee̒-pee̒enta balakatia-Lio .
46009024	Tantu otaawa lo Wutato deu̒ todelomo u mobaalia ngoa̒amila tahidudua̒ modudua̒ tumetea̒ olo , bo wambao̒ ngota tamololimo palaseni . Masababu uito teteo̒olo odito lupalio tilinggula Wutato mololimo palasenilio .
46009025	Timii̒du tau tadonggo todelomo teleeneni musi mongotongo batanga todelomo toonulaalo sua̒li . Tio mohutu uito sababu tio motohilaa pobuo̒helo bunga ujuuwala , deu̒ito-yito bunga u mahua̒a mololante . Bo ito botie mongotongo batanga todelomo totoonulalo sua̒li sababu ito motohilaa pobuo̒helo lobunga udiila tamololante .
46009026	Uito sababuulio watia tumetea̒ wolo dulunga u tantutantu . Debo odelo todelomo baalia lou̒ mobuntunga , watia diila momate wolo majanunu .
46009027	Poluli mao̒ laatia wawao̒ laatia latiolio wolo moo̒ohuu̒ tunggula watia moo̒ kawasa mao̒ . Watia mohutu odito , sababu watia diila mohuto tunggula motoduo mai deu̒ lapatao̒ watia moheinga taawewo modudua̒ todelomo baalia boito , watia lohihilao diila tolimoolio .
46010001	Mongo wutato ! Wutato patutilio moe̒ela mola wolo u mailowali toli nenemoyanto tou̒ timongolio lodudua̒ olei Musa . Timongolio ngoa̒amila yililunga loheengo , wau wolo loa̒ahu lobalango Deheta Meela .
46010002	U mowali muri lei Musa , timongolio ngoa̒amilalo yilihualio todelomo heengo wau todelomo deheta boito .
46010003	Timongolio ngoa̒amilalo helo lamela ua̒alo rohu u tutuuwauwa ,
46010004	wau longilu minumani rohu u tutuuwauwa . Timongolio ngoa̒amilalo longilu lonto hui̒dee botu lorohani upee̒-pee̒enta woli mongolio ; hui̒dee botu boito yito ti Almasi lohihilao .
46010005	Eleponu odito , Allahu Taa̒ala diila sanangi ode ododaata limongolio , wau uitolo sababuulio mimii-lateyaalo limongolio bolo hipule-pulepeyalo mao̒ tohuta luasi u delita .
46010006	Ngoa̒amilalo boito mowali obaaya olanto , u mopoe̒ela olanto alihu diila motohilaa susuu-aliyaalo u moleeto debo odelo timongolio .
46010007	Odito olo alihu ito diila mao̒ molubo balaahala debo odelo u hepilohutu lou̒ ngotayadi mongolio . Todelomo Kitabi tulatulade , " Yi bangusa boito lolumulo lolamela longilu wau longelungo u lolubo balaahala . "
46010008	Ito diila mowali mohutu susuu-aliyaalo u huloto debo odelo u hepilohutu lou̒ ngotayadi mongolio . Sababu , dulo pulaa tololihu lota lonto olimongolio yilate tou̒ ngohui sababu helohutu uito .
46010009	Ito diila mowali mohimontala to Eeya debo odelo u hepilohutu lou̒ ngotayadi mongolio muloololio mai , tilinggula timongolio yilate tilopango tulidee obisa .
46010010	Ito olo diila mowali motihungoto ; debo odelo u hepilohutu lou̒ ngotayadi mongolio muloololio mai , tilinggula timongolio pilate yila-yilateelo mao̒ lo Malai̒kati Opopate .
46010011	Ngoa̒amila sua̒li boito lotoduo to limongolio u mowali obaaya ode tau-tauwalo wewo . Wau ngoa̒amilalo boito tulatulade olo u mowali poe̒ela olanto . Sababu ito botia tumutumula topulito lojamani .
46010012	Taa u molantobe batangalio tihutihula motoheeto , mamusi mopoo̒daha-dahaalo mao̒ ; tio diila bolo modehu .
46010013	Timii̒du yimontala uilolaasa lo Wutato yito yimontala ubiasa heo̒laasawa lomanusia . Bo Allahu Taa̒ala tatapu wau molotolo hilao todanti-Lio . Tio diila tamopoluli to Wutato yimontalalio lebe lou̒ omambowamu . Tou̒ Wutato odungga loimontala , Tio mamongohi mai dalalo olemu alihu Wutato mowali molotolo wau moo̒ tahangi .
46010014	Masababu uito , Mongo wutato taa otolia̒ngo lowatia , mamusi timongoli molonuo̒ molubo balaahala .
46010015	Watia mobisala mai olimongoli debo odelo ode tau-tauwalo tamolinepo . Mamusi timongoli moluuu̒de mola lohihilao loi̒ya lowatia botie .
46010016	Tou̒ ito mongilu angguru lou̒ molapali mola sukuru ode Allahu Taa̒ala , wolo uito diila mopotuhata mai deu̒ ito motituwau woli Almasi to opopate-Lio ? Wau tou̒ ito molaya-layade roti u tamelola pee̒-pee̒enta , wolo uito diila mopotuhata mai deu̒ ito motituwau todelomo batanga li Almasi ?
46010017	Masababu bo woluo roti ngobotu , wau ito ngoa̒amila molamela monto roti u ngobotu boito olo , yi ito taa dadaata botie debo odelo ngobatanga .
46010018	Nte poo̒tuota mao̒ tau-tauwalo Yahudi . Timongolio tahe lolamelo ua̒alo u pilodewo toitaato tambati podewowala lobake , deu̒ito-yito tahe lotituwau wolo tambati boito .
46010019	Wolo makusudu lowatia woleeto ? Balaahala meaalo ua̒alo u pilodewo ode balaahala boito diila oboliilio sama-samaata .
46010020	Wolo u podewolo totambati lobake ode balaahala diila podewolo ode Allahu Taa̒ala , bo ode roroo-huwaalo u moleeto . Wau watia diila mohuto timongoli motituwau wolo rohu u moleeto .
46010021	Timongoli diila mowali mongilu monto hakati angguru lo Eeya , wau pee̒entalo mao̒ monto hakati angguru lorohu u moleeta olo . Timongoli diila mowali molamela tomeja lo Eeya , wau tomeja lorohu umoleeta olo .
46010022	Meaalo ito ohilaa mohutu to Eeya mohiihia ? Wolo ito lebe molotolo wolo Eeya ?
46010023	Loi̒ya lotau , " Ito mowali mohutu boli wolo u otohilaanto . " Otutu ! Bo diila ngoa̒amila u otohilaanto boito ohuna . " Ito mowali mohutu boli wolo u otohilaanto " -- bo diila ngoa̒amila u otohilaanto boito momongu tutumulonto .
46010024	Boli ngotaa diila mao̒ pohipate u polohuna daa̒ lo batangalio lohihilao wambao̒ . Timii̒du tau musi mohipate u polohuna daa̒ lo taawewo .
46010025	Timongoli mowali molamela penu boli wolo u hepo taliilio topaatali lotapu . Diilalo mao̒ tuletea meimulo , eleponu woluo tadiila akolo todelomo hilao u maloo̒tapu tinelo Eeya de olemu .
46010026	Sababu todelomo Kitabi tulatulade , " Dunia botie wolo tuangio ngoa̒amila yito miliki lo Eeya . "
46010027	Wonu timongoli toduwoolio molamela lo ngotaalio tadiila Nasara , wau tilolimo limongoli totoduo boito , tamela mao̒ wolo upilo hintalio olimongoli . Diilalo mao̒ tuletea monto utoonu asaliilio mai lou̒ aalo boito , alihu diaaluo tadiila akolo todelomo hilaa u maloo̒tapu tinelo Eeya de olemu .
46010028	Bo wonu woluo tamoloi̒ya olimongoli , " Ua̒alo botie mapilodewo ode balahala , " diila mao̒ tamela ua̒alo boito , sababu mopoo̒ tuotao̒ polohuna daa̒ lotau boito , wau sababu suala lohilaa u maloo̒tapu tinelo Eeya .
46010029	Makusudu lowatia diila suala lohilaa u maloo̒tapu tinelo Eeya limongoli , bo suala lohilaa u maloo̒otapu tinelo Eeya lotau boito . Tanu woluo tamohintu , " Wei yilongola obebasi lowatia musi enggadelo losuala hilaa u maloo̒tapu tinelo Eeya lotaa wewo ?
46010030	Wonu watia molamela ua̒alo wolo mosukuru mola ode Allahu Taa̒ala , yilongola tau musi mohentea̒ olaatia tou̒ aalo boito , hiambola watia malo sukulu mola to Allahu Taa̒ala woleeto ? "
46010031	Penu boli wolo upohutuo lo Wutato -- Wutato molamela meaalo mongilu -- pohutua mao̒ ngoa̒amilalo boito u mopolaio̒ Allahu Taa̒ala .
46010032	Potitumulolo odito rupalio tilinggula Wutato diila moo̒sababu taawewo mohutu dusa ; wolo timongolio taulo Yahudi meaalo tadiila Yahudi , meaalo jamaa̒ lo Allahu Taa̒ala .
46010033	Potitumulolo debo odelo watia . Watia helo tolopani mopo sanangi hilaa lotaa ngoa̒amila todelomo totoonulalo u hitua-tuawua , lou̒ diila omakusudu u polohuna daa̒ batanga lohihilao . Patuju lowatia yito bo alihu timongolio ngoa̒amilalo mowali poa̒ahuwolo .
46011001	Dudui̒ mao̒ obaaya lowatia , debo odelo watia olo helodudua̒ obaaya li Almasi .
46011002	Watia momuji olimongoli sababu timongoli laito hemoe̒ela olaatia wau helodudua̒ pongaajali uilohi laatia olimongoli .
46011003	Bo watia motohilaa timongoli motota mao̒ sua̒li tuwau poli , deu̒ito-yito deu̒ tamowali tau̒wa totimii̒du mongo lolai̒ yito ti Almasi ; Tamowali tau̒wa todile taabua yito dile talolai , wau Tamowali tau̒wa toli Almasi yito Allahu Taa̒ala .
46011004	Wonu talolai̒ ngota tou̒ modua̒ meaalo tou̒ mopo tunggulo habari monto Allahu Taa̒ala totalu lotaa dadaata , momake tau̒bu lunggongo , yi tau boito mohina li Almasi .
46011005	Wau wonu taabua ngota tou̒ modua̒ meaalo tou̒ mopo tunggulo habari monto Allahu Taa̒ala totalu lotaa dadaata , diila momake tau̒bu lunggongo , yi taabua boito mohina dilelio talowali tau̒wa to batangalio . Uito tutuuwauwa wambao̒ debo odelo lunggongo taabua boito maa iluluhelio .
46011006	Sababu wonu taabua ngota diila mohuto momake tau̒bu lunggongo lebe mopiohe huwoi̒o huntingalo . Bo wonu taabua ngota uluhelo lunggongio meaalo huntingalo huwoi̒o , yi uito tuwaulio polohina de olio . Masababu uito lebe mopiohe tio momake tau̒bu lunggongo .
46011007	Talolai̒ diila palalu momake tau̒bu lunggongo , sababu tio mopobayahu watade hihilao wau odudaa̒ lo Allahu Taa̒ala . Bo taabua mopobayahu odudaa̒ lo talolai̒ ,
46011008	sababu talolai̒ diila pilowali mai monto taabua , taabualo tapilowali mai monto talolai̒ .
46011009	Talolai̒ olo diila pilowali mai u polohuna daa̒ lotaabua , bo taabua pilowali mai u polohuna daa̒ lotalolai̒ .
46011010	Sababu uito , u mopo sanangi to mamaa-lai̒katiyalo , yi taabua ngota musi momake tau̒bu lunggongo odelo tuoto deu̒ tio to walungo okokawasa lodilelio .
46011011	Eleponu odito todelomo tutumulonto odelo taulo Nasara , taabua diila tihutihula tutuwau , molopato monto talolai̒ , wau talolai̒ olo diila tihutihula tutuwau molopato monto taabua .
46011012	Sababu eleponu taabua bohulo pilowali mai monto talolai̒ , bo lapatao̒ uito talolai̒ pilotutulio mai lotaabua ; wau totoonulalo u hitua-tuawua asaliilio mai monto Allahu Taa̒ala .
46011013	Nte tonea̒a mola lo Mongo wutato lohihilao sua̒li botie : Wolo mopiohu taabua ngota modua̒ ode Allahu Taa̒ala totalu lotaa dadaata , lou̒ diila momake tau̒bu lunggongo ?
46011014	Monto u ilolaasawa lotaa dadaata , timongoli maa ilajalilio deu̒ wonu talolai̒ ohuwoo̒ tale-talenga , uito tuwaulio udiila paatuti .
46011015	Bo ode taabua , huwoo̒ yilohi olio u molau̒be lunggongio wau huwoo̒ u hayahaya yito moo̒bangga olio .
46011016	Naa , wonu woluo tao̒hilaa mobuutola pasali losua̒li botie , tuwa-tuwaulo umowali loi̒ya mai lowatia yito deu̒ mopio ito meaalo jajaa-maa̒alo lo Allahu Taa̒ala wewolio , odaa̒alio bo woluo tuwaulio obobiasa boito todelomo jamaa̒ ; wewolio mao̒ leeto diaaluo .
46011017	Tomimbihu u wumbutio mola botie , watia diila momuji olimongoli . Dudunggaya lo potabia limongoli diila poo̒tapulalo u mopiohu , bo udiila mopiohu .
46011018	Bohu-bohulio watia loo̒dungohu , deu̒ todelomo totoonulalo dudunggaya limongoli woluo popoo-lemboa̒awalo tau tinggai bubuu-lemenga . Wau tolantobu laatia ngoi̒dilio habari boito otutu .
46011019	Memangi mapatutilio tumoodei sua̒li mobubuua̒la towolota limongoli , alihu de oontonga tatoonu-toonu taulo Nasara pulua .
46011020	Bo tou̒ timongoli helo tia̒mbu , upilohutu limongoli boito diila Totamelo Eeya .
46011021	Sababu tou̒ hipolamela , timongoli ngota-ngota wawaahua mohama ua̒alolio lohihilao , dilumutu woluo tadiila loo̒tapu wolo-wolo , hiambola tawewolio bolo hehuwoa̒alo .
46011022	Yilongola odito ? Wolo Wutato mao̒bele ? Wutato mowali molamela wau mongilu teto ! Meaalo Wutato ohilaa mohina jamaa̒ lo Allahu Taa̒ala wau mopoo̒olito tahi mosikinia ? Wolo umusi loi̒ya mai laatia olimongoli ? Wolo mapatutilio watia momuji olimongoli ? Diila ! Sama-samaata watia diila tamomuji olimongoli .
46011023	Sababu u pilo ngaajali mai lowatia olimongoli , uito tilolimo lowatia lonto Eeya lohihilao : deu̒ tou̒ hui boito tou̒ ti Isa , Eeyanto hiliyanatilio , Tio lohama mao̒ roti ,
46011024	wau lapatao̒ Tio lolapali mola sukuru ode Allahu Taa̒ala to roti boito , Tio lomita-mitangao̒ roti boito wolo uluu̒-Lio , tulusi lotahuda , " Utieelo batanga-U̒ u yiludu ode limongoli . Pohutua mao̒ utie u mopoe̒ela ola-U̒ . "
46011025	Odito olo lapatao̒ lolamela , Tio lohama mao̒ hakati lo angguru tulusi lotahuda , " Angguru botie yito daantia bohu lo Allahu Taa̒ala , u silaaha wolo duhu-U̒ . Timii̒du timongoli mongilu utie , pohutua mao̒ utie u mopoe̒ela ola-U̒ . "
46011026	Memangi timii̒du timongoli molamela roti wau mongilu angguru botie , timongoli mopohabari opopate lo Eeya , dilumutu Tio meidungga mai .
46011027	Masababu uito , tamo lamela roti lo Eeya meaalo mongilu angguru lo Eeya wolo dudelo udiila paatuti , tau boito odusa to Eeya tamalo pobake batanga wau duhu-Lio .
46011028	Oditolio , timii̒du tau musi motuletepo batangalio meimulo , bolo tio mowali molamela roti wau mongilu angguru boito .
46011029	Sababu wonu taa molamela roti wau mongilu angguru diila momandungi deu̒ totamelo boito motuhatawa wolo batanga lo Eeya , yi tau boito molamelo wau mongilu u mololimo hukuumani lo Allahu Taa̒ala to batangalio lohihilao .
46011030	Uitolo sababuulio dadaata monto olimongoli tamo ngongoto wau molulupuhu , wau woluo olo tailate .
46011031	Bo wonu ito motuletepo batanganto meimulo , ito diila tahukuumanio lo Allahu Taa̒ala .
46011032	Bo wonu ito hukuumanio lo Allahu Taa̒ala , Tio mamo muboa̒a olanto , alihu ito diila mao̒ otuhata lo hukuumani pee̒-pee̒enta wolo dunia botie .
46011033	Masababu uito , Mongo wutatuu̒ , wonu timongoli motia̒mbu u molamela totamelo Eeya , timongoli musi mohihiimawa .
46011034	Wonu woluo tapola-polango , tio musi molamelopo tobele . Wonu timongoli momandungi sua̒li botie , totoonulalo dudunggaya lo potabia limongoli diila tamopo dungga mai hukuumani monto Allahu Taa̒ala tobatanga limongoli lohihilao . Tomimbihu susuu-aliyaalo uwewo , matombanga lowatia ode limongoli , de wonu watia muli monao̒ mai .
46012001	Botia tomimbihu popoo-nuwaalo uilohi mai lo Rohullah . Tomimbihu uito , otohilaa lowatia otaawa mao̒ lo Mongo wutato u otutuulio mao̒ .
46012002	Eelai mola deu̒ tou̒ timongoli diipo motota lo Allahu Taa̒ala , timongoli iloa̒anga u modudua̒ to balaahala u madodo .
46012003	Musi otaawa mao̒ limongoli deu̒ tatilau̒wa lo Rohullah diila mowali moloi̒ya , " Malaa̒-laa̒natilo ti Isa ! " Odito olo penu boli ngotaa mao̒ diila mowali moloi̒ya , " Ti Isaalo Eeya ! " wonu tau boito diila tilau̒wa lo Rohullah .
46012004	Woluo hidala-dalaala ponu monto Rohullah , bo ngoa̒amilalo yilohi mai lo Rohu u tuwau .
46012005	Woluo hidala-dalaala kalaja u momaya to Eeya , bo Eeya tabayaalo boito , Eeya tatuwau olo !
46012006	Woluo hidala-dalaala dudelo u mokalaja kalaja lo Eeya , bo tamongohi mai lotolo boito ode timii̒du tau yito Allahu Taa̒ala tatuwau olo .
46012007	Ode opopiohunto ngaa̒aa̒mila , Rohullah mokalaja mai totimii̒du tau wolo dudelo lotaa ngota-ngota .
46012008	To tangotaalio , Rohu boito mopomambo mai olanto u mobisala wolo tilihula . Ode tawewo Rohu u tutuwauwa boito mopomambo mai olanto u mopoo̒patato pasali lo Allahu Taa̒ala .
46012009	Rohu u tuwau boito olo mongohi ode taa u ngota , mopomambo olio u palacaya upolu-polutuo̒ toli Almasi ; hiambola ode tawewo Rohu boito mongohi kawasa u mopoo̒luli tau .
46012010	To ngotaalio yilohia kawasa u mohutu moo̒linggolabe wau ode tawewo yilohi ponu u mopoo̒taa totoonulalo lanjana lo Allahu Taa̒ala . Ode tawewo poli Rohu boito yilohi mopomambo olio u mopo hihiihede toonu ponulo Rohullah wau toonu udiila . Woluo tailohia u mambo mobisala wolo bahasa hidala-dalaala u moo̒linggolabe , wau woluo olo tailohia u mambo motombango boliilo babaa-hasaawalo boito .
46012011	Ngoa̒amilalo boito kilalaja lo Rohu u tuwau boito olo ; ngota-ngota , tau yilohia ponu uwiwi-wiwi modudua̒ otohilaa lo Rohu boito lohihilao .
46012012	Ti Almasi yito debo odelo batanga lomanusia ; batanga boito tuwau , bo tilitangoa lou̒ pongawaa̒ dadaata . Ngoa̒amila pongawaa̒ boito , penu boli dadaata , bo ngobatanga wambai̒o .
46012013	Odito olo ito ngoa̒amila , mopio taulo Yahudi meaalo taa diila Yahudi . Mongo wato meaalo taa molopato ; ito ngoa̒amila mailihua lo Rohu u tutuuwauwa boito , alihu ito powaliyolo tuwau tobatanga li Almasi boito . Ito ngoa̒amila olo moo̒laasa Rohu u tuwau boito lealeaatulo mao̒ .
46012014	Sababu batanga boito lohihilao diila bo o pongawaa̒ tuwau wambai̒o bo dadaata pongawaa̒lio .
46012015	Wonu oa̒ato moloi̒ya , " Wau̒ diila uluu̒ , sababu uito wau̒ diila waito lobatanga , " uito diila oboliilio deu̒ oa̒ato boito diila waito lobatanga .
46012016	Wau wonu bulonga moloi̒ya , " Sababu wau̒ diila mato , yi wau̒ diila waito lobatanga , " uito olo diila oboliilio deu̒ bulonga boito diila waito lobatanga .
46012017	Humayaalio ngangaawaa̒lo boito mowali mato wambai̒o , woloolo mola batanga boito mowali modungohu ? Meaalo wonu ngangaawaa̒lo boito mowali bulonga wambai̒o , woloolo mola batanga boito moo̒obo ?
46012018	Oontonganto deu̒ Allahu Taa̒ala talopo tambati popoo-ngawaa̒alo boito tobatanga . Tinggai pilo tambati to tambatilio lo Allahu Taa̒ala lodudua̒ kahandaki-Lio .
46012019	Wonu ngoa̒amilalo bo ngopo ngaawaa̒ wambai̒o , toonu u iluntelio batanga ?
46012020	Oditolio memangi woluo dadaata pongawaa̒ , bo batanga tuwau wambai̒o .
46012021	Masababu uito , mato diila mowali moloi̒ya ode uluu̒ , " Wau̒ diila momalalu olemu ! " Meaalo lunggongo moloi̒ya ode oa̒ato , " Wau̒ diila momalalu olemu ! "
46012022	Bolii̒o mao̒ popoo-ngawaa̒alo batanga u helantobulo molulupuhu boito , palaluwonto daa̒ ;
46012023	wau popoo-ngawaa̒alo u helantobunto diila botie ohalaga , tumbao̒ uito yito popoo-ngawaa̒alo u hehalaganto lebe dadaata mao̒ . Popoo-ngawaa̒alo batanga udiila oontonga gaga , tumbao̒ lebe poo̒tuotonto .
46012024	Popoo-ngawaa̒alo batanga umaa iloontonga mopiohu , diila palalu poo̒tuotonto . Allahu Taa̒ala malo huludu mai batangaanto odito rupalio tilinggula popoo-ngawaa̒alo udiila boti ohalaga yilohia halaga lebe dadaata mao̒ .
46012025	Lou̒ odito batanga boito diila hitaya-tayade ; timii̒du pongawaa̒ tinggai mopoo̒tuoto tuwau wau uwewolio .
46012026	Wonu pongawaa̒ tuwau modutolo , ngoa̒amila pongawaa̒ uwewolio modutola olo ; wonu pongawaa̒ tuwau pujiolio , ngoa̒amila pongawaa̒ uwewolio modudua̒ motiwengahe .
46012027	Wutato ngoa̒amilalo pee̒-pee̒enta yito batanga li Almasi wau timongoli olo ngota-ngota yito pongawaa̒ monto batanga boito .
46012028	Odito olo todelomo jamaa̒ , Allahu Taa̒ala malolantu mai tambati lotau tahidala-dalaala : Bohu-bohulio mongo rasulu ; oluolio , mongo nabi , otolulio guguu-ruwaalo , lapatao̒ timongolio tamohutu totoonulalo u moo̒linggolabu , lapatao̒ timongolio tailohia ponu u mopoo̒luli tau , meaalo u motulungi taawewo , meaalo u motitau̒wa , meaalo u mobisala wolo bahasa hidala-dalaala u moo̒linggolabe .
46012029	Timongolio diila ngoa̒amilalo rasulu , meaalo nabi , meaalo guru . Diila ngoa̒amilalo okawasa u mohutu u moo̒linggolabe ,
46012030	meaalo u mopoo̒luli tau , meaalo u mobisala wolo bahasa hidala-dalaala u moo̒linggolabe , meaalo motohuwale babaa-hasawaalo boito .
46012031	Sababu uito , mamusi timongoli motolopani otu-otutuulo mao̒ u moo̒toduo mai popoo-nuwaalo ulebe polohuna daa̒ . Bo wumbutio mola botie watia mopo tuhata mai ode limongoli dalalo ulaba-labaalo mopiohu .
46013001	Eleponu watia mowali mobisala wolo bahasa lomanusia u hidala-dalaala , tumbao̒ wolo bahasa lo malai̒kati wambai̒o , bo watia diila motolia̒ngo taawewo , yi loi̒ya lowatia boito bo tingohe u moo̒ohuu̒ diila oboliilio .
46013002	Eleponu watia motota mopo tunggulo habari monto Allahu Taa̒ala , wau mongalati ngoa̒amila sua̒li u modelo-delomolo mao̒ , wau motota totoonulalo u hitua-tuawua wau palacaya daa̒ to Allahu Taa̒ala tilinggula mowali mohutu hui̒de molimbata , bo watia diila motolia̒ngo tau-tauwalo wewo , yi watia diila oboliilio wolo-wolo !
46013003	Eleponu ngoa̒amila u mililiki lowatia , posadakalo ode tamosikini , wau watia mohudu mao̒ batanga u pobuolio , bo watia diila motolia̒ngo tau-tauwalo wewo , yi ngoa̒amilalo boito diila ohunalio sama-samaata .
46013004	Taa u motolia̒ngo tau-tauwalo wewo , sabali wau mopiohe hale . Tio diila lepalepata lou̒ mohiihia , diila moloi̒ya ulatabu , diila sombongi .
46013005	Tio diila batingga , diila bangganga , tio diila momakusa taawewo modudua̒ u otohilaalio lohihilao , diila olo hua̒a mopalato hilao , wau diila moniyati .
46013006	Taa u motolia̒ngo tau-tauwalo wewo , diila sanangi lou̒ moleeto , tio bo sanangi lou̒ mopiohu .
46013007	Tio tatapu owowoluwoalio motaalua wolo totoonulalo u hitua-tuawua wau motohilaa palacaya tou̒ wolo ulebe mopiohe daa̒ uwoluo totimii̒du tau ; todelomo owowoluwoa u penu boli woloolo mola olo taa u motolia̒ngo boito diila pee̒enta mao̒ oolia lo halapanilio wau sabali mohima totoonulalo u hitua-tuawua .
46013008	Diila pee̒enta mao̒ mawoluo saaa̒ti tou̒toonu tau diila palalu mototoo-lia̒ngo . Masaatia botie woluo taa u motota mopo tunggulo habari monto Allahu Taa̒ala , bo tio de mamo huheli mopo tunggulo habari boito . Masaatia woluo tamotota mobisala todelomo bahasa hidala-dalaala u moo̒linggolabe , bo de tio mamo huheli mobisala todelomo babaa-hasawaalo boito . Masaatia woluo taa u motota lou̒ dadaata sua̒li , bo de wolo u otaawa limongolio boito malipatolio .
46013009	Sababu , pongototanto wau omambowanto u mopo tunggulo habari monto Allahu Taa̒ala , debo diipo boti molimomoto ngoa̒amilalo .
46013010	De mamei dungga wakutuulio Allahu Taa̒ala mohutu mai ngoa̒amilalo molimomoto ngoa̒amilalo , wau udiila molimomoto boito mamooli .
46013011	Tou̒ watia donggo tau̒kikiia̒i , watia mobisala debo odelo tau̒kikiio̒ , watia opongolaasa debo odelo tau̒kikiio̒ wau watia opikiilangi debo odelo tau̒kikio̒ . Bo botia watia mailudaa̒ , pii̒ili lowatia udonggo kikiia̒i matilapi lowatia .
46013012	Wolo u oontonganto masaatia botie yito debo odelo wolilu u modio̒lomo toinggilua . Bo ito de mahua̒a moo̒onto lou̒ mopatato . Botia diipo otaawa lowatia totoonulalo u hitua-tuawua , bo de mao̒taawa mao̒ lowatia totoonulalo u hitua-tuawua tutuuwauwa debo odelo Allahu Taa̒ala motota totoonulalo u hitua-tuawua tomimbihu batanga lowatia .
46013013	Oditolio , tosaaa̒ti botie woluo tolo sua̒li u debo musi pohutuwonto ; palacaya , mohalapu wau mototoo-lia̒ngo . Ulebe polohuna daa̒ lou̒ toto-totolulo boito yito motolia̒ngo tau-tauwalo wewo .
46014001	Mamusi timongoli motolopani u motolia̒ngo tau-tauwalo wewo . Wau potolo panilo olo u mololimo popoo-nuwaalo uilohi mai lo Rohullah , lebe-lebe mao̒ tutu omambo u mopo tunggulo lalaa-njanawalo Allahu Taa̒ala tomanusia .
46014002	Taa u mobisala todelomo bahasa u moo̒linggolabe , tau boito diila mobisala tomanusia ; tio mobisala to Allahu Taa̒ala . Diaaluo taa mongalati wolo u yiloi̒yaalio , sababu Rohullah tamoo̒ sababu olio moloi̒ya susuu-aliyaalo u bo otaawa lo Allahu Taa̒ala .
46014003	Bolii̒o mao̒ taa umopo tunggulo habari monto Allahu Taa̒ala , mopo tunggulao̒ ode manusia ; u mopoo̒ lotolo olimongolio , u mongohi sumangati olimongolio wau u moliyango olimongolio .
46014004	Taa u mobisala todelomo bahasa u moo̒linggolabe bo mopoo̒ lotolo batangalio lohihilao wambao̒ , hiambola taa umopo tunggulo habari monto Allahu Taa̒ala momantu jamaa̒ mowali molaio̒ .
46014005	Donggo boli piohio wonu Wutato ngoa̒amila mowali mobisala wolo bahasa hidala-dalaala u moo̒linggolabe . Bo ulebe mopiohe daa̒ yito wonu Wutato mowali mopohabari lalaa-njanawalo Allahu Taa̒ala . Sababu taa umopo tunggulo habari monto Allahu Taa̒ala , lebe udaa̒ mao̒ wolo taa u mobisala todelomo bahasa hidala-dalaala u moo̒linggolabe ; wewo sua̒liilio wonu taa mobisala todelomo bahasa hidala-dalaala u moo̒linggolabe boito moo̒ tombangao̒ wolo u yiloi̒yaalio boito , alihu ngoa̒amila jamaa̒ moo̒tapu hunalio .
46014006	Wonu watia humayaalio monao̒ mai ode limongoli wau watia mobisala todelomo bahasa hidala-dalaala u moo̒linggolabe , wolo hunalio uito ode limongoli ? Diaalo hunalio penu boli ngoi̒di mao̒ ! Wewo sua̒liilio , wonu watia mopoi̒laalo mai tuwaulio lo poloi̒ya monto Allahu Taa̒ala , meaalo watia motombanga hitua-tuawua pasali lo Allahu Taa̒ala , meaalo watia mopo tunggulo habari monto Allahu Taa̒ala , meaalo watia mongaajali .
46014007	Pakaa-kasiyaalo musiki udiila onyawa penu boli ngoi̒di mao̒ , debo odelo humayaalio tulali wau kocapi , wonu nada-nadalio diila poitohulo lou̒ mopatato , woloolo mola otaawa lotau lahu wolo u piloitohio ?
46014008	Tuwaulio lo obaaya uwewo poli ; wonu torompeti potingohulo wolo majanunu , tatoonu tamamo tidapato u mopaatea ?
46014009	Odito olo lou̒ omambowa limongoli u mobisala wolo bahasa hidala-dalaala u moo̒linggolabe . Wonu wutato lou̒ omambowa boito molapali tataa-heyaalo udiila mopatato , diaaluo penu boli ngotaa mao̒ tamowali mongalati wolo uiloi̒ya lo Wutato . Totoonulalo loi̒yamu boito mamooli diila ota-otaa mao̒ .
46014010	Todunia botie woluo odito daatalio lobahasa , bo diaaluo mao̒ penu boli tuwau monto babaa-hasawaalo boito udiila oboliilio .
46014011	Bo wonu watia diila mongalati bahasa uiloi̒ya lotaa hingota-ngotaawa , yi taa u lomake bahasa boito debo odelo tau deli to olaatia ; odito olo watia to olio .
46014012	Tomimbihu olimongoli lohihilao , otaawa lowatia timongoli motohilaa daa̒ moo̒toduo mai popoo-nuwaalo monto Rohullah . Bo lebe polohuna daa̒ , mamusi timongoli motolopani u momake omambowa boito momantu jamaa̒ mowali molaio̒ .
46014013	Uito sababuulio taa umobisala todelomo bahasa u moo̒linggolabe , mamusi momolohone monto Allahu Taa̒ala alihu Tio pomamboo-Lio mai olo u motombangao̒ wolo u yiloi̒yaalio boito .
46014014	Sababu wonu watia modua̒ wolo bahasa u moo̒linggolabe , roroo-huwaalo memangi modua̒ , bo pikiilangi lowatia diila mokalaja .
46014015	Oditolio , wolo umusi pohutuo lowatia ? Utie u mapohutuo lowatia : Watia mamodua̒ wolo rohu lowatia , bo watia mamodua̒ olo wolo pikiilangi lowatia . Watia mamopolahu mola wolo rohu lowatia , bo watia olo ohilaa mopolahu mola wolo pikiilangi lowatia .
46014016	Sababu wonu Wutato molapali mola oduo̒lo ode Allahu Taa̒ala wolo rohumu wambao̒ , wau woluo taawewo tadiila mongalati lo bahasa moo̒linggolabe u monto Rohullah boito , yi tau boito diila mowali moloi̒ya , " Watia akolo " todua̒ lo sukurumu boito ; sababu diila otaawalio wolo uiloi̒ya lo Wutato .
46014017	Eleponu dua̒ sukuru lo Wutato ode Eeya boito mopiohe daa̒ , bo dua̒ boito diila ohunalio sama-samaata ode taawewo .
46014018	Watia mosukuru mola ode Allahu Taa̒ala sababu watia lohihilao mowali mobisala todelomo bahasa hidala-dalaala u moo̒linggolabe mongilaboto lo Wutato ngoa̒amila .
46014019	Bo , todelomo totoonulalo dudunggaya u molubo to Eeya , watia lebe motohilaa momake limo lotahe umowali pahamua lotau lou̒ momake hilihu-lihua tahe todelomo bahasa u moo̒linggolabe . Watia lebe motohilaa odito alihu watia mowali mongaajali tau .
46014020	Mongo wutato ! Diila mao̒ pomikiilangi odelo tau̒kekei̒ . Todelomo sua̒li u moleeto , mamusi timongoli tatapu debo odelo tau̒kikiio̒ . Bo todelomo pikiilangi , mamusi timongoli debo odelo taa u malei̒daa̒ .
46014021	Todelomo Kitabi tulatulade odie , " Eeya lotahuda , ' Lou̒ motimbuludei totau-tauwala tahipo bisalawa wolo bahasa wewo wolo uwewolio , Wau̒ mamotahuda mai to umati botie . Tumbao̒ wolo motimbulude totau-tauwalo tahi deelia , Wau̒ mamotahuda mai to umati-U̒ ; boli odito , timongolio diila mohuto modungohe tahuda-U̒ . ' "
46014022	Oditolio ponu u mobisala wolo bahasa hidala-dalaala u moo̒linggolabe yito odelo tuoto ode taa u diila palacaya , diila ode taa u palacaya . Wau ponu u mopoo̒taa lanjana lo Allahu Taa̒ala tomanusia yito tuoto ode taa palacaya , diila ode taa diila palacaya .
46014023	Sababu uito , wonu humayaalio todelomo dudunggaya lojamaa̒ , ngoa̒amila jamaa̒ mobisala todelomo bahasa hidala-dalaala u moo̒linggolabe , lapatao̒ monao̒ mai dengolo lota taulo bulemengio , meaalo tau-tauwalo tadiila Nasara , tantu tau-tauwalo boito mamo lantobu olimongoli mabiliyongo ngoa̒amilalo !
46014024	Bo wonu Wutato ngoa̒amilalo mopo tunggulo habari monto Allahu Taa̒ala , lapatao̒ monao̒ mai ngotaalio tadiila Nasara meaalo ngotaalio lo bulemengio , yi susuu-aliyaalo u pohabario lo Wutato ngoa̒amilalo mamo potuhata duduu-sawaalo tau boito wau mohutu olio mamongalati to duduu-saalio .
46014025	Susuu-aliyaalo u tuutuo̒ todelomo hilaalio mapo ilaalolo , tilinggula tio mamo tidupapa batanga lapatao̒ molubo Allahu Taa̒ala . Tio mamongaku deu̒ Allahu Taa̒ala otu-otutuulo mao̒ woluo tohuungi mongoli .
46014026	Oditolio , Mongo wutato , wolo boliilio u ngoa̒amilalo boito ? Wonu timongoli moa̒mbuwa u molubo Eeya , woluo tamo polahu , woluo tamo ngaajali , woluo tamo poo̒taa hitua-tuawua monto Allahu Taa̒ala , woluo tamo bisala todelomo bahasa u moo̒linggolabe , wau woluo tamo tombango wolo u yiloi̒yaalio boito . Bo ngoa̒amilalo boito mamusi pohutuwola u mongaajali wau u opopiohu ngoa̒amilalo .
46014027	Wonu woluo tao̒hilaa mobisala todelomo bahasa u moo̒linggolabe , mamusi duulota meaalo odaatalio toulota wambao̒ u bubuulota mobisala . Wau musi woluo tamopoo̒ patatao̒ wolo uiloi̒ya lotaa hemo bisala boito .
46014028	Wonu diaaluo tamowali mopoo̒ patatao̒ , yi tau-tauwalo tahipo bisalawa todelomo bahasa u moo̒linggolabe boito musi motipoo̒yo todelomo dudunggaya boito . Huliilo mao̒ timongolio mobisala bo todelomo hilaa wambao̒ ode Allahu Taa̒ala .
46014029	Duulota meaalo toulota tao̒habari monto Allahu Taa̒ala mamusi mopo tunggulo habari boito tou̒ taawewo donggo hemo mikiilangi mola mopio-mopiohulo mao̒ u molanto wolo uiloi̒ya boito .
46014030	Bo wonu humayaalio habari monto Allahu Taa̒ala meidungga to ngotaalio wewo tahulo-huloa̒a to dudunggaya boito , yi taa donggo hemobisala , musi mohuheli .
46014031	Wolo dudelo u odito , Mongo wutato ngoa̒amilalo , ngota-ngota , mowali mopo tunggulo habari monto Allahu Taa̒ala ; alihu ngoa̒amilalo mowali mololimo pongaajali wau mowali helebe palacaya mao̒ .
46014032	Ponu monto Rohu u mopo tunggulo habari monto Allahu Taa̒ala mowali podulungo lotaa mopo tunggulo habari boito .
46014033	Allahu Taa̒ala yito Allahu Taa̒ala tamo tohilaa lou̒ talatibu ; Tio diila Allahu Taa̒ala tamo tohilaa u mopuyoo̒to . Debo odelo upohu-pohutu todelomo ngoa̒amila jamaa̒ lo Allahu Taa̒ala ,
46014034	mongobua musi motipoo̒yo to dudunggaya lojamaa̒ . Timongolio diila luasialio mobisala . Timongolio diila mowali modihu tau̒wa ; uito motuuu̒de wolo butoo̒ lo agama .
46014035	Wonu timongolio ohilaa motota mao̒ hitua-tuawua , timongolio musi mohintu uito todile limongolio tobele . Moo̒olito daa̒ wonu taabua ngota mobisala todelomo dudunggaya lojamaa̒ .
46014036	Wolo tahuda lo Allahu Taa̒ala meidungga mai monto olimongoli ? Meaalo bo de olemu wambao̒ tahuda boito pilopo tunggulo ?
46014037	Wonu woluo tamolaasa oponu umopo tunggulo habari monto Allahu Taa̒ala , meaalo tio oponu uwewolio monto Rohullah , tau boito musi mongalati deu̒ wolo u tiluladei lowatia botie yito palenta lonto Eeya .
46014038	Bo wonu woluo tadiila mololimo utie , diila mao̒ poo̒tuota tio .
46014039	Masababu uito , Mongo wutato , potolo panilo u mopo tunggulo habari monto Allahu Taa̒ala , bo diila mao̒ podini taa motohilaa mobisala todelomo bahasa hidala-dalaala u moo̒linggolabe .
46014040	Bo ngoa̒amilalo musi pohutuwola wolo mopiohu wau aa̒atulu .
46015001	Wau botia , Mongo wutato , otohilaa lowatia timongoli mamuli moe̒ela mola Habari Mopiohe monto Allahu Taa̒ala upilo habari lowatia muloololio mai olimongoli . Timongoli lololimo uito , wau palacaya li Almasi sababu Habari Mopiohe boito .
46015002	Wonu timongoli motidihima tutu tou̒ wolo upilo habari mai lowatia boito , yi Habari Mopiohe boito mopoa̒ahu olimongoli ; ngopohia wonu Wutato palacaya bo diila ohuhama .
46015003	Wolo upilo tunggulai lowatia ode Mongo wutato yito u matilolimo mai lowatia olo . U lebe polohuna daa̒ , debo odelo u tulatulade todelomo Kitabi , watia mopo tunggulai ode limongoli deu̒ ti Almasi yilate sababu totoonulalo dusanto ;
46015004	deu̒ Tio yilobungio , bo lapatao̒ luli pilopo tumu-Lio mai todulahee otolulio . Uito olo tulatulade todelomo Kitabi .
46015005	Watia mopoo̒taa mai olo olimongoli deu̒ ti Almasi taluli pilopo tumu-Lio mai boito lopobilohe batanga-Lio olo odelei Petrus , wau lapatao̒ to tamopulaa duulota rasulu .
46015006	Lapatao̒ uito Tio lopobilohe batanga poli totaa lebe lou̒ limo lohetuto lota tahidudua̒ o-Lio pee̒entalo mao̒ . Odaata limongolio boito masaatia donggo hitumula , bo dengolo lota mailate .
46015007	Lapatao̒ uito ti Almasi lopobilohe batanga-Lio olo odelei Yakobus lapatao̒ to ngoa̒amila rasulu .
46015008	Pulitio daa̒ Tio lopobilohei batanga-Lio to olaatia olo -- watia tadebo odelo tau̒nge u pilotutulio diila to wakutuulio !
46015009	Watia yito rasulu lo Eeya tadupa-dupapa daa̒ . Watia diila paatuti unteelo rasulu , sababu watia malo ngalinaya jamaa̒ lo Allahu Taa̒ala .
46015010	Bo sababu odehu hilao lo Allahu Taa̒ala watia lowali debo odelo owowoluwoa lowatia botia . Wau diila paracuma Allahu Taa̒ala longambungu mai olaatia . Boli tumbao̒ wawaa-tiyalo tahelo kalaja lebe tio̒opatea wolo ngoa̒amila rasulu wewolio . Bo uito otutuulio mao̒ diila tolopani lowatia ; uito tolopani lo Allahu Taa̒ala talomonu mai olaatia wau talo kalaja pee̒-pee̒enta wolaatia .
46015011	Oditolio , penu boli monto olita timongoli mololimo Habari Mopiohe boito -- wolo uito monto olaatia meaalo monto mongo rasulu wewo -- uito diila mowali sua̒li . U polohuna daa̒ yito amiaatia mopohabari Habari Mopiohe boito wau Wutato palacaya .
46015012	Wonu upilo habari mai lamiaatia boito yito ti Almasi maluli pilopo tumu-Lio mai lonto opopate , yilongola woluo to wolotamu tahi poloi̒yawa deu̒ taamate diilalo potumulo-Lio mai ?
46015013	Wonu otutu taamate diilalo potumulo-Lio , uito boliilio ti Almasi olo diilalo pilopo tumu-Lio mai lonto opopate .
46015014	Wau wonu humayaalio ti Almasi diilalo pilopo tumu-Lio lonto opopate , yi diaaluo hunalio amiaatia mopohabari lolo-loolo wau diaaluo hunalio olo timongoli palacaya , sababu opopalacaya limongoli boito diila opatoa̒a wolo-wolo .
46015015	Lebe mao̒ leeto , malo ilaalo deu̒ amiaatia lohimbulo tomimbihu Allahu Taa̒ala , sababu amiaatia helo pohabari deu̒ Allahu Taa̒ala maluli lopo tumulai li Almasi lonto opopate , lebe-lebe pomao̒ Allahu Taa̒ala diilalo lopo tumulai o-Lio wonu memangi otutu tamailate diilalo pilopo tumu-Lio mai .
46015016	Sababu wonu taamate diilalo pilopo tumu-Lio mai , yi ti Almasi olo diilalo pilopo tumu-Lio mai lonto opopate .
46015017	Wau wonu ti Almasi diilalo pilopo tumu-Lio mai yi opopalacaya limongoli bo wambao̒ tohiilopo ; uito boliilio timongoli donggo todelomo owowoluwoa lodusa wau diila ohalaapani sama-samaata .
46015018	Uito boliilio olo deu̒ tau-tauwalo Nasara tamailate , olo diila ohalaapani .
46015019	Wonu halaapaninto toli Almasi ponto-pontolo to tutumulonto todelomo dunia botie wambao̒ , yi to ngoilanggubu umati lomanusia todelomo dunia botie , ito-itolo talaba-labaalo nahati !
46015020	Bo malo papatai ti Almasi maluli pilopo tumu-Lio mai lonto opopate . Utieelo batululio deu̒ tau-tauwalo tamailate mamuli potumulo-Lio mai .
46015021	Sababu opopate tilumuwoto ode delomo dunia lotimbulude totaa ngota , odito olo muli tumumulai monto opopate yilohi-Lio mai tomanusia lotimbulude totaa ngota olo .
46015022	Debo odelo ngoa̒amila manusia mate sababu leituwoto tuwau wolei Adamu , odito olo ngoa̒amila mapo tumulo-Lio mai sababu leituwoto tuwau woli Almasi .
46015023	Bo ngota-ngota mapo tumulo-Lio mai modudua̒ tayadio ; bohu-bohulio ti Almasi ; lapatao̒ de tou̒ Tio muli meidungga mai , tayadio lotau-tauwalo tahi tuwota miliki li Almasi .
46015024	Lapatao̒ uito mamotoduo mai kiama . Tou̒ boito ti Almasi mamopo taa̒luku ngoa̒amila pamalenta , ngoa̒amila okokawasa wau ngoa̒amila olootolo ; lapatao̒ Tio mamohudu okokawasa-Lio odelo Olongia , to Allahu Taa̒ala , ti Paapanto .
46015025	Ti Almasi musi tulusi momalenta dilumutu Allahu Taa̒ala mohutu mai ngoa̒amila musu li Almasi taa̒luku toli Almasi .
46015026	Musu u pulitio umapo taa̒lukuo-Lio yito opopate .
46015027	Todelomo Kitabi tulatulade odie , " Allahu Taa̒ala malohutu mai totoonulalo u hitua-tuawua taa̒luku to o-Lio . " Malo patatai deu̒ u pilatuju lou̒ " totoonulalo u hitua-tuawua " uito diila leituwoto Allahu Taa̒ala lohihilao , tamohutu totoonulalo u hitua-tuawua boito taa̒luku toli Almasi .
46015028	Bo lapatao̒ ngoa̒amilalo pilo taa̒luku-Lio to walungo palenta li Almasi , yi Tio lohihilao , deu̒ito-yito Walao̒ Allahu Taa̒ala , mamopo taa̒luku batanga-Lio to Allahu Taa̒ala tamalo powali mai totoonulalo hitua-tuawua taa̒luku to o-Lio . Yi Allahu Taa̒ala lohihilao olo mamomalenta ngoa̒amilalo .
46015029	Wonu taamate diilalo pilopo tumu-Lio mai , yilongola woluo tailihua duo̒lo taamate ? Pongoola timongolio mohutu mao̒ sua̒li boito ? Wonu memangi taamate sama-samaata diilalo pilopo tumu-Lio mai , pongoola timongolio mohutu mao̒ sua̒li boito ?
46015030	Wau pongoola olo amiaatia ohilaa motaalua wolo umoo̒ topotala timii̒du saaa̒ti ?
46015031	Mongo wutato ! Timii̒du dulahu watia sabali hemo dutolo sababu watia meengahe to tutumuli mongoli sababu timongoli mai̒lo iimani toli Almasi , Eeyanto .
46015032	Wonu uito bo monto bibilohu lomanusia wambao̒ , wolo pae̒edalio olaatia u mohipate debo odelo moluwali bibii-natangiyalo mongantau tokota botie , to Epesus ? Wonu memangi taamate diilalo pilopo tumu-Lio mai , lebe mopiohe ito modudua̒ pohumaya botie : " Dulo ito molamela mongilu wau motisana-sanangi , sababu loombu ito debo maamate . "
46015033	Diila bolo o wimbuloalio ! Oa̒awota u mobulilo mopolusa pii̒li u mopiohe .
46015034	Pongalatilo botia , wau diilalo pohutu dusa . Patutilio timongoli musi moolito , deu̒ towolota limongoli woluo tadiipo motota lo Allahu Taa̒ala .
46015035	Tanu woluo tamohintu , " Woloolo mola taamate muli potumulo-Lio mai ? Batanga u woloolo mola uwohi ode limongolio , tou̒ timongolio muli potumulo-Lio mai ? "
46015036	Mohulode daa̒ ! Wonu Wutato mopomulo bili todelomo huta , bili boito diila tamobutu , wonu bili boito diipo mateepo .
46015037	Wau bili upomulo lo Wutato todelomo huta boito -- tanu bili lopale meaalo bili wewolio -- deu̒ito-yito botu lobili boito wambao̒ , diila ngoa̒amila pilomulolio u de mamobutu mai .
46015038	Allahu Taa̒ala lohihilao tamamongohi mai tobili boito moodeli u modudua̒ to pomilo-Hio mopiohu ode pilomulo boito . Ode timii̒du bili ngodalaala , Allahu Taa̒ala mongohi mai moodeli to pilomulo-Lio wiwi-wiwi .
46015039	Batanga lo mamaa-halukuwalo u onyawa diila ngoa̒amilalo tutuuwauwa . Manusia obatanga ngodalaala , bibinaa-tangiyalo obatanga ngodalaala uwewo ; bubuu-lungiyalo obatanga ngodalaala uwewo , wau totoolawalo olo tingga ngodalaala poli batangalio .
46015040	Odito olo wolo totoonulalo upango u tohulungo wau totoonulalo upango todunia . Timii̒du upango u tohulungo tinggai woluo ogaagalio lohihilao , wau totoonulalo upango utodunia odito olo .
46015041	Ogaaga lodulahu wewo wolo ogaga lohulalo . Popoo-liyamalo olo tinggai woluo ogaagalio . Tumbao̒ timii̒du Popoo-liyamalo boito tinggai hiwewo-wewoa olo ogaagalio .
46015042	Odito olo de sua̒liilio wolo tau-tauwalo tamaate u muli potumulo-Lio mai . Batanga u yilobungo boito yito batanga u mowali mohutodu , bo batanga umuli potumulo-Lio mai yito batanga udiila mowali moluusa .
46015043	Tou̒ batanga boito yilobungo , batanga boito mobulilo wau molulupuhu ; bo tou̒ tio muli potumulo-Lio mai , tio yito batanga u mopiohu wau molotolo .
46015044	Tou̒ lobungolo , batanga boito batanga monto dunia ; bo tou̒ muli potumulo-Lio mai , yi batanga boito batanga uilohi lo Rohullah . Woluo botanga u monto dunia , woluo olo batanga u monto Allahu Taa̒ala .
46015045	Todelomo Kitabi tulatulade odie , " Manusia tabohulio , yito tei Adamu , lowali mahaluku tatumu-tumulo , " bo tei Adamu tapulitio yito Rohu u mongohi tutumulo .
46015046	U meidungga mai meimulo yito upanaa , diila u rohu . U rohu meidungga meiwooli .
46015047	Tei Adamu tabohulio pilowali mai monto huta , bo tei Adamu oluolio asaliilio mai monto sologa .
46015048	Tau-tauwalo dunia botie yito debo odelo tei Adamu bohulio , pilowali mai monto huta , bo tau-tauwalo sologa yito debo odelo Tio tamei dungga mai monto sologa .
46015049	Odelo woloolo mola ito botia yito debo odelo tei Adamu tapilowali mai monto huta , yi de ito mamowali odelo Tio tamonto sologa boito .
46015050	Makusudu lowatia , Mongo wutato , deu̒ito-yito : batanga upilowali mai monto duhu wau tapu , diila mowali tumuwoto ode Dunia Bohu lo Allahu Taa̒ala ; wau batanga umowali mate diila mowali bakaa .
46015051	Poo̒tuota mao̒ hitua-hituawua u milakusudu botie : Diila ngoa̒amilalo ito mate , bo ito ngoa̒amilalo mamobolio̒ .
46015052	Sua̒li boito debolo mamo toduwolo mola lou̒ ngoi̒ntalo mato , tou̒ torompeti potingohulo u mapulitio . Sababu tou̒ moo̒ dungohe tingohu torompeti boito , tau-tauwalo tahe lopunungo mamuli potumulo-Lio mai wolo batanga ubakaa , wau ito ngoa̒amilalo mabolio̒-Lio .
46015053	Batanganto u mowali mate botie musi tuloa̒alo wolo batanga udiilalo mate , wau batanga u monto dunia musi tuloa̒alo wolo batanga u monto sologa .
46015054	Wonu batanga u mowali mate matiluloa̒ wolo batanga udiilalo mate , wau batanga u monto dunia matiluloa̒ wolo batanga ulonto sologa , tou̒ boito bolo motoduwolo mai wolo u tulatulade todelomo Kitabi , " Opopate mapilopo diaaluo ; ohohaama mai̒lo dungga ! "
46015055	" Wuu mautu , tou̒toonu ohohaamamu ? Wuu mautu , tou̒toonu bisaamu ? "
46015056	Bisa lomautu yito dusa , wau dusa loponao̒ duludelio lotimbulude tobutoo̒ lo agama .
46015057	Bo sukuru to Allahu Taa̒ala ; Tio longohi mai olanto ohohaama lotimbulude li Isa Almasi Eeyanto !
46015058	Masababu uito , Mongo wutato taa otolia̒nguu̒ , mamusi timongoli molotolo wau diila moe̒tu . Pokalajalo tulusi ode Eeya lou̒ otu-otutuulo mao̒ , sababu otaawa limongoli deu̒ ngoa̒amila u kalajaa limongoli ode Eeya , ohunalio .
46016001	Botia tomimbihu doi u otohilaa posadaka limongoli ode timongota taulo Nasara , poa̒hu mai lowatia alihu pohutua mao̒ limongoli motuuu̒de wolo potuhata uilohi mai laatia to jajaamaa̒alo to Galatia .
46016002	Todulahee bohulio timii̒du ahadi , mamusi Wutato ngoa̒amilalo mopohetu mao̒ doi , ngota-ngota motuuu̒de wolo tilapulio . Tahua mao̒ doi boito dilumutu watia monao̒ mai , alihu towakutu boito diilalo palalu yimoo̒olo .
46016003	De wonu watia meidungga mai , watia mamolao tau-tauwalo tamaa ilakoloa limongoli . Watia mamongohi olimongolio tulade podepito , alihu timongolio modelo mola doi losadaka boito ode Yerusalemu .
46016004	Wau wonu to pomilohio mopiohe deu̒ watia monao̒ olo woli mongolio , yi watia mamonao̒ pee̒-pee̒enta woli mongolio .
46016005	Watia mamomilohe olimongoli lapatao̒ mohepitopo to Makedonia , sababu watia oniyati u molinto mola .
46016006	Mowaliilio watia mamo tibiluloa̒ ngopee̒ mola woli mongoli , tanu ngotilonggadu sembo lopolo huhulo . Lapatao̒ uito timongoli mowali momantu olaatia mopo tolonga mola lononao̒ lowatia ode tambati u wumbutio mola .
46016007	Watia diila mohuto mai momilohe olimongoli bo mohepito wambao̒ . Wonu poluasia lo Eeya , watia ohilaa motibiluloa̒ mohiheo ngopee̒ woli mongoli .
46016008	Tou̒ odito watia mamo tibiluloa̒ tokota botie , to Epesus , dilumutu dulahe Pentakosta .
46016009	Ohiyangio dadaata tewe ode totoonulalo kalaja u ohuna , eleponu dadaata olo taa u motehengi .
46016010	Wonu tei Timotius monao̒ mai , tolimoa mao̒ tio lou̒ mopiohu alihu tio molaasa sanangi towolota limongoli , sababu tio olo debo odelo watia hemokalaja ode Eeya .
46016011	Diila bolo woluo tadiila momandungi olio . Bantui mao̒ tio alihu tio mowali mopo tolonga mola lononao̒lio muli mohualingai ode laatia wolo moa̒ahu , sababu watia mohima nonao̒lio mai pee̒-pee̒enta wolo mongo wutato wewolio .
46016012	Pasali lo wutatonto tei Apolos , mapoo̒-poo̒ngoolo watia helo poa̒hu olio alihu tio pee̒-pee̒enta wolo wutato tawewolio monao̒ mola momilohe olimongoli . Bo tio diipo molaasa yakini deu̒ tio musi monao̒ botia . Bo wonu de ohiyangio , tantu tio mamonao̒ mai .
46016013	Mamusi timongoli mopoo̒daha wau sabali todelomo tutumuli mongoli odelo taulo Nasara . Pokalajalo wolo buheli wau powalilo molotolo .
46016014	Ngoa̒amila u pohutuo limongoli , pohutua mao̒ wolo tolia̒ngo .
46016015	Tantulo mao̒ otaawa lo Wutato tei Stepanus wau ngaalaa̒lio ; timongolio tabohu-bohulio lowali Nasara to Akhaya . Timongolio lou̒ lealeaatu lohilao hemo kalaja tolomodu momaya umati lo Allahu Taa̒ala .
46016016	Watia mopoa̒hu mai lou̒ otu-otutuulo mao̒ alihu timongoli modudua̒ tau̒wa lotau-tauwalo tadebo odelo uito , wau tau-tauwalo wewo tamo kalaja huhuuyula wau momaya pee̒-pee̒enta woli mongolio .
46016017	Watia sanangi to podudungga mai lei Stepanus , lei Portunatus wolei Akhaikus . Timongolio debo odelo poluloa̒ olimongoli odelaatia .
46016018	Timongolio malohutu hilaa lowatia lowali leengahe , debo odelo timongolio helo poe̒engahe hilaa limongoli . Tau-tauwalo debo odelo uito wajibu halagaalo .
46016019	Jajaa-maa̒alo to Asia lopo tunggulai salamu limongolio toli mongoli . Tei Akwila wolei Priskila wau jamaa̒ tahia̒mbua tobele limongolio olo lolao salamu Nasara wolo wengahu lohilao .
46016020	Ngoa̒amila wutato teea mopo tunggulai salamu ode limongoli . Posasaa-lamuwalo wolo tataabia daa̒ lohilao odelo wutato Nasara .
46016021	Watia moduhengai teea salamu u tiluladu lowatia lohihilao : Salamu lonto olaatia , Paulus .
46016022	Taa udiila motolia̒ngo to Eeya , huliilo mao̒ tio laa̒laa̒nati ! Maranatha -- Eeya lomongo watotia , podunggalo mai !
46016023	Pohileaala dua̒ Eeya Isa mobalakati to Wutato .
46016024	Salamu tolia̒ngo to Wutato ngoa̒amilalo talo tituwau woli Isa Almasi . Hulumati lamiaatia , Paulus
47001001	Mongo wutato jamaa̒ lo Allahu Taa̒ala to Korintus wau ngoa̒amila umati lo Allahu Taa̒ala to ngoilanggubu Akhaya . Watia , Paulus , rasulu li Almasi , tapiludu-I̒o to kahandaki lo Allahu Taa̒ala pee̒-pee̒enta wolo wutatonto Timotius ,
47001002	mohalapu hinta Allahu Taa̒ala ti Paapanto wau Eeya Isa Almasi mongohi mai balakati wau salaamati ode limongoli .
47001003	Ilopujiaalo mola Allahu Taa̒ala , ti Paapa lo Eeyanto Isa Almasi . Tio ti Paapa talaba-labaalo ohilaa mopiohu , wau Tio Allahu Taa̒ala talongohi olootolo hilaa tomanusia .
47001004	Tio helo poo̒lotolo hilaa lamiaatia totimii̒du odungga lou̒ suukali , u ilolaasawa lamiaatia alihu wolo olootolo u tilolimo lamiaatia lonto Allahu Taa̒ala boito , amiaatia olo mowali mopoo̒ lotolo hilaa lotaa ngoa̒amila todelomo suukali .
47001005	Totoonulalo polodutolo u ilolaasawa li Almasi madilaata ilolaasawa lamiaatia olo . Wau lotimbulude li Almasi olo , hilaa lamiaatia piloo̒oloto-Lio daa̒ .
47001006	Wonu amiaatia moo̒toduo usuukali , uito yito u mopoo̒ lotolo hilaa limongoli , domi opoa̒ahu limongoli . Wonu hilaa lamiaatia poo̒-lotoloolo , yi timongoli olo modudua̒ poo̒-lotoloolo tilinggula timongoli moo̒tahangi todelomo susuu-kaliyaalo debo odelo u hedilutola lamiaatia olo .
47001007	Amiaatia laito yakini wau diila pee̒enta mao̒ molingu tomimbihu Wutato , sababu otaawa lamiaatia deu̒ timongoli modudua̒ modutolo wolamiaatia . Wau sababu uito timongoli olo modudua̒ poo̒-lotoloolo pee̒-pee̒enta wolamiaatia .
47001008	Mongo wutato ! Otohilaa lamiaatia otaawa limongoli pasali lou̒ suukali u ilolaasawa lamiaatia tomadala lo Asia . polodutolo u bilanta lamiaatia boito malo odito buhetio helodeehe olamiaatia , tilinggula amiaatia diilalo ohalapani tumumulo ;
47001009	lasaalio debo odelo madilehua hukumani mate wambai̒o . Bo sua̒li boito lotoduo alihu amiaatia diila tamo tiwunela to olootolo batanga lohihilao , boto Allahu Taa̒ala tamopo tumulai taamate .
47001010	Tiolo tamalo poa̒ahu mai olamiaatia lonto baala opopate u moo̒tihela hapato boito . Wau Tiolo olo tamamo poa̒ahu mai olamiaatia de todulahee momooli , sababu to Oliolo amiaatia hemo tiwunelo .
47001011	Amiaatia yakini deu̒ wolo duduu-aawalo limongoli olamiaatia , Allahu Taa̒ala mamuli mopoa̒ahu mai olamiaatia monto baala . Allahu Taa̒ala lotuhatawa lobalakati mai olamiaatia odelo totameta tou̒ dadaata dua̒ ode lamiaatia , wau sababu uito dadaata tamamo lapali mola sukuru ode Allahu Taa̒ala .
47001012	Amiaatia meengahe , sababu hilaa lamiaatia helo poyakini olamiaatia deu̒ tutumulo lamiaatia todunia botie -- lebe-lebe mao̒ wumbuta lamiaatia wolo Wutato -- mapilo ponao̒ lamiaatia wolo ihilasi wau hilaa belesi . Hepilohutu lamiaatia uito , diila wolo tinepo lomanusia , bo wolo omambo uilohi mai lo Allahu Taa̒ala .
47001013	U tiluladei lamiaatia olimongoli yito bo tomimbihu susuu-aliyaalo u mowali pobaca wau opahaamua limongoli . Botia timongoli diila mongalati olamiaatia wolo lea-leaatulo mao̒ , bo watia mohalapu de timongoli mamongalati otu-otutuulo mao̒ olamiaatia . Lou̒ odito , tou̒ ti Isa Eeya demei dungga mai , timongoli mameengahu to olamiaatia , odelo woloolo mola olo amiaatia meengahe toli mongoli .
47001014	
47001015	Sababu oyaakini boitolo yi watia tou̒ bohulio olanjana u mobiilohe woli mongoli alihu timongoli moo̒toduo mai balakati poo̒luo piu̒wa .
47001016	Watia omakusudu mobiilohe woli mongoli todelomo nonao̒ lowatia ode Mekedonia wau muli mohepitao̒ olimongoli todelomo wuwalingai lowatia , alihu timongoli mowali momantu olaatia mopo tolonga mola lononao̒ ode Yudea .
47001017	Bo watia malomolio̒ niyati lowatia boito ; naa , wolo uito mopobilohe deu̒ huhama lowatia diila motoheeto ? Tou̒ mohutu lanjana , wolo watia mohutu lanjana modudua̒ u otohilaa lowatia lohihilao , u ngopee̒ mola moloi̒ya , " Joo " wau ngopee̒ mola , " Diila " ?
47001018	Domi Allahu Taa̒ala tamowali palacayalo , danti lowatia to Wutato diila " Joo " wau " Diila " .
47001019	Sababu ti Isa Almasi , Walao̒ Allahu Taa̒ala , Tapilo habari mai olimongoli lei Silas , Timotius , wau laatia lohihilao diila tau " Joo " wau " Diila " . Bolii̒o mao̒ Tio debo odelo totametai , " Ooo̒ " monto Allahu Taa̒ala .
47001020	Sababu lotimbuludei o-Lio Allahu Taa̒ala malo tahuda mai " Ooo̒ " ode ngoa̒amila danti-Lio . Patopatoa̒ leeto boitolo ito moloi̒ya " Amin " to Allahu Taa̒ala sababu ti Isa Almasi . Amiaatia lohutu odito alihu Allahu Taa̒ala polaio̒olo .
47001021	Allahu Taa̒ala lohihilaolo talo powali mai olamiaatia wau Wutato molotolo motituwau woli Isa Almasi ; Tiolo olo talo lulaota olanto tolomodu ode batanga-Lio .
47001022	Woleeto Allahu Taa̒ala malo posaaha mai olanto lowali hakuu-Lio wau Rohu-Lio todelomo hilaanto odelo pongaku deu̒ Tio mamongohi mai olanto ngoa̒amila upilo danti-Lio .
47001023	Allahu Taa̒ala sakusi lowatia -- sababu otaawa-Lio tuango hilaa lowatia -- deu̒ watia diila lomata lonao̒ ode Korintus , sababu watia diila mohuto mopo suukali hilaa limongoli .
47001024	Watia diila momakusa olimongoli tomimbihu wolo u musi palacaya limongoli , sababu timongoli malo malacaya tio̒otutua toli Almasi . Watia bo mohuuyula woli mongoli alihu timongoli helebe sanangi tutu .
47002001	Masababu uito watia malohutu putuusani u diilalo monao̒ mai ode limongoli wolo mobiilohe u bo moo̒suukali hilaa limongoli .
47002002	Sababu wonu watia moo̒suukali hilaa limongoli , yi tatoonu poli tamowali moliyanga olaatia , wonu diila tau-tauwala boito olo tamaa pilosuukali lowatia hilaalio ?
47002003	Uito sababuulio watia loluladei tulade boito ode limongoli . Watia diila mohuto mai mobiilohe woli mongoli , lapatao̒ posuukalia limongoli hilaa laatia lebe-lebe pomao̒ timongolilo tawajibulio mopo wengahe olaatia . Sababu watia yakini deu̒ wonu watia meengahe , yi Wutato ngoa̒amilalo meengahe olo .
47002004	Watia loluladei olimongoli wolo hilaa u suukali wau mobuheeto wau wolo buyu-buyuhuto ponu dadaata . Makusudu lowatia diila alihu timongoli mowali suukali lohilao , bo alihu timongoli mongalati deu̒ watia laba-labaalo motolia̒ngi mongoli .
47002005	Wonu woluo taa umoo̒ sababu mowali suukali lohilao , yi sua̒li boito pilohutulio diila ode laatia , bo ode Wutato ngoa̒amilalo meaalo ngo̒dilio ode ngotayadio lo Wutato . Watia diila mohuto mohama lou̒ pakusa to olio .
47002006	Ode taa udebo odelo uito , hukuumani u podehuwolo to olio lou̒ odaata towolota lo Wutato , malo tuuheta .
47002007	Botia timongoli musi mongambungu olio wau muli mohuntula olio alihu tio diila botie suukali daa̒ lohilao tunggula yilooli halapani .
47002008	Sababu uito pohile lowatia , alihu timongoli muli mopo biloheo̒ olio deu̒ timongoli tio̒otutua motolia̒nga olio .
47002009	Watia loluladei tulade boito ode limongoli wolo makusudu u motesi olimongoli , wolo timongoli laito mohuto modudua̒ totoonulalo potuhata monto olaatia .
47002010	Wonu timongoli mongambungu tamaa ilotala olimongoli yi watia olo mamo ngambungu tau boito . Sababu wolo umaa ilambungu lowatia -- wonu memangi woluo tapalalu ambunguwolo , uito ambunguo mao̒ lowatia totalu li Almasi ode opopiohi mongoli .
47002011	Pilohutu lowatia uito alihu Ibilisi diila ohiyangio u motolo kawasa olanto ; sababu otaawanto totoonulalo lanjanalio .
47002012	Tou̒ watia leidungga mola to Troas wolo makusudu mola mopohabari Habari Mopiohe pasali li Almasi , Eeya malomuo̒ dalalo olaatia u lokalaja totambati boito .
47002013	Bo watia diila sanangi sababu diila lodunggaya wolo wutatonto tei Titus mola teto . Yi watia malohintu lohualingo totau-tauwalo totambati boito tulusi lonao̒ ode Makedonia .
47002014	Bo sukuru ode Allahu Taa̒ala ! Tio laito hemodelo olamiaatia u lodudua̒ ngopoa̒mbua tau ohohaama li Almasi sababu amiaatia tumutumula lotituwau wo-Lio . Allahu Taa̒ala lomake olamiaatia alihu habari tomimbihu li Almasi mololadu debo odelo boolo monu u moloo̒polo mola ode utoonulalo mao̒ .
47002015	Sababu amiaatia yito debo odelo boolo alama u monu , u tilumbila li Almasi ode Allahu Taa̒ala . Ode tau-tauwalo tadonggo hidulunga ode obobinasa , amiaatia botie debo odelo boolo opopate u momate mateelo mao̒ ; bo ode tau-tauwala tadonggo hepo aahuwolo , amiaatia debo odelo boolo monu u modelo ode tutumulo . Naa , tatoonu tamowali mopoo̒polu tuugasi botie ?
47002016	
47002017	Amiaatia diila debo odelo taa dadaata u hemohutu habari monto Allahu Taa̒ala debo odelo balangi lo daahangi wambao̒ . Papaa-tujuwalo lamiaatia yito moolango , sababu amiaatia tilugasia mai lo Allahu Taa̒ala . Wau Allahu Taa̒ala lohihilao loo̒onto deu̒ amiaatia lopo tunggula habari boito odelo mongo wato li Almasi .
47003001	Wolo utie oontonga mao̒ deu̒ amiaatia debo odelo hemomuji-muji batanga lamiaatia poli ? Meaalo mowaliilio amiaatia momalalu tulade poloi̒laalo momuji ode limongoli , meaalo monto olimongoli , debo odelo upalaluo lotau-tauwalo wewo ?
47003002	Wutato lohihilaolo tulade poloi̒laalo momuji lamiaatia , u leitulade todelomo hilaa lamiaatia wau u mowali otaawa wau pobaca lotimii̒du tau .
47003003	Timongolio lohihilao mowali moo̒onto deu̒ Wutato debo odelo tulade u tiluladu li Almasi , uilao lotimbulude olamiaatia . Tulade boito tiluladu diila wolo mangiti , bo wolo Rohullah tatumu-tumulo ; diila olo toitaato botulei , bo todelomo hilaa lomanusia .
47003004	Amiaatia loloi̒ya odito sababu iimani lamiaatia ode Allahu Taa̒ala lotimbulude li Almasi .
47003005	Amiaatia diila o alasani boli bo tuwau mao̒ u mopobilohe deu̒ amiaatia mambo mohutu kalaja botie , bo Allahu Taa̒ala talo pomambo olamiaatia .
47003006	Tiolo talo pomambo olamiaatia lowali tamomayawa ode tuwaulio lo daantia u bohu ; daantia u motiwunela to Rohullah , diila tobutoo̒ u tulatulade . Sababu u tulatulade boito modelo ode mautu , hiambola Rohullah boito mongohi tutumulo .
47003007	Tou̒ daantia u modelo ode mautu boito pilohutu wau iluukili tobotu , tinelo Allahu Taa̒ala lotinela lou̒ motilango tutu tobaya lei Musa . Tine-Lio malo odito tilangio tilinggula bangusa lo Isirai̒lu diila mambo momilohe baya lei Musa , eleponu tinelo tobayalio boito mahelo tambutio̒ tou̒ boito . Naa , wonu pilohutua daantia u modelo ode mautu boito pilosaaha wolo tinelo motilango tutu u odito udaa̒lio ,
47003008	tantu pilohutua daantia uilohi mai lo Rohullah , pilosaaha lebe lou̒ tinelo motilango tutu poli .
47003009	Wonu daantia u mohukuumani mai manusia boito motinelo laba-labaalo mobaango , tantu lebe mao̒ motinelo mobaango tutu poli daantia u mopoo̒wali manusia mopiiohe wolo Allahu Taa̒ala .
47003010	Mowali loi̒yalo deu̒ wolo u muloololio mai motinelo mobaango tutu , madiilalo motinelo mobaango tutu poli sababu otinelo mobaango tutu u masaatia botie .
47003011	Wonu hitua-tuawua u moo̒ tahangi bo ngopee̒ mola , odito motinelo mobaango tutu , tantu hitua-tuawua ubakaa lebe mao̒ motinelo mobaango tutu poli .
47003012	Masababu amiaatia o halapani debo odelo uito , yi amiaatia buheli mobisala odito .
47003013	Amiaatia diila debo odelo tei Musa talo meleu̒to bayalio wolo beleu̒to alihu bangusa lo Isirai̒lu diila moo̒onto tinelo Eeya udonggo patepate wau yilooli to bayalio .
47003014	Pikiilangi limongolio maloheu̒to . Wau dilumutu todulahe botie olo pikiilangi limongolio donggo heu̒heu̒ta wolo beleu̒to tou̒ timongolio mobaca bubuu-kuwaalo pasali lou̒ daantia u muloolo boito . Beleu̒to boito bo mowali mohuo̒ wonu tau motituwau woli Almasi .
47003015	Penu boli botia olo , wonu timongolio mobaca bubuu-kuwaalo lei Musa , beleu̒to boito donggo tanggu-tanggu to pikiilangi limongolio .
47003016	Bo wonu tahingota-ngotaawa monao̒ mai motaalua lo Eeya , beleu̒to boito olo bintao̒-Lio mola monto baya lotau boito .
47003017	Naa , Eeya tamila-kusudu tewe yito Rohu . Wau tou̒toonu Rohu lo Eeya woluo , teto olo woluo oloolopato .
47003018	Masaatia bayanto ngoa̒amila diila tilau̒be lo beleu̒to , wau ito mopo bulilangao̒ otinelo mobaango tutu li Isa Eeya . Wau masababu uito ito mololaalaaita bolio̒lo mowali debo odelo Tio ; lebe hihiiheo mao̒ ito mowali helebe motinelo mobaango tutu . Otinelo mobaango tutu boito monto Rohu , wau Rohu boito yito Eeya .
47004001	Amiaatia helo ponao̒ kalaja botie sababu omuura hilaa lo Allahu Taa̒ala . Uito sababuulio amiaatia diila yooli halapani .
47004002	Amiaatia diila lomake totoonulalo dudelo modio̒lomo u moo̒olito . Amiaatia diila mohuto mokalaja wolo dadaata aakali u moleeto meaalo mopo boboolia̒ tahuda lo Allahu Taa̒ala . Amiaatia hemomaya Allahu Taa̒ala wolo hilaa u maloo̒tapu tinelo Eeya kahandaki-Lio . Sababu uito , amiaatia mohalapu ngoa̒amila tau motiliki olamiaatia lou̒ mopiohe todelomo hilaalio u maloo̒tapu tinelo Eeya .
47004003	Wonu Habari Mopiohe u pohabario lamiaatia boito debo donggo woluo olo diipo ilopahamua , yi bo tau-tauwalo tadonggo hiludunga ode obobinasa wambai̒o tadiila moo̒ pahamu mao̒ .
47004004	Ila moleeto umotolo kawasa dunia botie moheu̒ta pikiilangi lotau-tauwalo tadiila palacaya boito . Tiolo tamo monto-montola olimongolio alihu timongolio diila moo̒onto tilango monto Habari Mopiohe boito tomimbihu odudaa̒ li Almasi , tadebo odelo bayahu lo Allahu Taa̒ala .
47004005	Habari upilo tunggulai lamiaatia boito diila habari pasali lamiaatia lohihilao . Habari boito yito habari pasali li Isa Almasi ; deu̒ Tio yito Eeya ; wau amiaatia yito mongo wato limongoli sababu Tio .
47004006	Allahu Taa̒ala talo tahuda , " Mamusi monto delomo dio̒lomo mobutu mai tilango , " Allahu Taa̒ala boitolo olo tamo pobutu mai tilango boito todelomo hilaanto , alihu pikiilanginto , mowali mobaangai u momaahamu otinelo mobaango tutu lo Allahu Taa̒ala u tinetinelo tobaya li Almasi .
47004007	Bo halata rohu u gaaga daa̒ boito dilelo lamiaatia tobatanga lamiaatia udiila ohalaga botie upilohutu lonto huta . Lou̒ odito loilaalo mai deu̒ odudaa̒ lokawasa boito dudutuulio to Allahu Taa̒ala wau diila to lamiaatia .
47004008	Amiaatia tiluhulio lonto totoonulalo tutulio , bo amiaatia diila leihupeto . Amiaatia lolingu , bo diila tunggula luwali .
47004009	Dadaata talo luwali olamiaatia , bo diipo pee̒enta mao̒ amiaatia lotibiluloa̒ tutuwau . Wau eleponu amiaatia tingga maito pateelio tunggula modehu , bo amiaatia diila yilate .
47004010	Laito amiaatia moo̒laasa opopate li Isa tobatanga lamiaatia , alihu tutumu-Lio olo mowali moi̒laalo tobatanga lamiaatia .
47004011	Ngotilonggadu amiaatia tumutumulo , amiaatia laito hea̒anjamuo lo opopate sababu ti Isa , alihu lou̒ odito tutumuli Isa olo mowali poilaaloolo tobatanga lamiaatia upanaa botie .
47004012	Utie boliilio deu̒ todelomo batanga lamiaatia opopate donggo moo̒olohu moponao̒ lo duludelio , bo amiaatia meengahe deu̒ tutumuloolo udonggo moo̒oloohu todelomo batanga limongoli .
47004013	Todelomo Kitabi woluo loi̒ya utie , " Watia palacaya , uito sababuulio watia lobisala , " Naa , wolo sumangati palacaya udebo odelo uito olo , amiaatia helo bisala sababu amiaatia palacaya .
47004014	Amiaatia yakini deu̒ Allahu Taa̒ala tamaaluli lopotumulai li Isa Eeya , mamopo tumulai olamiaatia olo woli Isa , wau modelo olimongoli wau olamiaatia ode talu-Lio .
47004015	Ngoa̒amilalo boito yito ode polohuna daa̒ olimongoli . Sababu helebe dadaata mola tamoo̒laasa ponu lo Allahu Taa̒ala , helebe dadaata mola olo dua̒ sukuru u potunggulolo ode Allahu Taa̒ala ; lou̒ odito Allahu Taa̒ala polaio̒olo .
47004016	Uitolo sababuulio amiaatia diila lotombodu . Eleponu amiaatia debo odelo sipati lobatanga he oduhenga mola lusaalio , bo debo odelo sipati lorohu amiaatia pilowali mai bohu timii̒du dulahu .
47004017	Wau osuusa udiila de mangolo botie , u ilolaasawa lamiaatia u donggo pohu-pohutu , mamongohi mai tilapulo olamiaatia tuwaulio osanangi tutu upolu-polutuo̒ wau bakaa . Osanangi tutu boito lebe udaa̒ mao̒ wonu pobandingio mola wolo osuusa boito lohihilao .
47004018	Sababu amiaatia diila mopoo̒tuoto sua̒li u oo̒onto , bo tumbao̒ udiila oo̒onto . U oo̒onto bo moo̒ tahangi ngopee̒ mola , bo udiila oo̒onto boito ohiheo-hiheolo mao̒ ohiheo-hiheolo mao̒ .
47005001	Sababu otaawa lamiaatia deu̒ wonu bele -- deu̒ito-yito batanga -- u biluloa̒anto todunia botie onggalolio , Allahu Taa̒ala mamopohetu olanto bele ngowale tosologa , upilohutu lo Allahu Taa̒ala lohihilao wau moo̒ tahangi ohiheo-hiheolo mao̒ .
47005002	Todelomo bele u masaatia botie , ito mopoi̒laali suusa sababu ito moloolo daa̒ motibiluloa̒ todelomo belento u tosologa boito .
47005003	Bele boitolo batanganto u bohu .
47005004	Ngotilonggadu ito donggo bilubiluloa̒ todelomo bele u monto dunia botie , ito mopoi̒laalo suusa sababu bantaanto mobuheeto . Diila kalana ito ohilaa molopato monto batanganto u monto dunia botie , bo sababu ito ohilaa momake batanga u monto sologa boito , alihu batanganto u mowali mate botie kawasaalio lou̒ tutumulo .
47005005	Tamopo dapato olanto boito yito Allahu Taa̒ala lohihilao , wau Eeya lohihilao mongohi mai Rohu-Lio ode olanto odelo pongaku .
47005006	Sababu uito hilaa lamiaatia laito molaasa molotolo . Otaawa lamiaatia deu̒ ngotilonggadu amiaatia donggo bilubiluloa̒ todelomo batanga lamiaatia botie , amiaatia molaminga monto bele umaa potibiluloa̒ lamiaatia wolo Eeya .
47005007	Sababu amiaatia tumutumulo patopatoa̒ to palacaya li Almasi , diila patopatoa̒ tou̒ wolo u oontonga ,
47005008	uito sababuulio hilaa lamiaatia sabali . Lebe otohilaa lamiaatia molopato monto batanga lamiaatia botie , alihu mowali motibiluloa̒ wolo Eeya .
47005009	Sababu uito amiaatia motolopani tio̒otutua u mopo sanangi hilaa-Lio , mopio tou̒ amiaatia donggo tobele lamiaatia teea , meaalo mola teto .
47005010	Sababu tantuulo mao̒ ito ngoa̒amila mawuduwolio ode talu lo bubutoo̒ li Almasi , wau ngota-ngota mamoo̒tapu balasiilio motuuu̒de wolo huhutuulio todunia botie -- huhutu mopiohe meaalo u moleeto .
47005011	Otaawa lamiaatia wolo boliilio moohe to Eeya ; uito sababuulio amiaatia hipo tolopania mopoyakini totau tomimbihu batanga lamiaatia . Allahu Taa̒ala motota olamiaatia lou̒ tio̒otutua , wau halapuo lowatia timongoli olo motota olamiaatia todelomo hilaa limongoli .
47005012	Woleewe botie amiaatia diila mohile alihu timongoli momuji batanga lamiaatia . Amiaatia bo ohilaa mongohi alaasani tuwau u mopiohe ode limongoli u mowali moe̒engahe to olamiaatia , alihu otaawa limongoli woloolo mola timongoli musi molameta tau-tauwalo tahemo pomangga daa̒ laku lotau wau diila pii̒liilio .
47005013	Wonu amiaatia memangi oontonga mao̒ mabiliyongo , uito yito domi polohuna daa̒ Allahu Taa̒ala . Wau wonu amiaatia oontonga mao̒ oa̒akali mopiohe , uito domi polohuna daa̒ olimongoli .
47005014	Ponu li Almasilo u motolo kawasa olamiaatia ; wau amiaatia mongalati deu̒ wonu ngotaalio mailate ode taa ngoa̒amila , yi uito boliilio deu̒ ngoa̒amila tau mailate .
47005015	Ti Almasi yilate ode taa ngoa̒amila , alihu tau-tauwalo tahitumula , diilalo tumumulo ode batangalio lohihilao , bo tumbao̒ odeli Almasi tamailate wau luli pilotumu-Lio mai domi polohuna daa̒ olimongolio .
47005016	Masababu uito , amiaatia diilalo motiliki tau modudua̒ tuu̒de lomanusia . Memangi amiaatia mapee̒enta lotiliki li Almasi lonto bibilohio lomanusia , bo botia diilalo .
47005017	Taa umalo tituwau woli Almasi , mowali manusia bohu sama-samaata . U deedelo madiduu̒ -- ngoa̒amilalo malowali bohu .
47005018	Ngoa̒amilalo boito kilalaja lo Allahu Taa̒ala . Lotimbulude li Almasi Allahu Taa̒ala lopowali olanto luli lopiiohe wo-Lio , lapatao̒ longohi tuugasi olanto alihu tau-tauwalo wewo powaliyola mopiiohe olo wolo Allahu Taa̒ala .
47005019	Amiaatia helo pohabari deu̒ lotimbulude li Almasi , Allahu Taa̒ala lohutu mai manusia luli lopiiohe wolo batanga-Lio . Allahu Taa̒ala lohutu mai lou̒ diila lopoilaalo suusa totoonulalo totala u mapilohutu lomanusia ode batanga-Lio . Wau amiaatia maa tilugasia lo Allahu Taa̒ala u lopohabari habari boito .
47005020	Oditolio amiaatia yito mongo utolia li Almasi . Lotimbulude olamiaatia Allahu Taa̒ala lohihilao talopo tunggulai tahuli-Lio . To tangguli Almasi , amiaatia wolo tio̒otutua mohalapu , tolimowalo wuwudu uluu̒ lo Allahu Taa̒ala talo poo̒wali mai olimongoli luli lopiiohe wo-Lio .
47005021	Ti Almasi diila odusa , bo Allahu Taa̒ala lohutu mai o-Lio lomanta dusanto , alihu ito muli mopiiohe wolo Allahu Taa̒ala sababu lotituwau woli Almasi .
47006001	Sababu amiaatia hemo kalaja pee̒-pee̒enta wolo Allahu Taa̒ala , yi halapuo lamiaatia lou̒ tio̒otutua diila mao̒ polemea limongoli opopiohu hilaa lo Allahu Taa̒ala boito .
47006002	Todelomo Kitabi , Allahu Taa̒ala lotahuda , " Towakutu upilopo tuhata , Wau̒ malo dungohei olemu , wau todulahe oa̒ahu , Wau̒ malo tulungi mai olemu . " Eelai mao̒ tio̒otutua , masaatia botieelo wakutu upilopo tuhata boito . Masatia botieelo dulahee u poa̒ahuwalo boito !
47006003	Amiaatia diila mohuto bubaya lamiaatia potalaalio . Sababu uito amiaatia motolopani diila mongohi alaasani penu boli to ngotaalio u mohutu mao̒ sua̒li boito .
47006004	Bolii̒o mao̒ , todelomo ngoa̒amila sua̒li , amiaatia helo pobilohe deu̒ amiaatia yito mongo wato lo Allahu Taa̒ala . Sababu totoonulalo osuukali u hidala-dalaala madilutola lamiaatia lou̒ sabali ;
47006005	amiaatia silikisalio , tilutupalio , wau pilo patealio ; amiaatia helo kalaja tio̒opatea ; tingga maito diila motuluhu wau tingga maito didu o ua̒alo .
47006006	Wolo huhutu motulidu wau molinepo , sabali wau mopiohe hale , amiaatia helo pobiloheo̒ deu̒ amiaatia yito wato lo Allahu Taa̒ala . Wau olo lou̒ helo tiwunela toponu lo Rohullah , wau wolo tolia̒ngo u ihilasi ,
47006007	wau lou̒ helo pohabari habari ulonto Allahu Taa̒ala wau wolo kawasa lo Allahu Taa̒ala , amiaatia helo pobiloheo̒ deu̒ amiaatia botie yito mongo wato lo Allahu Taa̒ala . Amiaatia helo tidihu to kahandaki lo Allahu Taa̒ala odelo sinapangi lamiaatia umoluhu meaalo mopoduulua batanga .
47006008	Amiaatia hilurumatilio , bo hilinalio olo ; pilujilio , wau pilitanalio olo . Eleponu hilaa lamiaatia motulidu amiaatia pilo tuludelio mohimbuloa .
47006009	Amiaatia ilanggapulio diila masa-masahulu , bo amiaatia otaawa lotaa ngoa̒amila . Amiaatia yilantobio yilate , bo loilaalo amiaatia donggo tumutumulo . Eleponu amiaatia ilalinayalio amiaatia diila yilate .
47006010	Eleponu hilaa lamiaatia pilopo suukalilio , bo amiaatia laito motiwengahu olo . Oontonga mao̒ amiaatia mosikini , bo amiaatia maloo̒ kaya totaa dadaata . Oontonga mao̒ amiaatia diila owolo-wolo , bo tutuulio tutu amiaatia motolo miliki totoonulalo u hitua-tuawua .
47006011	Mongo wutato tao̒tolia̒ngo to Korintus ! Amiaatia mawolo juujuru olimongoli . Ngoa̒amila tuango hilaa lamiaatia matiloo̒owoli mai lamiaatia .
47006012	Amiaatia diila moheu̒to hilaa lamiaatia ode limongoli , bo timongolilo talo heu̒to hilao ode lamiaatia .
47006013	Botia , poluliyalo mai watia mobisala debo odelo tomongo walao̒ lowatia lohihilao . Huo̒oilo mola olo hilaamu ode lamiaatia .
47006014	Diila mao̒ pohuto mowali waito lotau-tauwala tadiila palacaya li Isa ; uito diila motuhatawa . Diila pongalo aakali u mopiohe mowali tuwau wolo u moleeto ! Diila pongalo akali u mobaango mowali tuwau wolo u modio̒lomo .
47006015	Diila pongalo aakali ti Almasi moheeluma wolo Ibilisi . Wolo otutuu-wauwalio towolota taulo Nasara wolo taa diila Nasara ?
47006016	Wolo wumbutalio towolota Bele lo Eeya wolo bele lo balaahala ? Ito botie Bele lo Eeya , deu̒ito-yito Allahu Taa̒ala tatumu-tumulo . Allahu Taa̒ala lohihilao lotahuda , " Wau̒ mamo tibiluloa̒ tohuungi mongolio , wau tumumulo pee̒-pee̒enta woli mongolio . Wau̒ mamowali Allahu Taa̒ala limongolio , wau timongolio mamowali umati-U̒ .
47006017	Sababu uito , tolailo mao̒ tau-tauwalo tadiila hitootawa to Allahu Taa̒ala boito , wau bua̒ala mao̒ batangamu monto olimongolio . Diila mao̒ pohumbuta sama-samaata wolo tanajisi , yi Wau̒ mamololimo olimongoli .
47006018	Wau̒ mamowali ti Paapamu , wau timongoli mamowali mongo walau̒u-U̒ , odieelo mola tahuda lo Eeya Taa Laba-labaalo kawasa . "
47007001	Mongo wutato tao̒tolia̒ngo ! Ngoa̒amila danti boito pilodulungo ode olanto . Masababu uito wajibulio ito mopo belesi batanga monto totoonulalo umoo̒ kootolo jiwa wau batanganto . Mamusi ito mohe to Allahu Taa̒ala , alihu ito mowali tumumulo tolomodu ode o-Lio lou̒ molimomoto ngoa̒amilalo .
47007002	Yimai mao̒ amiaatia todelomo hilaamu . Amiaatia diila ototala penu boli to ngotaalio , wau diila pee̒enta mao̒ woluo tau tapiloluhi lamiaatia . Amiaatia sama-samaata diila helopeehu pae̒eda penu boli lonto olita .
47007003	Watia loloi̒ya odito , diila u mopotala olimongoli . Sababu , debo odelo u mailoi̒ya mai lowatia omoo̒omolu , amiaatia motolia̒ngo tutu olimongoli , wau ito yito mongo sahabatilo mao̒ ngotupa lo tutumulo tunggula mate .
47007004	Watia mopowunela opopalacaya lea-leaatulo mao̒ olimongoli . Tumbao̒ watia meengahe daa̒ olimongoli ! Eleponu amiaatia hemoo̒ toduo dadaata usuusa , hilaa lowatia iloliyango daa̒ sababu timongoli . Hilaa lowatia otutu meengahu !
47007005	Tou̒ amiaatia penu boli leidungga mola to Makedonia , amiaatia sama-samaata diila ilohiangio lohuheli . Lonto totoonulalo tutulio amiaatia heloo̒tapu totolo : lonto wimbihu uwewo polo hahaamawa , lonto delomo hilaa lohihilao owowohe .
47007006	Bo sukurululo mola , Allahu Taa̒ala laito hemo pou̒daa̒ hilaa lotaa didu ohalapani ; Tio lopoo̒luli hilaa lamiaatia wolo nonao̒ mai lei Titus .
47007007	Hilaa lamiaatia leipalongo diila bo sababu tei Titus malonao̒ mai , bo sababu tio olo malo podulohu woloolo mola hilaalio ilopalonga limongoli . Tio lopoo̒taa mai olamiaatia deu̒ timongoli moololo daa̒ modunggaya wolaatia ; deu̒ timongoli hilee̒ya to huhutuumu omoo̒omolu wau botia iloheela lohilao mopodulua olaatia . Sua̒li boito lebe loe̒engaheo̒ olaatia .
47007008	Eleponu tuladu lowatia loo̒hutu hilaa limongoli lowali siluukali , watia diila lolee̒e loluladei tulade boito . Memangi tou̒ watia loo̒onto mao̒ deu̒ tuladu lowatia boito bo moo̒ suukali olimongoli -- eleponu osuukali limongoli boito bo ngopee̒ mola -- watia odito lee̒lee̒e olo .
47007009	Bo watia sanangi masaatia -- diila bo sababu hilaa limongoli lowali siluukali , bo sababu osuukali limongoli boito loo̒o bolio̒ pii̒limu . Memangi osuukali limongoli boito ngopo nao̒wa wolo kahandaki lo Allahu Taa̒ala . Oditolio , amiaatia diila mopoluhi olimongoli .
47007010	Sababu osuukali debo odelo uito moo̒toduo mai hilaa mowali mobolio̒ wau mopodungga mai oa̒ahu . Wau taa u diila tamolee̒e tosua̒li boito . Bolii̒o mao̒ , osuukali u bo ngopo nao̒wa wolo kahandaki lomanusia moo̒toduo opopate .
47007011	Nte poo̒tuota mao̒ limongoli wolo tilapulio olimongoli lou̒ osuukali ungopo nao̒wa wolo kahandaki lo Allahu Taa̒ala ! Tilapulio yito timongoli tio̒otutua motolopani u mopo wolangao̒ u moliliu̒lo ! Timongoli mamolonuo̒ todusa , timongoli moohe , timongoli moololo , timongoli mamowali osumangati , timongoli iloheela lohilao mohukuumani tao̒totala ! Todelomo ngoa̒amila sua̒li botie timongoli malo pobiloheo̒ deu̒ timongoli diila ototala .
47007012	Oditolio , eleponu watia malo luladei tulade boito , watia lolulade diila sababu taa ototala boito . Diila olo sababu taa hidutola masababu totala boito . Watia loluladei tulade boito alihu totalu lo Allahu Taa̒ala , timongoli lohihilao mongalati deu̒ odito udaa̒lio pikiilangi mongoli to lamiaatia .
47007013	Uitolo sababuulio hilaa lamiaatia ilopalonga . Ngopohia ilopalonga , amiaatia tidiyolo mao̒ poli pilopo wengahio sababu loo̒onto owengahee Titus ; hilaalio lopalongo sababu mongo wutato ngoa̒amila .
47007014	Memangi watia mahelo pomangga-mangga olimongoli to olio . Sukurululo mola , timongoli diila lopoo̒olito olaatia . Ngoa̒amila u mapee̒enta pilolele mai lamiaatia olimongoli yito otutu . Odito olo wolo u hepo mangga-mangga lamiaatia pasali limongoli odelei Titus malo ilaalo otutu olo .
47007015	Masaatia tio helebe motolia̒ngo olimongoli , sababu ileelalio woloolo mola Wutato ngoa̒amilalo lohuto lodudua̒ to tau̒walio wau woloolo mola timongoli lololimo olio wolo hulumati wau modungohu .
47007016	Watia sanangi daa̒ sababu timongoli mowali palacayalo todelomo toonulalo sua̒li .
47008001	Mongo wutato , otohilaa lamiaatia otaawa mao̒ limongoli olo pasali woloolo mola piohio lo Allahu Taa̒ala to jajaa-maa̒alo to Makedonia .
47008002	Timongolio matilesi wolo osusuu-kaliyaalo u hibuuheta . Bo tohuungo lo osusuu-kaliyaalo boito , timongolio hiwengahe wau muura daa̒ lohilao todelomo hemongohi sadaka u motulungi taa wewo , eleponu timongolio mosikini daa̒ .
47008003	Watia lowali lolantu mao̒ deu̒ timongolio longohi u omamboa limongolio , tumbao̒ bo lebe mao̒ . Diaaluo tahe lopoa̒hu ,
47008004	timongolio lohile tio̒otutua to lamiaatia wonu mowali timongolio modudua̒ momantu mongohi sadaka to umati lo Allahu Taa̒ala to Yudea .
47008005	Timongolio longohi lebe mao̒ lou̒ hehalapuo lamiaatia . Timongolio bohu-bohulio lohudu batanga ode Eeya , lapatao̒ to lamiaatia olo , lotuuu̒de wolo kahandaki lo Allahu Taa̒ala .
47008006	Uito sababuulio amiaatia lopoa̒hu tio̒otutua olei Titus -- tamo lumulao̒ tolopani botie -- alihu tio mopo tolonga mola tolopani u mopiohe botie towolota limongoli olo .
47008007	Timongoli lebe lailaio̒ todelomo totoonulalo u hitua-tuawua : Timongoli lebe lailaio̒ todelomo sua̒li palacaya , todelomo sua̒li mopoilaalo lohuhama , todelomo sua̒li lopongota , todelomo totoonulalo tolopani u hidala-dalaala , wau todelomo tolia̒ngumu to lamiaatia . Sababu uito , mopiohe olo wonu timongoli lebe lailaio̒ todelomo tolopani u mopiohe botie .
47008008	Watia diila mopoa̒hu mai uito odelo tuwaulio lopalenta . Bo lou̒ mopo bilohei deu̒ malo odito oloohio taawewo motulungi timongotalio , watia olo ohilaa motota deu̒ demola utoonu tolia̒ngumu .
47008009	Sababu otaawa limongoli tutu deu̒ ito otolia̒ngo daa̒ li Isa Almasi Eeyanto . Tio kaya bo Tio lohutu batanga-Lio lowali mosikini ode polohuna daa̒ limongoli , alihu wolo omosikini-Lio boito , timongoli mowali kaya .
47008010	Modudua̒ huhaama lowatia , to tambatiliolo timongoli mopoo̒ lapato wolo u matilumula limongoli totaunu uilalu mao̒ . Sababu timongolilo tabohu-bohulio helo mikiilangi wau lolumulao̒ tolopani botie .
47008011	Naa , botia timongoli mamusi mopo tolonga mola modudua̒ omamboa limongoli . Mamusi timongoli osumangati u mopoo̒ lapato tolopani boito , debo odelo timongoli omoo̒omolu olo osumangati helo lanjana mao̒ .
47008012	Wonu timongoli iloheela lohilao mongohi , yi Allahu Taa̒ala mamololimo uilohi limongoli boito patopatoa̒ tou̒ wolo udiaaluo toli mongoli .
47008013	Watia sama-samaata diila omakusudu mopobebasi taa wewo monto u tihutihula olio , wau mopobuheta olimongoli . Bo sababu timongoli masaatia botie todelomo owowoluwoa ngoa̒amilalo tutuuheta , yi mapatutilio timongoli mopotuheta u odiaaluo limongolio . De wonu timongoli odiaaluwoa , wau timongolio todelomo owowoluwoa ngoa̒amilalo tutuuheta , yi timongolio mamomantu olimongoli . Lou̒ odito duduuluwolo pee̒-pee̒enta yintaalio .
47008014	
47008015	Todelomo Kitabi tulatulade , " Taa otilapulo dadaata , diila olebelio , wau taa otilapulo ngoi̒di , diila odiaaluwoa . "
47008016	Donggo boli sukurulio amiaatia to Allahu Taa̒ala sababu Tio malohutu olei Titus debo odelo olohu lamiaatia u motulungi olimongoli !
47008017	Sababu tei Titusi diila bo iloheela lohilao mopoo̒polu hihile lamiaatia , bo tio olo odito olohio ohilaa motulungi olimongoli tunggula to ilohilaalio lohihilao olo tio lolantu u lonao̒ mola ode limongoli .
47008018	Pee̒-pee̒enta wolio amiaatia lolao mola olo wutato ngota tahe hulumatio daa̒ lo ngoa̒amila jamaa̒ sababu kalajaalio helo pohabari Habari Mopiohe lonto Allahu Taa̒ala .
47008019	Ngopohia mao̒ leeto , tau boito maa tilulaotio olo wau tilantu mao̒ lo jajaa-maa̒alo u motamania wolamiaatia todelomo nonao̒ lamiaatia . Sababu amiaatia mamohuwato u mopo tunggulo sadaka boito , alihu Eeya polai̒oolo wau alihu timongoli moo̒onto deu̒ amiaatia iloheela lohilao motulungi .
47008020	Amiaatia malo hemo poo̒daha-dahaalo mao̒ alihu diaaluo tamo potala olamiaatia tosua̒li mopo tunggulo sadaka u hulinta botie .
47008021	Amiaatia ohilaa mokalaja lou̒ juujulu diila bo totalu lo Eeya , bo totalu lomanusia olo .
47008022	Pee̒-pee̒enta wolei Titus wau wutato boito , amiaatia olo lolao ngotaalio lowutato tawewo . Amiaatia malotesi olio poo̒-poo̒daata wau malo ilaalo tio laito ohilaa motulungi . Wau botia , tio lebe mao̒ ohilaa motulungi olimongoli sababu tio lopo wunela halapani u udaa̒ toli mongoli .
47008023	Tomimbihu olei Titus , tio yito tamani lowatia , tahemo kalaja wolaatia u motulungi olimongoli . Wau pasali lowutato duulota boito , talonao̒ pee̒-pee̒enta wolio , timongolio yito tailao lo jajaa-maa̒alo wau lowali owengahi Almasi .
47008024	Halapuo lamiaatia timongoli mopobilohe tolia̒ngi mongoli ode limongolio , alihu ngoa̒amila jamaa̒ motota deu̒ timongoli motolia̒ngi mongolio wau deu̒ wolo u hepomangga lamiaatia tomimbihu olimongoli yito otutu .
47009001	Otutuulio mao̒ diilalo palalu watia moluladei ode limongoli pasali lodembulo udonggo uilao ode umati lo Allahu Taa̒ala to Yudea .
47009002	Otaawa lowatia timongoli ohilaa motulungi , wau watia malo pomangga olimongoli ode tau-tauwalo to Makedonia . Watia loloi̒ya mao̒ olimongolio deu̒ anggadu taunu uilalu mao̒ mongo wutata to Akhaya malo tidapato u mongohi dembulo . Wau sumangati limongoli malo powalihuhu olo sumangati ngotayadio daa̒ limongolio .
47009003	Botia watia lolao mai olei Titus wau towutato duulota boito ode limongoli alihu wolo u hepo mangga-mangga lamiaatia tomimbihu olimongoli diila debo odelo toongi wambai̒o . Oditolio , timongoli wajibulio malo tidapato , sababu watia loloi̒ya ode limongolio deu̒ timongoli malo tidapato woleeto .
47009004	Watia molawalo wonu bolo woluo tau-tauwalo Makedonia tamodudua̒ pee̒-pee̒enta wolaatia de tou̒ watia monao̒ mai ode limongoli . Wau wonu odungga limongolio deu̒ timongoli diipo lotidapato , wei donggo boli de wolitio lamiaatia , sababu maloloi̒ya deu̒ amiaatia palacaya daa̒ olimongoli . Wau penu boli timongoli lohihilao olo mamoolito .
47009005	Uitolo sababuulio watia molaasa palalu molao mai olimongolio boito ode limongoli meimulo u mongulusipo dembulo u pilodanti limongoli boito . Watia lohutu mao̒ uito alihu de wonu watia monao̒ mai , u wohi limongoli boito mapilo dapato . Lou̒ odito , malo ilaalo deu̒ uwohi limongoli boito yilohi wolo hilaa sanangi , wau diila kalana pakusa .
47009006	Poo̒toloma mao̒ ! Taa u momua̒yade bili ngoi̒di-ngoi̒di mamohimoa̒a tilapulo bo ngoi̒di olo . Bo taa u momua̒yade bili laba-labaalo dadaata mamohimoa̒a tilapulo dadaata olo .
47009007	Timii̒du tau musi mongohi modudua̒ oleela hilaalio . Tio diila mowali mongohi lou̒ panggu-panggu meaalo kalana pakusa , sababu Allahu Taa̒ala momonu taa u mongohi wolo hilaa sanangi .
47009008	Allahu Taa̒ala okawasa mongohi mai olimongoli balakati ulaba-labaalo daatalio , alihu timongoli laito o woluwowa lou̒ wolo upalaluo limongoli ; tumbao̒ timongoli maa olebealio u mohutu mopiohe wau o amaali .
47009009	Todelomo Kitabi tulatulade odie pasali lo Allahu Taa̒ala . " Tio momua̒-mua̒yade mopoloo̒po ode taa mosikini ; opopiohe hilaa-Lio ohiheo-hiheolo mao̒ ohiheo-hiheolo mao̒ . "
47009010	Allahu Taa̒ala tamopo dapato bili ode tamoo-mua̒yadea wau ua̒alo olanto . Tio olo mamopo dapato wau mopoo̒ daata wolo u hua̒yadu limongoli , alihu tilapulo lou̒ omuura hilaa limongoli oduhenga mola olo .
47009011	Lou̒ odito timongoli mamotuheta ngoa̒amilalo todelomo totoonulalo sua̒li tilinggula timongoli laito mowali mongohi wolo muura lohilao . Wau totoonulalo wowohi limongoli utaya-tayadu mao̒ lamiaatia , moo̒sababu dadaata tamolapali mola oduo̒olo ode Allahu Taa̒ala .
47009012	Sababu huhutu mopiohe u pohutuo limongoli botie diila bo wambao̒ mopotuheta odiaaluo umati lo Allahu Taa̒ala , bo olo mamoo̒ sababu dadaata tau molapali mola oduo̒olo ode Allahu Taa̒ala .
47009013	Wau monto hitua-tuawua umopodungga mai opopiohu u pobiloheo̒ limongoli boito , dadaata taulo Nasara to Yudea mamomuji mola Allahu Taa̒ala sababu timongolio moo̒onto otatapu wau olootolo hilaamu to Habari Mopiohe pasali li Almasi tahe dudua̒ limongoli boito . Wau olo , timongolio momuji mola Allahu Taa̒ala , sababu timongoli muura daa̒ lohilao u molaya-layadeo̒ olimongolio wau ode ngoa̒amila taawewo wolo uwoluo tolimongoli .
47009014	Yi timongolio mamodua̒ mola olimongoli wolo laasa tolia̒ngo sababu Allahu Taa̒ala mopiohe daa̒ hilaa-Lio tolimongoli .
47009015	Mamusi ito mosukuru mola ode Allahu Taa̒ala to wowohi-Lio upolu-polutuo̒ boito !
47010001	Botia watia , Paulus , ohilaa moo̒owoli mai hitua-tuawua olimongoli . Watia botie , modudua̒ heloi̒ya lotau , molumboyoto hale wonu motaalua woli mongoli , bo buheli wonu lalaaminga . Naa , sababu olumboyoto hale wau opopiohe hilaa li Almasi ,
47010002	halapuo daa̒ lowatia , diila mao̒ pakusai watia mohutu u bangganga olimongoli de wonu watia monao̒ mai . Sababu watia oniyaati u mohutu wolo pintalo ode tau-tauwalo tahipo loi̒yawa deu̒ amiaatia hipo kalajawa wolo papaa-tujuwaalo tomimbihu dunia .
47010003	Amiaatia memangi donggo tumutumula todelomo dunia , bo amiaatia diila mohipate patopatoa̒ topatuju tomimbihu dunia .
47010004	Titii-ngolowalo u pilohuna lamiaatia todelomo polohipate lamiaatia diila tingolo dunia botie , bo titii-ngolowalo Allahu Ta̒ala tao̒kawasa . Wolo titii-ngolowalo boito amiaatia helo ngantulu totoonulalo bintengi ; amiaatia lolame polo hahaa-mawaalo .
47010005	wau helo ngantulu totoonulalo bintengi lo osombongi u bilongu motehengi pongotota pasali lo Allahu Taa̒ala . Amiaatia helo tawalo pikiilangi lotau-tauwalo wau lohutu olimongolio taa̒luku toli Almasi .
47010006	Wau wonu timongoli malo dungohe wolo lea-leaatulo mao̒ , amiaatia dapadapato u mohukuumani ngoa̒amila taa u diila modungohu .
47010007	Mamusi timongoli mongalati to owowoluwoa u otutuulio mao̒ . Wonu tahingota-ngotawa yakini deu̒ tio miliki li Almasi , mamusi tio mopoe̒elao̒ batangalio lohihilao wau mongalati deu̒ amiaatia olo miliki li Almasi debo odelo tio .
47010008	Watia diila moolito wonu watia musi lebe dadaata mopomangga-mangga okokawasa umailohi mai lo Eeya ode lamiaatia , sababu okokawasa boito yilohi-Lio mai u momongu olimongoli , diila u mopo aantulu .
47010009	Watia diila mohuto u timongoli molaasa deu̒ watia hemo powoohe-woohe olimongoli wolo tutuu-ladeyaalo laatia .
47010010	Tau hipoloi̒yawa , " Tutuu-ladeyaalo lei Paulus boito pintalo wau otilihula , bo wonu tio lohihilao woluo to huungonto , batangalio lohihilao molulupuhu wau ngoa̒amila loi̒yalio diila oboliilio wolo-wolo ! "
47010011	Mamusi taa debo odelo uito mongalati deu̒ wonu amiaatia woluo tohuungi mongoli , huhutu lamiaatia tuhata debo odelo wolo u tiluladei lamiaatia todelomo tutuu-ladeyaalo lamiaatia .
47010012	Tantulo mao̒ amiaatia diila buheli mopo bandingi mola meaalo mopo tambati batanga lamiaatia ngodalajati wolo tau-tauwala tahipo nganggapua batangalio lailaio̒ . Donggo boli hulodi mongolio ! Timongolio mohutu tuuu̒du hihilao wau motiliki batanga hihilao wolo tuuu̒du boito .
47010013	Amiaatia diila odito . Wonu amiaatia mopo mangga-mangga , amiaatia diila lebe lou̒ enggadelio . Amiaatia debo todelomo enggade lomadala pokalajalo u matilantu mai lo Allahu Taa̒ala olamiaatia . Wau timongoli tuwotuwoto todelomo madala boito .
47010014	Oditolio , tou̒ amiaatia mobiilohe woli mongoli wau modelo Habari Mopiohe pasali li Almasi ode limongoli , otutuulio mao̒ amiaatia diila lumuala monto eenggade lomadala pokalajawa lamiaatia .
47010015	Amiaatia diila momuji batanga tokalaja lotaa wewo tawoluo to bulemengo lo enggadelio u matilantu mai lo Allahu Taa̒ala olamiaatia . Bolii̒o mao̒ amiaatia debo todelomo enggade u matilantu mai lo Allahu Taa̒ala olamiaatia wau moharapu deu̒ timongoli helebe mao̒ palacaya li Almasi , alihu amiaatia mowali moponao̒ lokalaja ulebe udaa̒ towolota limongoli .
47010016	Lou̒ odito amiaatia mowali mopohabari olo Habari Mopiohe boito to lilii-puwaalo wewo lou̒ diila wajibu mopou̒da-udaa̒ lobatanga tokalaja u mapilohutu tomadala lobubaya lotaa wewo .
47010017	Todelomo Kitabi tulatulade , " Taa u motohilaa mopomangga u hitua-tuawua , mamusi mopomangga mao̒ wolo u mapilohutu mai lo Eeya . "
47010018	Sababu taa u ilopujia yito taa u piluji lo Eeya , diila taa u momuji batangalio lohihilao .
47011001	Popoluasia mai watia motihutu debo odelo taa mohulode ngopee̒ . Wolo mowali odito ?
47011002	Watia moololo olimongoli , debo odelo Allahu Taa̒ala lohihilao olo moololo olimongoli . Timongoli yito debo odelo tadulahu ngota tadonggo mantali u mapilo danti mai lowatia u ponikaalo wolo dile ngota , deu̒ito-yito ti Almasi .
47011003	Bo watia molawalo pikiilangi limongoli maa owaingalio udiilalo tatapu wau molotolo hilao toli Almasi , debo odelo ti Hawa omoo̒omolu olo ilowainga lo aakali moleeto lo tulidu .
47011004	Sababu oontonga mao̒ timongoli sanangi wambai̒o mololimo taa monao̒ mai ode limongoli wau mongaajali pasali li Isa uwewo -- diila ti Isa tapilo ngotaawa mai lamiaatia toli mongoli . Wau timongoli olo ohilaa mololimo rohu wau " habari mopiohe " u sama-samaata wiwiihede wolo Rohullah wau Habari Mopiohe u pee̒enta tilolimo limongoli lonto olaamiatia .
47011005	Watia sama-samaata diila molaasa lebe dupadupapa wolo " mongo rasulu " tapolu-polutuo̒ boito !
47011006	Tanu watia diila botie motota mobisala , bo tomimbihu pongotota , watia diila taa mohulodu . Uito mapilo bukuti mai lamiaatia olimongoli todelomo totoonulalo sua̒li .
47011007	Tou̒ watia helo pohabari Habari Mopiohe lonto Allahu Taa̒ala olimongoli , diila pilohile lowatia deu̒ timongoli tamo ngonggosi olaatia penu boli ngoi̒di mao̒ ; wau lou̒ odito watia lohutu batanga lowatia lowali dupadupapa . Pilohutu lowatia uito u mopolaio̒ olimongoli . Wolo uito tuwaulio lototala laatia olimongoli ?
47011008	Tou̒ watia lomaya olimongoli , watia ilonggosia lo jajaa-maa̒alo wewo . Mowali loi̒yalo watia helo poluhi jajaa-maa̒alo boito alihu moo̒ tulungi olimongoli .
47011009	Wonu tou̒ boito watia ilokulangia , watia diila pee̒enta mao̒ helo poo̒suusa penu boli ngotaalio limongoli . Ngoa̒amila upalaluo lowatia hepilopo dapato lomongo wutato talei dungga mai lonto Makedonia . Watia modaha mopio-piohuulo mao̒ alihu watia diila moposuusa olimongoli penu boli todelomo sua̒li wolo wambai̒o , wau watia mamodaha tulusi alihu uito debo odito .
47011010	Owengahu lowatia botie diila mowali lulutolo penu boli tou̒toonu olo to ngoilanggubu lipu lo Akhaya , sababu pongaajali li Almasi u otutu woluo tolaatia .
47011011	Yilongola watia moloi̒ya odito ? Wolo masababu watia diila motolia̒ngi mongoli ? Otaawa lo Allahu Taa̒ala watia motolia̒ngi mongoli !
47011012	Wolo upilohutu lowatia botia matulusi pohutuo lowatia alihu " mongo rasulu " uwewo boito diila o alaasani mopou̒da-udaa̒ lobatanga wau moloi̒ya deu̒ timongolio hemokalaja debo odelo amiaatia .
47011013	Tau-tauwalo tadebo odelo uito yito mongo rasulu paaluti . Timongolio tahi pokalajawa umopo lapalo tau wolo molomelo baya odelo mongo rasulu li Almasi .
47011014	Diila moo̒linggolabe wonu timongolio mohutu odito , sababu Ibilisi lohihilao olo hemo lomelo baya debo odelo malai̒kati mobaango !
47011015	Oditolio diila moo̒linggolabe olo wonu tahi pomayawa to Ibilisi molomelo baya odelo tahi pomayawa tamohutu kahandaki lo Allahu Taa̒ala . Pulitio mao̒ timongolio olo mamololimo tontuli u motuuu̒de wolo totoonulalo huhutu limongolio .
47011016	Pee̒entapo wulia mai lowatia : Diila bolo woluo tamo nganggapu olaatia mohulodu . Bo wonu timongoli debo monganggapu olaatia odito , poluasia mai watia tamo hulode botie motiwengahe penu bo ngoi̒di .
47011017	Wumbutio mola botie matanggulo mai lowatia obobangga laatia , bo diila Eeya talo poa̒hu olaatia moloi̒ya uito . Todelomo sua̒li botie watia tio̒otutua mobisala mai debo odelo taa mohulodu .
47011018	Memangi woluo dadaata taa umopo mangga susuu-aliyaalo tomimbihu dunia , oditolio watia ohilaa mopo mangga-mangga olo .
47011019	Timongoli wolo hilaa sanangi mosabali totaa u hihuulode , sababu timongoli molaasa batanga limongoli mototaa daa̒ !
47011020	Timongoli hemo poluli wambao̒ wonu tau mopowato olimongoli , meaalo tahi pohamawa pae̒eda daata daatalo mao̒ monto olimongoli , wau molaasa batanga lebe molaio̒ woli mongoli wau buheli molambali olimongoli .
47011021	Watia moolito momasisi deu̒ amiaatia laba-labaalo molulupuhu u mohutu debo odelo uito . Bo wolo u buheli hepo mangga lotaa wewo , watia buheli olo ! ( Watia mobisala debo odelo taa mohulodu . )
47011022	Taulo Ibrani timongolio ? Watia olo taulo Ibrani . Taulo Isirai̒lu timongolio ? Watia olo taulo Isirai̒lu . Wali mai lei Abraham timongolio ? Watia olo odito !
47011023	Tahi pomayawa li Almasi timongolio ? Odungohe mao̒ watia debo odelo tamaa iloolia lo aakali , bo watia memangi tamoomayawa talebe mopiohe woli mongolio ngoa̒amilalo ! Watia helo kalaja lebe loo̒ohuu̒ , tingga maito watia hetuwotolio ode tutupa , watia poo̒-poo̒daata hesilikisa wau laito bolo ngopee̒ mate .
47011024	Mapoo̒olimo watia hesikisaa taulo Yahudi wolo biluboa̒lio poo̒otolo pulaa tio .
47011025	Poo̒otolu watia biluboa̒ tau-tauwalo Roma ; maito olo watia pai̒yolio lobotu . Poo̒otolu watia heloo̒ laasa kapali loa̒humo todeheto , wau pee̒enta watia lantungao̒-lantungao̒ todeheto dulo pulaa pato jamu hiheolio .
47011026	Poo̒-poo̒daata watia helo potolonga mola lononao̒ umoo̒ topotala , hea̒anjamuo lobaala taluhe daa̒ daa̒ , baala lo tamoo-lambatawa , baala lonto taulo Yahudi meaalo tadiila Yahudi , baala todelomo kota , baala to bulemengo kota , baala todeheto , wau baala lonto tau-tauwala tahemo podudulai lobatanga odelo wutato Nasara lebe-lebe pomao̒ diila .
47011027	Watia helo kalaja loo̒ohuu̒ wau helo hipate tio̒opatea ; maito diila motuluhu , diila molamelo , diila mongilu , poo̒-poo̒daata bolo iloloihia todelomo upola-polaango , mohuhulo sababu diila oboo̒ wau diila obiluloa̒ .
47011028	Uwewolio leeto ngoa̒amilalo boito , timii̒du dulahu watia duiduito olo to owowoluwoa lo ngoa̒amila jamaa̒ .
47011029	Wonu woluo tamo lulupuhu watia olo molaasa molulupuhu . Wonu woluo tamodehu ode delomo dusa , hilaa lowatia olo modudua̒ moa̒antulu .
47011030	Naa , wonu watia musi mopomangga u hitua-tuawua , yi watia mopomangga susuu-aliyaalo u mopobilohe olulupuhu lowatia .
47011031	Allahu Taa̒ala , ti Paapa li Isa Eeya motota deu̒ watia diila mohimbulo . Ilopujiaalo mola tanggu-Lio ohiheo-hiheolo mao̒ .
47011032	Tou̒ watia mola to Damusiki , ti gubolonulu tao̒kawasa mota teto to walungo lo pamalenta li Olongia Aretas , helo poa̒hu suludadu lodaha huhebu lokota boito u moheu̒pa olaatia .
47011033	Bo wolo kalanji tuwau watia yilaahio mola ode walungo loli tala tuwau lohuango to dingingo meeseli . Odieelo mola watia loo̒lahi lonto uluu̒ li gubolonulu boito .
47012001	Memangi diaaluo pae̒edalio u motimangga . Bo watia ohilaa mopomangga susuu-aliyaalo upilopo bilohei lo Allahu Taa̒ala olaatia todelomo wahi meaalo todelomo bibilohu .
47012002	Otaawa lowatia taulo Nasara ngota tou̒ mopulaa pato lotaunu yilalu mao̒ bilinta-I̒o ode tambati pulito langgatio tosologa . ( Diila otaawa lowatia wolo batangalio otu-otutuulo mao̒ leibintaa̒ mola meaalo uito bo tuwaulio lobibilohu -- Allahu Taa̒ala wambao̒ tamotota . )
47012003	Pee̒entapo wulio mai lowatia : Otaawa lowatia deu̒ tau boito bilinta-I̒o mola tilumuwoto ode Pirdaus . ( Diila otaawa lowatia wolo otu-otutulo mao̒ batangalio leibintaa̒ mola meaalo uito bo tuwaulio lobibilohu -- Allahu Taa̒ala wambao̒ tamotota . ) Mola teto tau boito lodungohe susuu-aliyaalo udiila mowali loi̒ya lomanusia wau diila olo poluasialio manusia u moloi̒ya mao̒ .
47012004	
47012005	Tomimbihu tau boitolo tao̒hilaa pomangga lowatia , diila tomimbihu batanga laatia lohihilao . Tomimbihu batanga laatia , bo susuu-aliyaalo umopo bilohe olulupuhu lowatia boitolo , u otohilaa pomangga lowatia .
47012006	Humayaalio watia motohilaa olo mopo mangga u hitua-tuawua , watia diila mohuto mowali tamoo-tabibowa u toongi ; watia mamoloi̒ya u otutu . Bo watia mongotongo batanga lowatia , alihu diaaluo tamo nganggapu olaatia lebe lou̒ wolo umaa iloontongalio pilohutu lowatia meaalo mai̒lo dunghelio yiloi̒ya lowatia .
47012007	Bo alihu watia diila botie sombongi sababu totoonulalo bibilohu upolu-polutuo̒ boito , watia yilohia-Lio mai odelo tuwaulio longongoto tobatanga lowatia udebo odelo pakaakasi lo Ibilisi . Ngongoto boito yilohi-Lio mai momate olaatia alihu watia diila mowali sombongi .
47012008	Poo̒otolu watia helodua̒ mola ode Eeya alihu ngongoto boito bintao̒-Lio monto olaatia .
47012009	Bo Eeya lotahuda mai , " Wau̒ momonu olemu wau uito malo tuuu̒de olemu ; sababu kawasaa-U̒ tumbao̒ laba-labaalo lotolo wonu yio̒ molulupuhu . " Uito sababuulio watia lebe sanangi mopomangga totoonulalo olulupuhu lowatia , sababu wonu watia molulupuhu , yi tumbao̒ tou̒ boitolo watia molaasa ti Almasi moduo̒lai olaatia wolo olotoo-Lio .
47012010	Oditolio watia leengahe wolo totoonulalo olulupuhu lowatia . Watia olo leengahe wonu masababu ti Almasi watia pilitanalio , watia heloo̒ laasa ileepita heila-yilapitalio wau watia heloo̒ laasa usuukali . Sababu wonu watia molulupuhu , yi tou̒ boitolo tumbao̒ watia molotolo .
47012011	Otutu watia malo tihutu debo odelo taa mohulodu -- bo timongolilo tahelohutu olaatia lowali odito . Otutuulio mao̒ timongolilo tamusi momuji olaatia . Sababu eleponu watia diila oboliilio wolo-wolo , watia sama-samaata diila mowali olaahe lo " mongo rasulu " tapolu-polutuo̒ boito !
47012012	Ngoa̒amila moo̒linggolabu wau susuu-aliyaalo upolu-polutuo̒ boito wau ngoa̒amila kalaja u duduulaa̒ mapilo pobilohei wolo sabali toli mongoli u lopobukuti mao̒ deu̒ watia ngotaalio lo rasulu .
47012013	Todelomo sua̒li wolo timongoli diila boti piloo̒tuoto , wonu pobandingio mola wolo jajaa-maa̒alo wewolio ? Mowali loi̒yalo deu̒ mailaba bo todelomo sua̒li utie ; deu̒ watia diila helo poo̒suusa olimongoli u longonggosi olaatia . Bolo maa̒apu tou̒ totala lowatia boito !
47012014	Masaatia botie maa u otolulio watia dapadapato u mola mobiilohe woli mongoli . Wau watia diila mopoo̒suusa olimongoli , sababu u otohilaa laatia diila wolo u mililiki limongoli , bo batanga limongoli . Sababu diila tau̒kekei̒ tamusi mopeehu rijiki tomongo dulaa̒lio , bo mongo dulaa̒lio tamusi mopeehu rijiki tomongo walai̒o .
47012015	Sababu uito , wolo hilaa sanangi watia iloheela lohilao mopobake totoonulalo u hitua-tuawua olimongoli , tumbao̒ batanga lowatia lohihilao olo . Wonu watia odito motolia̒nga olimongoli , wolo timongoli paatuti diila boti motolia̒nga olaatia ?
47012016	Naa , timongoli akolo deu̒ watia diila pee̒enta mao̒ lopoo̒suusa olimongoli . Bo boli odito woluo talo loi̒ya deu̒ watia botie oa̒akali dadaata u moleeto ; deu̒ watia hemohama pae̒eda monto olimongoli sababu wimbulo u hidala-dalaala lowatia .
47012017	Diila pongalo aakali ! Wolo motimbulude totau-tauwalo taheilao lowatia ode limongoli boito watia helohama u pae̒eda toli mongoli ?
47012018	Watia malo poa̒hu olei Titus lonao̒ mola lobiilohe woli mongoli , wau watia lopoa̒hu wutato Nasara tawewo boito lonao̒ pee̒-pee̒enta wolio . Wolo tei Titus malohama pae̒eda toli mongoli ? Bo amiaatia duulota tahemo kalaja wolo makusudu u tutuuwauwa wau hemohutu wolo dudelo u tutuuwauwa !
47012019	Mowaliilio timongoli hemo lantobe olamiaatia ngotilonggadu botie donggo hemo tolopani mopodulua batanga toli mongoli ? Matilala daa̒ timongoli ! Otaawa lo Allahu Taa̒ala deu̒ ngoa̒amila uiloi̒ya lamiaatia boito yito lodudua̒ kahandaki li Almasi . Wau ngoa̒amila u pilohutu lamiaatia yito u momongu tutumulo rohu limongoli .
47012020	Watia molawalo deu̒ tou̒ watia de mola mobiilohe woli mongoli , odungga lowatia diila debo odelo wolo u hehalapuo lowatia , wau timongoli olo mamoo̒ dungga olaatia diila debo odelo u hehalapuo limongoli . Diila bolo de woluo tamolohulua , mohiihia , hilaa mopatu , polohuna daa̒ batanga lohihilao , mopipii-tanawa , mopo totoodei hilao lotau alihu moingo , sombongi wau motolonggalo .
47012021	Watia moohe diila bolo tou̒ watia de monao̒ mai Allahu Taa̒ala mamopo dupapa olaatia totalu limongoli wau watia mahumoyongo sababu dadaata towolota limongoli tao̒dusa muloololio mai , diila helo bolio̒ wau diila lohuheli hemohutu totoonulalo huhutu limongolio u huloto , kootolo wau diila paatuti .
47013001	Utie yito u otolulio watia monao̒ mai mobiilohe woli mongoli . Todelomo Kitabi tulatulade , " Timii̒du palakala musi osakusi duulota meaalo toulota , bolo palakala boito saaha . "
47013002	Tau-tauwala utou̒ yilalu mao̒ malohutu dusa wau ngoa̒amila taa wewolio , maleimulo piloe̒ela lowatia tou̒ watia mola lobiilohe woli mongoli u oluolio . Botia , tou̒ watia donggo malaminga woli mongoli , watia muli mopoe̒elai olimongoli deu̒ wonu watia muli monao̒ mai , diaaluo penu boli ngotaa mao̒ limongolio tamaa moo̒lahi monto hukuumani .
47013003	Yi timongoli mamoo̒tapu mao̒ ngoa̒amila bukuti u otohilaa limongoli deu̒ ti Almasi otu-otutuulo mao̒ helo tahuda lotimbuludei olaatia . Wonu ti Almasi mohutu ode limongoli , Tio diila mohutu moti lumboyoto , bolii̒o mao̒ Tio mopo biloheo̒ kawasaa-Lio towolota limongoli .
47013004	Memangi tou̒ Tio silalipulio , Tio molulupuhu , bo botia Tio tumutumulo sababu kawasa lo Allahu Taa̒ala . Amiaatia olo molulupuhu todelomo tutumulo lamiaatia u motituwau woli Almasi , bo wonu motaalua woli mongoli , amiaatia olo mamolotolai pee̒-pee̒enta woli Almasi sababu kawasa lo Allahu Taa̒ala .
47013005	Nte , tesia mao̒ limongoli batanga limongoli lohihilao wonu timongoli tio̒otutua tumutumulo patopatoa̒ to palacaya li Almasi ! Tantu timongoli mongalati deu̒ ti Isa Almasi woluo todelomo mongoli ! -- wewo sua̒liilio wonu memangi timongoli diila tio̒otutua palacaya .
47013006	Halapuo lowatia timongoli mongalati deu̒ amiaatia diila bo odelo taa u diila moo̒ tahangi to tesi .
47013007	Amiaatia modua̒ mola ode Allahu Taa̒ala bolo pataala Eeya ohilaa motulungi mai olimongoli alihu diila mohutu totala . Diila u mopo biloheo̒ deu̒ amiaatia botie memangi motota moponao̒ lotuugasi , bo alihu timongoli mohutu mao̒ wolo u otohilaa lo Allahu Taa̒ala -- penu boli oontonga mao̒ amiaatia diila ilotilapulo , diila mongola !
47013008	Sababu amiaatia diila mowali mohutu penu boli wolo u bubuu-lemenga lou̒ otutu ; amiaatia musi modudua̒ u otutu .
47013009	Amiaatia sanangi wonu amiaatia molulupuhu , wau timongoli molotolo . Amiaatia modua̒ mola olo alihu timongoli mowali wimu-wimumuto ngoa̒amilalo .
47013010	Uitolo sababuulio watia loluladei tuladee botie tou̒ watia dipooluo tohuungi mongoli . Lou̒ odito , wonu watia de monao̒ mai , sambelolo watia mohutu wolo mooohuu̒ olimongoli wolo mopohuna okokawasa uilohi mai lo Eeya olaatia . Okokawasa boito yilohi-Lio mai u momongu olimongoli , bo diila u mopo aantulu .
47013011	Pulitio mao̒ , Mongo wutato , mamusi timongoli motiwengahe , wau potolo panilo mowali wimu-wimumuto ngoa̒amilalo . Tolimowalo ngoa̒amila naseehati lowatia . Mamusi timongoli ngohilao wau tumumula mopiohe wau dame . Allahu Taa̒ala Taa Laba-labaalo ponu wau tamoo-podamea boito mapee̒-pee̒enta woli mongoli .
47013012	Posasaa-lamuwalo ngota timongota wolo tataabia lohilao odelo wutata Nasara . Ngoa̒amila umati lo Allahu Taa̒ala lolao salamu olimongoli .
47013013	
47013014	Eeya Isa Almasi mobalakati mai olimongoli , Allahu Taa̒ala momonu olimongoli , wau Rohullah pee̒-pee̒enta woli mongoli ngoa̒amilalo ! Hulumati lamiaatia , Paulus
48001001	Mongo wutato jajaa-maa̒alo tomadala lo Galatia , watia , Paulus , wau ngoa̒amila wutato Nasara tawolaatia , mohalapu pohileaala dua̒ Allahu Taa̒ala ti Paapanto wau Eeya Isa Almasi mongohi mai balakati wau salaamati olimongoli . Watia lowali rasulu diila lotimbulude loli manusia meaalo sababu piluduo̒ lomanusia , bo sababu ti Isa Almasi wau Allahu Taa̒ala ti Paapanto tamaaluli lopotumulai o-Lio lonto opopate .
48001002	
48001003	
48001004	Modungoheo̒ u otohilaa lo Allahu Taa̒ala ti Paapanto , ti Almasi lohudu mai batanga-Lio lowali bake ode duduu-saanto , alihu ito poa̒ahuwolo monto jamani u moleeto botie .
48001005	Ilopujiaalo mola Allahu Taa̒ala ohiheo-hiheolo mao̒ ! Amin .
48001006	Watia lolinggolabe pasali lo Mongo wutato ! Timongoli tiliyango Allahu Taa̒ala masababu odehu hilaa li Almasi , bo botia timongoli odito lolamemeto lobulemenga to Allahu Taa̒ala wau lodudua̒ " habari mopiohe " uwewo wolo Habari Mopiohe ulonto Allahu Taa̒ala .
48001007	Otutuulio mao̒ diaaluo " habari mopiohe uwewo " . Bo woluo tau-tauwalo talo pohabari olimongoli " habari mopiohe " pasali li Almasi upilopo boboolio̒ limongolio , tilinggula loo̒ puyoo̒to olimongoli .
48001008	Taa u mopohabari " habari mopiohe " uwewo wolo Habari Mopiohe u mapilo habari lamiaatia , huliilo mao̒ tio hukuumanio mai lo Allahu Taa̒ala -- eleponu tau boito amiaatia lohihilao meaalo malai̒kati monto sologa !
48001009	Amiaatia malo loi̒ya mai omoo̒omolu , masaatia watia muli moloi̒ya mai pee̒entapo ; Taa u mopohabari olimongoli " habari mopiohe " uwewo wolo Habari Mopiohe u matilolimo limongoli lonto olamiaatia , tau boito wajibulio hukuumanio lo Allahu Taa̒ala !
48001010	Wolo tingga woleeto boito watia oontonga mao̒ debo odelo mei̒ pasisi tomanusia ? Sama-samaata diila ! Watia bo motiwunelo pasisio mai lo Allahu Taa̒ala . Wolo watia donggo hemo tolopani mohama hilaa lomanusia alihu aahudu lotau ? Wonu watia donggo hemohutu odito , watia diila wato li Almasi .
48001011	Mongo wutato musi motota mao̒ deu̒ Habari Mopiohe upilopo habari lowatia boito asaliilio mai diila lonto manusia .
48001012	Watia diila lololimo habari boito lonto manusia , wau diaaluo penu boli ngotaa mao̒ tahe longaajali olaatia . Ti Isa Almasi lohihilaolo talo tombangai tuangio lo Habari Mopiohe boito olaatia .
48001013	Tantu timongoli maloo̒ dungohe pasali tutumulo lowatia omoo̒omolu odelo ngotaalio tahelo dudua̒ agama lo Yahudi . Otaawa limongoli woloolo mola palangilio watia helo pohutu jamaa̒ lo Allahu Taa̒ala wau woloolo mola ohuu̒lio watia helo tolopani u mopo aantulu mao̒ .
48001014	Todelomo sua̒li moponao̒ agama lo Yahudi , watia mongilaboto wolo odaata taulo Yahudi tango-hilaide lowatia . Watia osumangati daa̒ todelomo susuu-aliyaalo tomimbihu uu̒du linenemoya lamiaatia .
48001015	Bo sababu opopiohu hilaa lo Allahu Taa̒ala , Tio lolulaotai olaatia tou̒ watia diipo pilotutulio mai wau lotianga olaatia u lomaya o-Lio .
48001016	Allahu Taa̒ala lopoi̒laalo mai lo Wala-I̒o olaatia alihu Habari Mopiohe pasali lo Wala-I̒o mowali pohabario lowatia totaa diila Yahudi . Tou̒ boito watia diila lonao̒ penu boli ode olita u lohile naseehati .
48001017	Watia olo diila lonao̒ ode tau-tauwalo to Yerusalemu tamalei mulo wolaatia lowali rasulu . Bo watia malonao̒ ode lipu lo Arabi , tulusi lonteeto luli lohualinga ode Damusiki .
48001018	Tolo taunu mola lapatio mao̒ , watia lonao̒ ode Yerusalemu mola loo̒taawa wolei Petrus . Watia lotibiluloa̒ wolio bo mopulaa limohui mola hiheolio .
48001019	Watia diila lodunggaya wolo mongo rasulu wewo , ngopohia tei Yakobus , wutato Eeya .
48001020	Wolo u tiluladei lowatia botie otutu . Otaawa lo Allahu Taa̒ala deu̒ watia diila lohimbulo .
48001021	Lapatao̒ uito watia ode mamaa-lawaalo to Siria wau Kilikia .
48001022	Dilumutu tosaaa̒ti boito jajaa-maa̒alo Nasara to Yudea debo diipo hua̒a lotota olaatia .
48001023	Timongolio bo lodungohu tau hipoloi̒yawa , " Taa u muloololio mai helo ngalinaya olamiaatia , masaatia hemo pohabari opopalacaya u muloololio mai ohilaa pobinasalo . "
48001024	Yi timongolio malomuji Allahu Taa̒ala sababu watia .
48002001	Mopulaa pato lotaunu mola lapatio mao̒ , watia luli lohualinga mola ode Yerusalemu pee̒-pee̒enta wolei Barnabas , wau lodelo olei Titus olo .
48002002	Watia lonao̒ mola ode Yerusalemu sababu Allahu Taa̒ala malo poi̒laalo mai olaatia deu̒ watia musi monao̒ mola . Wau todelomo dudunggaya tuwau u tolomodu wolo mongo tau̒wa mola teto , watia helopoo̒ papatao̒ Habari Mopiohe upilo habari lowatia ode tau-tauwalo tadiila Yahudi . Sababu watia diila mohuto deu̒ tolopani lowatia u muloololio mai , meaalo u masaatia , diila ohuna wambai̒o .
48002003	Tei Titus , talo tamania wolaatia , deu̒ito-yito ngotaalio lo Yunani , bo tio diila pilakusa lodudua̒ wuu̒du lotuna ,
48002004	eleponu woluo tau-tauwalo tahipo huntulawa sua̒li boito . Timongolio yito tau-tauwalo tahelo tiwantoa̒ todelomo kaumunto wau lotihutu debo odelo wutato . Timongolio tilumuwota lou̒ poo̒-poo̒oyo u motulete ololopato uwoluo to olanto sababu ito lotituwau woli Isa Almasi . Timongolio ohilaa mopo walingao̒ olanto ode delomo owowoluwoa u muloololio mai odelo wato ,
48002005	bo amiaatia diila lotaa̒luku penu boli ngoi̒di mao̒ toli mongolio , sababu amiaatia ohilaa modaha alihu Habari Mopiohe boito debo mantali ode limongoli .
48002006	Bo boli odito , diaaluo susuu-aliyaalo bohu u pilohile laatia wolo moo̒ohuu̒ lonto tau-tauwalo tahe anggapuolio hulu-hulumati -- to olaatia diaaluo hiheedio wonu timongolio hulu-hulumati meaalo diila , sababu Allahu Taa̒ala diila momilohe baya .
48002007	Bolii̒o mao̒ , tau-tauwalo tahe anggapuola hulu-hulumati boito lo tolongaku deu̒ Allahu Taa̒ala malongohi mai tuugasi olaatia u lopohabari Habari Mopiohe boito totaa diila Yahudi , tutuuwauwa debo odelo Tio malongohi tuugasi olei Petrus u lopohabari Habari Mopiohe boito to taulo Yahudi .
48002008	Sababu Allahu Taa̒ala talopo mambo olei Petrus lowali rasulu taulo Yahudi , lopomambo mai olaatia olo lowali rasulu totaa diila Yahudi .
48002009	Tei Yakobus , tei Petrus wolei Yahya , tao̒ontonga mao̒ mowali mongo tau̒wa lojamaa̒ , helo masisi deu̒ Allahu Taa̒ala malongohi mai olaatia tolomodu tuugasi botie . Yi timongolio malodaatia wolei Barnabas wau watia odelo tuoto lopolo sahabati . Tulusi timongolio wau amiaatia loa̒koloa mao̒ deu̒ amiaatia mamokalaja towolota lo babaa-ngusawalo tadiila Yahudi , wau timongolio towolota taulo Yahudi .
48002010	Tuwa-tuwaulo hihiile limongolio yito alihu amiaatia mopoo̒ tuotao̒ taa mosikini . Wau watia tumbao̒ sanangi helohutu sua̒li boito .
48002011	Tou̒ tei Petrus lonao̒ mai ode Antiokhia , watia lotehengi olio wolo mopatato wau moilaalo tutu , sababu huhutuulio tilala .
48002012	Bohu-bohulio tio lotihuloa̒ lolamela pee̒-pee̒enta wolo mongo wutato tadiila Yahudi . Bo tou̒ mongo utolia lei Yakobus leidungga mai , tio lopo walaheo̒ batangalio lonto mongo wutato tadiila Yahudi wau diilalo lohuto lolamela woli mongolio , sababu moohe totau-tauwalo tao̒hilaa alihu ngoa̒amila tau tunaalo .
48002013	Mongo wutato lo Yahudi wewo olo helo dudua̒ osikapu munapiki debo odelo tei Petrus , tilinggula tei Barnabas olo iloa̒angalio u opii̒li debo odelo timongolio .
48002014	Odito iloontonga mao̒ lowatia deu̒ timongolio diila opii̒li tutuuu̒de wolo obobanali lo Habari Mopiohe boito , watia malo loi̒ya odelei Petrus totalu lotaa ngoa̒amila tawoluo teto , " Wonu Wutato odelo taulo Yahudi maa tilumumulo debo odelo taa diila Yahudi , yilongola Wutato botia ohilaa momakusa tau-tauwalo wewo tumumulo debo odelo taulo Yahudi ? "
48002015	Memangi modudua̒ ilowali mai lamiaatia , amiaatia yito taulo Yahudi wau diila " taa diila Yahudi u odusa " .
48002016	Eleponu odito otaawa lamiaatia deu̒ tau muli mopiiohe wolo Allahu Taa̒ala bo sababu palacaya li Isa Almasi , wau diila kalana moponao̒ butoo̒ lo agama . Amiaatia lohihilao olo palacaya li Isa Almasi , alihu amiaatia mopiiohe wolo Allahu Taa̒ala motimbulude to iimani lamiaatia boito , diila kalana amiaatia moponao̒ butoo̒ lo agama . Sababu wolo moponao̒ butoo̒ lo agama , diaaluo penu boli ngota mao̒ muli mopiiohe wolo Allahu Taa̒ala .
48002017	Amiaatia hemo tolopani muli mopiiohe wolo Allahu Taa̒ala moli tutumulo motituwau woli Almasi . Bo wonu lapatio mao̒ mohutu u odito , mamopatato amiaatia donggo , " tau-tauwalo odusa " , olo debo odelo tau-tauwalo diila Yahudi , wolo utie boliilio deu̒ ti Almasilo taloo̒ sababu olamiaatia odusa ? Tantulo mao̒ diila !
48002018	Wonu watia muli molumula mopotihulao̒ pola butoo̒ lo agama umaa ilaantulu lowatia , yi watia mopobiloheo̒ deu̒ watia malowali tamoo-lambangawa tobutoo̒ .
48002019	Bo watia mailate tobutoo̒ lo agama -- pilopatelio lobutoo̒ boito lohihilao -- alihu watia mowali tumumulo ode Allahu Taa̒ala . Watia maa silalipulio pee̒-pee̒enta woli Almasi .
48002020	Botia diilalo watia tatumu-tumulo , boti Almasi tatumu-tumulo todelomo batanga lowatia lohihilao . Tutumulo botie u tomimbihu tutumulo laatia botia yito tutumula lo iimani ode Walao̒ Allahu Taa̒ala talomonu mai olaatia wau tamalo pobake batanga-Lio ode laatia .
48002021	Watia diila lopoleme odehu hilaa lo Allahu Taa̒ala . Wonu wumbuta lotau wolo Allahu Taa̒ala mowali muli mopiohe sababu moponao̒ butoo̒ lo agama , uito boliilio opopate li Almasi diila ohunalio !
48003001	Mongo wutato tau-tauwalo Galatia ! Timongoli otutu mohulodu ! Diila otaawa wonu timongoli mai̒lo tuhata heingo lotatoonu ? Opopate li Almasi tosalipu matilo-mbangai laatia lopata-patatolo mao̒ olimongoli !
48003002	Nte poo̒taa mai olaatia sua̒li tuwau botie : Wolo timongoli malo lolimo Rohullah sababu loponao̒ butoo̒ lo agama , meaalo sababu timongoli lodungohe Habari Mopiohe lonto Allahu Taa̒ala wau palacaya li Almasi ?
48003003	Yilongola odito hulodi mongoli ? Timongoli malo lumulao̒ tutumulo bohu wolo Rohullah , diila pongalo aakali timongoli botia ohilaa mongaato owowoluwoa u wimu-wimumuto ngoa̒amilalo wolo lotolumu lohihilao ?
48003004	Wolo diila ohuna wambai̒o ngoa̒amila umaa ilolaasawa limongoli boito ? Diila pongalo aakali diila ohuna !
48003005	Allahu Taa̒ala longohi mai Rohu-Lio olimongoli wau lopowoluo totoonulalo moo̒linggolabe towolota limongoli . Wolo Allahu Taa̒ala lohutu mai uito sababu timongoli loponao̒ butoo̒ lo agama meaalo sababu timongoli lodungohe Habari Mopiohe boito wau palacaya li Almasi ?
48003006	Uito tutuuwauwa debo odelo u tulatulade todelomo Kitabi tomimbihu olei Abraham -- odie , " Tei Abraham palacaya to Allahu Taa̒ala , wau sababu opo-palacayalio boito tio tilolimo lo Allahu Taa̒ala odelo taa mopo sanangi hilaa lo Allahu Taa̒ala . "
48003007	Oditolio mamusi timongoli mongalati deu̒ taa u otu-otutuulo mao̒ wali lei Abraham yito taa u palacaya , to Allahu Taa̒ala .
48003008	Kitabi maleimulo loo̒onto deu̒ Allahu Taa̒ala mopoluasi tau-tauwalo diila Yahudi muli mopiiohe wolo Allahu Taa̒ala , wonu timongolio palacaya o-Lio . Habari Mopiohe boito piloo̒taa-Lio leimulo odelei Abraham todelomo danti botie , " Motimbuludei olemu , Allahu Taa̒ala mamo balakati mai ngoa̒amila umati lomanusia todunia . "
48003009	Tei Abraham palacaya , yi tio bilarakati-Lio . Odito olo ngoa̒amila taa palacaya mabalakatia-Lio pee̒-pee̒enta wolei Abraham .
48003010	Tau-tauwalo tahemo tiwunela tobutoo̒ lo agama , ngoa̒amilalo hitumula towalungo laa̒nati . Sababu todelomo Kitabi tulatulade , " Taa diila tio̒otutua moponao̒ ngoa̒amila u hitulade todelomo Buku Butoo̒ lo Agama , laa̒natia lo Allahu Taa̒ala ! "
48003011	Diaaluo penu boli ngotaa mao̒ tamopiiohe wolo Allahu Taa̒ala makalana moponao̒ butoo̒ lo Agama . Sua̒li boito mapilo patatio mai todelomo Kitabi , " Bo taa palacaya to Allahu Taa̒ala tilinggula wumbutalio wolo Allahu Taa̒ala muli mowali mopiohe , matumumulo ! "
48003012	Bo butoo̒ lo agama diila patopatoa̒ to iimani . Todelomo Kitabi tulatulade deu̒ tamoponao̒ butoo̒ lo agama , matumumulo sababu butoo̒ boito .
48003013	Boti Almasi lopo lopato mai olanto lonto laa̒nati butoo̒ lo agama . Tio lohutu uito lou̒ lopoluli mai batanga-Lio laa̒laa̒nati sababu ito . Sababu todelomo Kitabi tulatulade , " Malaa̒-laa̒natilo tailate ntilayango towolihi lo ayu . "
48003014	Ti Almasi lohutu odito alihu balakati u pilodanti mai lo Allahu Taa̒ala odelei Abraham wohi olo ode taa diila Yahudi . Lou̒ odito ito olo tapalacaya to Allahu Taa̒ala mowali mololimo Rohu upilo danti mai lo Allahu Taa̒ala boito .
48003015	Mongo wutato ! Lebe mopiohu watia momake obaaya monto he olaasawa ngohui-ngohui . Wonu taa mohutu tala tuwau danti wau danti boito masilaaha , yi diaaluo penu boli ngotaa mao̒ tadiila mopomata daantia boito , meaalo moduhenga penu boli tuwau mao̒ .
48003016	Dadaa-ntiyaalo Allahu Taa̒ala pilohutu lo Allahu Taa̒ala odelei Abraham wau ode wali mai lei Abraham . Todelomo Kitabi diila tulatulade " wau ode tau-tauwala wali mai lei Abraham " , u boliilio mao̒ dadaata tau . U tulatulade teto yito " wau ode tau walimu mola " , u bolilio mao̒ bo ngota wambao̒ , deu̒ito-yito ti Almasi .
48003017	U ohilaa too̒owali mai lowatia teea yito utie : danti lo Allahu Taa̒ala mapilohutu wau silaaha mai leimulo . Butoo̒ lo agama uilohi mai wopato hetuto tolo pulu lotaunu lapatio mao̒ diila moo̒lomelo saahalio wau moluluto danti lo Allahu Taa̒ala boito .
48003018	Sababu wonu wowohi lo Allahu Taa̒ala bo wunewunela tobutoo̒ lo agama , yi uito diilalo wowohi upilo danti mai . Tumbao̒ sababu Allahu Taa̒ala malodanti mai tolei Abraham , yi Allahu Taa̒ala longohi mai uito to olio .
48003019	Wonu odito , pongola butoo̒ lo agama yilohi mai ? Totametio yito deu̒ butoo̒ boito pilo duhengo u mopoi̒laalo totala lomanusia . Butoo̒ lo agama boito pohupohutu bo dilumutu podunggalio mai lo ngotaalio wali mola lei Abraham , tailunte todelomo danti lo Allahu Taa̒ala tolei Abraham . Butoo̒ lo agama boito pilopo tunggulai lo mamaa-lai̒katiyalo lotimbulude tomanusia ngota .
48003020	Naa , musi woluo mohu-mohuwalia , bolo palalu ngotaalio potimbuludelo . Bo Allahu Taa̒ala diila momaralu potimbuludelo , sababu Tio lohihilao tamohutu mao̒ .
48003021	Wolo uito boliilio deu̒ butoo̒ lo agama bubuu-lemenga wolo danti lo Allahu Taa̒ala ? Tantulo mao̒ diila ! Sababu wonu butoo̒ lo agama yilohi u mongohi tutumulo to manusia , yi manusia mowali mopiiohe wolo Allahu Taa̒ala motimbulude tobutoo̒ lo agama .
48003022	Bo todelomo Kitabi tulatulade deu̒ ngoa̒amila umati lomanusia to walungo kawasa lodusa . Sababu uito , wowohi u dilanti patopatoa̒ topalacaya li Isa Almasi yilohi toli mongolio tapalacaya .
48003023	Tou̒ diipo meidungga wakutuulio u palacaya li Almasi , ito dilaha modetoo̒ lobutoo̒ agama ; ito debo odelo ilulungio dilumutu iimani boito poi̒laalolo .
48003024	Lou̒ odito , butoo̒ lo agama mowali odelo pongimato olanto dilumutu ti Almasi meidungga u mohutu olanto muli mopiiohe wolo Allahu Taa̒ala sababu ito palacaya li Almasi .
48003025	Masaatia , sababu mawakutuulio manusia moo̒ palacaya li Almasi , yi ito diilalo ilimatoa butoo̒ lo agama .
48003026	Sababu timongoli palacaya li Isa Almasi , yi timongoli lotituwau wo-Lio ; wau masababu uito timongoli mowali mongo walao̒ Allahu Taa̒ala .
48003027	Timongoli ngoa̒amilalo mapilo lihulio to tangguli Almasi , oditolio timongoli malo lolimo tobatanga limongoli pipii-iliyaalo li Almasi lohihilao .
48003028	Todelomo sua̒li botie diilalo pilopo woluo polohiheede towolota taulo Yahudi wau taa diila Yahudi , towolota lowato wau taa lolopato , towolota talolai̒ wau taabua . Wutato ngoa̒amilalo tuwau sababu ti Isa Almasi .
48003029	Wonu timongoli miliki li Almasi , yi timongoli yito wali lei Abraham . Wau timongoli mamololimo wolo upilo danti mai lo Allahu Taa̒ala .
48004001	Bo palalu pintalo mai lowatia : notilonggadu ngotaalio lo ahali warisi donggo to walungo lo umulu , woluo taa u mongimato olio wau mongulusi totoonulalo polohuna daa̒ olio dilumutu tio moo̒oma umulu utilantu liyamolio . Tio pohutulio tutuuwauwa debo odelo wato ngota , eleponu tutuulio tutu tio taa ohuu̒wo lou̒ ngoa̒amilalo halata boito .
48004002	
48004003	Odito olo wolanto ; ngotilonggadu ito diipo leidaa̒ , ito pohutulio wato lo roroo-huwaalo motolo kawasa todunia botie .
48004004	Bo tosaaa̒tilio utuhata , Allahu Taa̒ala molao mai Wala-I̒o ode dunia . Wala-I̒o boito potutulio mai lotaabua ngota wau tumumula to walungo okokawasa butoo̒ lo agama .
48004005	Lou̒ odito Tio mopo lopato tau-tauwalo tahitumula to walungo lo okokawasa butoo̒ lo agama ; alihu ito olo mowali mongo walao̒ Allahu Taa̒ala .
48004006	Sababu timongoli yito mongo walao̒ Allahu Taa̒ala , Allahu Taa̒ala lopoa̒hu mai Rohu lo Wala-I̒o tilumuwoto ode delomo hilaa lo Wutato wau hilaa lowatia , deu̒ito-yito Rohu u mongibode , " Paapa , oo Paapau̒ . "
48004007	Oditolio , timongoli diilalo wato , bo walao̒ . Wau sababu timongoli walao̒ Allahu Taa̒ala , yi Allahu Taa̒ala mamongohi mai olimongoli totoonulalo u hitua-tuawua upilo dapato-Lio ode mongo wala-I̒o .
48004008	Muloololio mai timongoli diila motota lo Allahu Taa̒ala , uito sababuulio timongoli lowali wato lo kakaa-wasaalo u ilanggapu odelo ila bo otutuulio mao̒ diila Allahu Taa̒ala sama-samaata .
48004009	Bo botia timongoli motota lo Allahu Taa̒ala , meaalo lebe tuhata mao̒ , Allahu Taa̒ala motota olimongoli . Naa , yilongola timongoli mohuto muli mohualinga ode roroo-huwaala lodunia botie , u molulupuhu wau mosikini ? Yilongola timongoli mohuto muli pohutulio wato lo roroo-huwaalo boito ?
48004010	Timongoli hemo polame duduu-laheyaalo tantutantu huhuu-lalowaalo u tantutantu , tataa-wunuwaalo u tantutantu .
48004011	Watia molawalo , diila bolo tolopani wolo kalaja tio̒opatea lowatia olimongoli diila ohunalio wambao̒ .
48004012	Mongo wutato ! watia mohalapu lou̒ tio̒otutua alihu timongoli mowali debo odelo watia . Sababu watia olo malowali debo odelo timongoli . Timongoli diila helohutu penu boli tuwau mao̒ utilala olaatia .
48004013	Tantu donggo oe̒ela mola limongoli wolo uloo̒ sababu tou̒ bohulio mai watia helo pohabari Habari Mopiohe boito olimongoli . Sababuulio yito kalana watia ilodungga longongoto .
48004014	Tou̒ boito timongoli diila molaasa molonuo̒ olaatia , eleponu owowoluwoa batanga lowatia debo odelo yimontala uleidaa̒ olimongoli . Timongoli tumbao̒ lololimo olaatia debo odelo malai̒kati lo Allahu Taa̒ala meaalo debo odelo lololimo li Isa Almasi lohihilao .
48004015	Timongoli sanangi tutu tou̒ boito . Bo botia , tou̒toonu osanangi tutu boito ? Otaawa lowatia deu̒ tou̒ boito timongoli iloheela lohilao moluo̒he mato limongoli lohihilao u wohi limongoli olaatia , wonu uito mowali pohutuwolo .
48004016	Wolo timongoli botia malo nganggapu olaatia debo odelo musu , sababu watia helo poi̒laalo mai u otutu olimongoli ?
48004017	Tau-tauwala wewo boito wolo lealeaatu lo sumangati hemo lolohe olimongoli , bo mamaa-kusuduwalo limongolio boito diila mopiohe . Timongolio bo motohilaa mopowalahu wumbuta limongoli wolamiaatia , alihu timongoli modudua̒ olimongolio wolo sumangati ulealeaatu .
48004018	Memangi mopiohe u osumangati todelomo susuu-aliyaalo umopiohe , asali laito odito wau diila bo wonu watia woluo pee̒-pee̒enta woli mongoli .
48004019	Mongo walau̒uu̒ taa otolia̒nguu̒ ! Watia masaatia botie luli lodutolo sababu timongoli . Watia helo dutolo debo odelo tiilo ngota lodutolo tou̒ mamo potutu mai . Watia mamo dutolo tulusi wonu pii̒li li Almasi diipo meilodungo tobatanga limongoli !
48004020	Watia moololo daa̒ woluo tohungi mongoli masaatia , alihu watia mowali mobisala toli mongoli wolo suala uwewo , sababu madiilalo otaawa lowatia wolo umuli pohutuo lowatia , woli mongoli !
48004021	Mongo wutato tamo tohilaa tumumulo to walungo okokawasa bubuu-too̒waalo agama , ntali dungohi mai watia ! Mapoo̒taa mai lowatia olimongoli wolo ututuulio-tutu u tulatulade todelomo Kitabi Butoe̒e Musa .
48004022	Teto tulatulade deu̒ tei Abraham owalao̒ duulota : Tiilo lowalao̒ tangota yito ngotaalio lowato , wau tiilo lowalao̒ wewolio boito yito tangota bebasi .
48004023	Walao̒ lo taabua talowali wato pilotutu biasa sababu lodudua̒ u otohilaa lomanusia . Bo walao̒ lo taabua lolopato , pilotutu sababu pilodanti mai lo Allahu Taa̒ala .
48004024	Utie mowali pomake odelo bayalo . Mongobua duulota boito yito debo odelo dulo daantia : u tuwaulio asaliilio lonto Hui̒dee Sinai ui-uitolo ti Hagar ; mongo walai̒o pilotutu mai odelo wato .
48004025	Oditolio ti Hagar boitolo Hui̒dee Sinai , tolipu lo Arabi . Tio mopo bayahei kota lo Yerusalemu wolo ngoa̒amila tuango lipu u masaatia botie malowali wato .
48004026	Bo Yerusalemu u tosologa boito yito Yerusalemu ubebasi , wau tiolo tiilanto .
48004027	Sababu todelomo Kitabi tulatulade , " Potiwengahulo yio̒ wuu taabua hunusa , tadiila pee̒enta mao̒ lopotutu mai ! Potiwengahulo wau potingala-ngalao̒olo mola wolo meengahu wuu yio̒ tadiila pee̒enta mao̒ loo̒laasa ngongotio lou̒ motutu ! Sababu taabua tatilolaa mao̒ lodilelio mamoo̒tapu walao̒ lebe dadaata wolo taabua tatumu-tumuulo wolo dilelio . "
48004028	Mongo wutato ! Timongoli lohihilao yito mongo walao̒ Allahu Taa̒ala tapilotutu sababu danti lo Allahu Taa̒ala ; timongoli tutuuwauwa debo odelo tei Isihaka .
48004029	Tou̒ boito walao̒ tapilotutu lodudua̒ u otohilaa lomanusia , longalinaya walao̒ tapilotutu mai sababu lodudua̒ u otohilaa lo Rohullah . Odito olo botia .
48004030	Bo wolo u tulatulade todelomo Kitabi ? Teto tulatulade odie : " Popolahia mao̒ wato taabua boito pee̒-pee̒enta wolo walai̒o , sababu walao̒ lowato taabua boito diila tamowali ahali warisi pee̒-pee̒enta wolo walao̒ lotaabua bebasi boito . "
48004031	Oditolio , mongo wutato , ito botie diila mongo walao̒ lowato taabua ngota boito , ito yito mongo walao̒ lotaabua bebasi .
48005001	Ito botia lolopato , sababu ti Almasi malo polopato mai olanto ! Sababu uito polo bintengiyalo ololopato limongoli , diila mao̒ potohilaa muli pohutuolio wato .
48005002	Eelai mao̒ , wonu timongoli mei̒tuuna , uito boliilio ti Almasi diila ohunalio olimongoli . Talo loi̒ya mai utie yito watia lohihilao , Paulus .
48005003	Pee̒entapo watia mopoe̒elai Totaa u mei̒tuuna , deu̒ tio wajibu moponao̒ ngoa̒amila butoo̒ lo agama !
48005004	Wonu timongoli motolopani mopiiohe wolo Allahu Taa̒ala motimbulude tobutoo̒ lo agama , uito boliilio wumbuta limongoli woli Almasi malobunto . Lou̒ odito timongoli tumutumulo to bulemengo odehu hilaa lo Allahu Taa̒ala .
48005005	Bo olamiaatia , amiaatia motiwunela deu̒ wolo polo tulungi lo Rohullah wau patopatoa̒ topalacaya lamiaatia li Almasi , Allahu Taa̒ala lopoluasi mai olamiaatia lopiiohe wo-Lio .
48005006	Sababu wonu ito malo tituwau woli Isa Almasi , sua̒li modudua̒ meaalo diila modudua̒ wuu̒du lotuuna diilalo mowali sua̒li . U polohuna daa̒ bo palacaya wambao̒ li Almasi , wau uito oontonga todelomo tolia̒ngonto ode taawewo .
48005007	Muloololio mai timongoli helo hipate lou̒ mopiohe ! Botia yilongola timongoli diilalo modungohe tou̒ otohilaa lo Allahu Taa̒ala ? Tatoonu tamalomiyo olimongoli ?
48005008	Tantu talohutu uito diila Allahu Taa̒ala tamalo tianga olimongoli !
48005009	" Ragi ungoi̒di mamoo̒ matango ngoa̒amila labu popoo̒olo , " loi̒ya lotau .
48005010	Eleponu odito watia donggo palacaya deu̒ timongoli diila tamodudua̒ huhama wewo , sababu ito malo tituwau woli Almasi . Wau watia yakini deu̒ penu boli tatoonu tamopo ambulati pikiilangi limongoli , mahukuu-manio lo Allahu Taa̒ala .
48005011	Tomimbihu olaatia , Mongo wutato , yilongola watia tulusi wambai̒o milusulio wonu watia donggo hemo pohabari deu̒ wuu̒du lotuuna boito palalu ? Wonu watia memangi helo pohabari odito , yi upilo pohabari laatia tomimbihu salipu li Almasi diila mopotoodei sua̒li .
48005012	Lebe mopioheo̒ tau-tauwalo tamopo ambulati pikiilangi limongoli boito hua̒a lumualo wambai̒o pee̒entalo monto jamaa̒ !
48005013	Wutato matilia-Ngio u lowali talo lopato . Bo diila mao̒ pomakea ololopato limongoli boito u mololaalaaita mohutu wolo wambai̒o u otohilaa pohutuo limongoli . Bolii̒o mao̒ , timongoli musi mototoolia̒nga wau momamaayawa .
48005014	Ngoa̒amila butoo̒ lo agama malei tuwoto todelomo palenta u tuwau botie , " Mamusi yio̒ motolia̒ngo timongotamu manusia debo odelo yio̒ motolia̒ngo batangamu lohihilao . "
48005015	Bo wonu timongoli tinggai aa̒awuta , poo̒dahai , de timongoli pee̒-pee̒enta moa̒antulu .
48005016	Makusudu lowatia odie : Huliilo mao̒ Rohu modelo olimongoli wau diila mao̒ potitumulo modudua̒ u otohilaa pii̒li lomanusia .
48005017	Sababu u otohilaa lomanusia bubuu-lemenga lou̒ otohilaa lo Rohullah , wau u otohilaa lo Rohullah bubuu-lemenga lou̒ otohilaa lomanusia . Duduuluwolo tinggai bubuu-lemenga , tilinggula timongoli diila moo̒hutu wolo u otohilaa limongoli .
48005018	Bo wonu Rohullah modelo olimongoli , yi timongoli diila kiluwasa lobutoo̒ agama .
48005019	U otohilaa watade lomanusia oontonga todelomo huhuu-lotowaalo , kootolo , wau diila paatuti ;
48005020	todelomo polubowa balaahala wau ilimi mongisimu ; todelomo mumuusua , molohulua , mohiihia , ngoi̒nta moingo , wau polohuna daa̒ batanga lohihilao ; owowoluwoa hipoo̒-poo̒owa wau hemo tiwa-tiwambao̒ ,
48005021	wau hilaa mongiri , hemo tihu-tihuwoo̒ , hemo poti-potihunggua wau wewolio mao̒ . Ode ngoa̒amilalo boito poe̒ela mai lowatia botia debo odelo u piloe̒ela laatia olimongoli omoo̒omolu olo , deu̒ tau-tauwalo tamohutu susuu-aliyaalo debo odelo uito diila tamowali pongawaa̒ umati lo Allahu Taa̒ala .
48005022	Bolii̒o mao̒ , wonu tau-tauwalo dilelo lo Rohullah , tilapulio yito : Timongolio mototoo-lia̒nga , timongolio meengahe , timongolio oduo̒ota lohilao , timongolio sabali wau obudi , timongolio mopiohe ode taa wewo , timongolio tatapu wau molotolo hilao ,
48005023	timongolio dupadupapa lohilao , wau laito mambo motolo kawasa batanga . Diaaluo butoo̒ lo agama u modini susuu-aliyaalo debo odelo uito .
48005024	Tau-tauwalo tamalowali miliki li Isa Almasi , tau-tauwala boito malo popate pii̒li lo manusialio wolo totoonulalo napusu wau u otohilaalio .
48005025	Rohullah malongohi mai olanto tutumulo u bohu ; masababu uito Tiolo olo tamusi motolo kawasa mai tutumulonto .
48005026	Ito diila mowali batingga , wau mopo papaalata tohilao , wau ohilao mohiihia ngota timongota .
48006001	Mongo wutato ! Wonu hingota-ngotaawa odungga hemohutu dusa , mamusi timongoli tatumu-tumulo hidudua̒ to Rohullah , modelo tau boito mohualingao̒ ode dalalo u otutu . Bo timongoli mohutu uito wolo hilaa molumboyoto , wau dahai mao̒ diila bolo timongoli lohihilao olo oheingalio .
48006002	Mamusi mobabaantua momanta banta lotau , alihu lou̒ odito timongoli modungohe palenta li Almasi .
48006003	Wonu hingota-ngotaawa molantobe batangalio polohuna daa̒ lebe-lebe pomao̒ diila , yi tau boito mohimbulo batangalio lohihilao .
48006004	Timii̒du tau musi momalakisao̒ lohihilao wolo watadelio boito mopiohe meaalo diila . Wonu mopiohe , tio mowali molaasa meengahe tosua̒li boito . Bo diila mowali tio mopo bandingi mao̒ lou̒ wolo u pilohutu lotaa wewo .
48006005	Sababu ngota-ngota musi momanta titihulalio lohihilao .
48006006	Taa u mololimo pongaajali li Almasi , wajibulio molayade wolo gurulio ngoa̒amila u mopiohe uwoluo to olio .
48006007	Diila bolo o aakalialio . Allahu Taa̒ala diila mowali poitohu ! Wolo u pomulo , ui-uitolo u tipuwolo .
48006008	Wonu tau mopomulo modudua̒ pii̒li lo manusialio , tio mamongotolo opopate monto pii̒liilio boito . Bo wonu tio mopomulo modudua̒ tilau̒wa lo Rohullah , tio mamongotolo tutumulo tutu wau ohiheo-hiheolo mao̒ monto Rohullah .
48006009	Sababu uito , ito diila mao̒ potolu mohutu susuu-aliyaalo u mopiohe ; sababu wonu ito diila mohuheli mohutu susuu-aliyaalo boito pee̒enta mai ito mamo ngotolo tilapulio .
48006010	Oditolio , ngotilonggadu ito ohiyangio , mamusi ito mohutu u mopiohe ode ngoa̒amila tau , laba-labaalo mopiohu ode mongo wutatonto tangoi̒imani .
48006011	Poo̒tuota mao̒ tio̒otutua sua̒li botie u tiluladei lowatia lohihilao wolo hurupu u duduulaa̒ .
48006012	Tau-tauwalo tao̒hilaa mopolebe lobatanga wolo susuu-aliyaalo ulahiri , timongoliolo tahipo tolopania momakusa olimongoli modudua̒ wuu̒du lotuuna . Bo timongolio mohutu uito bo alihu timongolio diila alinaya taulo Yahudi masababu salipu li Almasi .
48006013	Tau-tauwalo tahemo duduo̒ wuu̒du lotuuna olo diila helo ponao̒ wuu̒du lo agama . Bo otohilaa limongolio timongoli tuunaalo , alihu timongolio mowali mopomangga deu̒ timongoli helo dudua̒ wuu̒du boito .
48006014	Watia sama-samaata diila mohuto mopomangga penu boli wolo wambai̒o , ngopohia Eeyanto Isa Almasi tamailate tosalipu . Sababu tumbao̒ karana Tio mailate tosalipu , yi dunia diilalo oboliilio wolo-wolo olaatia . Wau duo̒lo dunia botie , watia olo debo odelo tamailate .
48006015	Tiluuna meaalo diila tiluuna , uito diila polohuna daa̒ . U polohuna daa̒ yito mowali manusia bohu .
48006016	Duo̒lo tau-tauwalo tahitumula wolo huhaama boito , wau odito olo duo̒lo ngoa̒amila umati lo Allahu Taa̒ala , watia motiwunela ode Allahu Taa̒ala tamaa mongohi mai salaamati wau odehu hilaa-Lio .
48006017	Wumbutio mola , penu boli ngotaa mao̒ diilalo poo̒suusawa watia , sababu tobatanga lowatia woluo bubuu-kutiyaalo deu̒ watia muri li Isa .
48006018	Pohileaala dua̒ Eeyanto Isa Almasi laito mobalakati mai Mongo wutato . Amin . Hulumati lamiaatia , Paulus
49001001	Umati lo Allahu Taa̒ala to Epesus , taa tatapu wau molotolo hilao toli Isa Almasi !
49001002	Watia , Paulus , rasulu li Isa Almasi to kahandaki lo Allahu Taa̒ala , motiwunela hinta Allahu Taa̒ala ti Paapanto wau Eeya Isa Almasi mongohi mai balakati wau salaamati olimongoli .
49001003	Ilopujialo mola Allahu Taa̒ala , ti Paapa Eeyanto Isa Almasi ! Tio labalakati mai olanto wolo totoonulalo balakati rohu todelomo sologa , sababu ito lotituwau woli Almasi .
49001004	Tou̒ diipo dunia botie pilowali-Lio mai , Allahu Taa̒ala malo lulaota olanto lotimbulude li Almasi wolo makusudu alihu ito mowali tolomodu miliki-Lio tadiila oa̒ibu totalu-Lio . Sababu ponu lo Allahu Taa̒ala ,
49001005	yi Tio malolantu leimulo deu̒ lotimbulude li Isa Almasi , Tio mamomuduo̒ olanto mowali mongo wala-I̒o lohihilao . Wau memangi ui-uitolo u otohilaa pohutuo-Lio .
49001006	Ilopujialo mola Allahu Taa̒ala tamolai̒o , sababu lotimbulude to Wala-I̒o tapilonu-Lio Tio lomonu tutu olanto .
49001007	Sababu , lo opopate li Almasi , ito yilopatio lo Allahu Taa̒ala , bolilio mao̒ Tio malo ngambungu olanto lonto duduu-saanto .
49001008	Tio lohutu mai uito sababu laba-labaalo ponu-Lio olanto , wau ponu boito bilangguwa-Tio mai olanto wolo otinepo lealeaatulo mao̒ wau huhaama mopio .
49001009	Lodudua̒ otohilaa-Lio lohihilao , Allahu Taa̒ala lopoo̒taa mai olanto hitua-tuawua u milakusudu hetuuo̒ lolanjana-Lio ; Tio malolantu deu̒ lanjana-Lio boito mapoo̒ lapato-Lio motimbulude li Almasi .
49001010	Lanjana boito yito alihu totoonulalo u hitua-tuawua , mopio u tosologa meaalo u todunia , mowali tuwau woli Almasi odelo tau̒wa . Wau sua̒li boito mapoo̒ lapato lo Allahu Taa̒ala wonu malei dungga wakutuulio .
49001011	Allahu Taa̒ala helo kalaja mai totoonulalo u hitua-tuawua lodudua̒ otohilaa-Lio , wau putuusani-Lio lohihilao . Tumulalo mai bohulio Tio malo lulaota olanto sababu Tio motohilaa alihu ito mowali umati-Lio sababu motituwau woli Almasi .
49001012	Huliilo mao̒ ito , tabohu-bohulio motiwunela toli Almasi , momuji mola Allahu Taa̒ala sababu ololai-I̒o !
49001013	Timongoli olo malowali umati lo Allahu Taa̒ala tou̒ timongoli lodungoheo̒ tahuli lo Allahu Taa̒ala , deu̒ito-yito Habari Mopiohe umoo̒aahu olimongoli . Timongoli palacaya li Isa Almasi , sababu uito Allahu Taa̒ala longohi mai tuoto miliki-Lio toli mongoli , deu̒ito-yito Rohu-Lio upilo danti-Lio mai .
49001014	Rohu boi-boitolo u pongaku deu̒ ito mamololimo wolo u mapilo danti mai lo Allahu Taa̒ala to umati-Lio . Utie moo̒ yakini olanto deu̒ Allahu Taa̒ala mamopo lopato umati-Lio . Ilopujialo mola Allahu Taa̒ala sababu ololai-I̒o !
49001015	Sababu uito , anggadu watia loo̒dungohe deu̒ timongoli palacaya li Isa Eeya , wau timongoli motolia̒ngo ngoa̒amila umati lo Allahu Taa̒ala ,
49001016	watia diila obunto-buntolio helo sukuru mola ode Allahu Taa̒ala tomimbihu olimongoli . Laito watia hemo langgulo tangguli mongoli tou̒ watia modua̒ .
49001017	Watia lomolohone mola alihu Allahu Taa̒ala Eeyanto Isa Almasi , ti Paapa tamolaio̒ , mongohi Rohu-Lio olimongoli . Rohu boito mamopowali olimongoli molinepo , wau mamopo ilaalo mai Allahu Taa̒ala olimongoli tilinggula timongoli mototaa-Lio .
49001018	Watia lomolohone mola alihu Allahu Taa̒ala momuo̒ pikiilangi limongoli tilinggula mowali mobango ; alihu timongoli mongalati wolo u mowali halapuo limongoli monto Allahu Taa̒ala tamotianga olimongoli . Olo alihu otaawa mao̒ limongoli donggo boli daatalio babaa-lakatiyalo u mopiohe upilo dapato Allahu Taa̒ala ode umati-Lio ;
49001019	wau donggo boli polutui̒o Allahu Taa̒ala helo kalaja wolo polupolu kawasa todelomo olanto tapalacaya . Kawasa lo Allahu Taa̒ala boito tutuuwauwa debo odelo kawasa upolu-polutuo̒ ,
49001020	u pilomake-Lio tou̒ luli lopo tumulai li Almasi lonto opopate wau longohi o-Lio huhuloa̒a lebe lolaio̒ daa̒ pee̒-pee̒enta wolo Allahu Taa̒ala tosologa .
49001021	Huhuloa̒a li Almasi boito lebe lolaia̒ daa̒ wolo huhuloa̒a lou̒ ngoa̒amila pomalenta , ngoa̒amila takawasa , ngoa̒amila tau̒wa , ngoa̒amila mongo tuani wau boli tatoonu tamai lohia-Lio huhuloa̒a u lailaia̒ ; mopio tatumu-tumulo tojamani botie meaalo tatumu-tumulo tojamani umamei dungga mai ,
49001022	Allahu Taa̒ala lopo taa̒luku mao̒ ngoa̒amilalo to walungo okokawasa li Almasi , wau lohudu li Almasi ode jamaa̒ odelo tau̒wa lo totoonulalo u hitua-tuawua .
49001023	Jamaa̒ yito batanga li Almasi , ngoa̒amilalo pilo wimumuto lo Allahu Taa̒ala ngoa̒amilalo tamopo wimumuto totoonulalo u hitua-tuawua penu boli tou̒toonu olo .
49002001	Muloololio mai timongoli yilate odelo dudelo lorohu sababu timongoli odusa wau lolambanga papaa-lentawalo Allahu Taa̒ala .
49002002	Tou̒ boito timongoli lodudua̒ wuwuu-uduwaalo dunia botie ; boliilio mao̒ timongoli lodungohe takawa-kawasa tobangio daa̒ , deu̒ito-yito rohu u botia motolo kawasa hilaa lotau-tauwalo tadiila modungohe to Allahu Taa̒ala .
49002003	Muloololio mai ito ngoa̒amila tutuuwauwa olo woli mongolio ; ito tumutumulo lodudua̒ pii̒li lo manusiaanto wau helohutu wolo uloo̒ sanangi batanga wau pikiilanginto . Tou̒ boito ito yito tahe ilotuhata muluka lo Allahu Taa̒ala olo , tutuuwauwa debo odelo tau-tauwalo wewo .
49002004	Bo donggo boli udaa̒alio omuura hilaa lo Allahu Taa̒ala ! Tio odito momonu mai olanto ,
49002005	tilinggula tou̒ ito donggo hipatea delo dudelo lorohu sababu totoonulalo totalanto , Tio luli lopotumulai olanto pee̒-pee̒enta woli Almasi . Oditolio , bo sababu opopiohu hilaa lo Allahu Taa̒ala wambai̒o , timongoli piloa̒ahu-Lio .
49002006	Sababu ito lotituwau woli Isa Almasi , Allahu Taa̒ala muli mopo-tumulai olanto pee̒-pee̒enta wo-Lio , alihu ito momalenta olo pee̒-pee̒enta wo-Lio todelomo sologa .
49002007	Allahu Taa̒ala mohutu uito alihu tojamani u mamei dungga , manusia mowali moo̒onto donggo boli udaa̒alio ponu lo Allahu Taa̒ala . Ponu boito pilo ilaalo lo Allahu Taa̒ala loli opopiohu hilaa-Lio olanto lotimbulude li Isa Almasi .
49002008	Allahu Taa̒ala momonu olimongoli , uito sababuulio Tio mopoa̒ahu olimongoli sababu timongoli palacaya li Isa . Oa̒ahu limongoli boito diila tilapulo tolopani limongoli lohihilao . Uito yito wowohi lo Allahu Taa̒ala . Oditolio , diaaluo penu boli ngota mao̒ tamowali moti sombongi lo batangalio tomimbihu sua̒li boito .
49002009	
49002010	Ito yito pilowali lo Allahu Taa̒ala , wau lotimbulude li Isa Almasi , Allahu Taa̒ala lopoo̒piohu mai olanto alihu ito mohutu mao̒ susuu-aliyaalo u mopiohe umaa pilohetu-Lio olanto .
49002011	Mongo wutato tadiila taulo Yahudi ! Eelai mola owowoluwoa limongoli tou̒ muloololio mai : Timongoli iluntelio " taa diila otuuna " , lo taulo Yahudi talongaku batangalio matiluuna ( makusudulio tamaa loo̒tapu mao̒ tuoto upilohutu lomanusia tobatanga limongolio ) .
49002012	Tou̒ boito timongoli diila lotituwau woli Almasi , timongoli yito tau deli tadiila leituwoto umati tilulaoto Allahu Taa̒ala . Timongoli diila leituwoto tobuuhuta lo daantia upilohutu lo Allahu Taa̒ala wolo umati-Lio . Timongoli tumutumulo todelomo dunia botie lou̒ dia halapani wau lou̒ dia Allahu Taa̒ala .
49002013	Bo botia , sababu timongoli malo tituwau woli Isa Almasi , timongoli tou̒ muloololio mai walawalahu , mapilopo dudulo lo opopate li Almasi .
49002014	Sababu ti Almasi lohihilao yito talo podame olanto . Tio helo potuwau tau-tauwalo Yahudi wau tau-tauwalo diila Yahudi lowali bangusa tuwau . Dingingo uloo̒ walahe towolota limongolio , deu̒ito-yito polomuusua , maa ilantulu li Almasi lou̒ lopo bake batanga-Lio lohihilao .
49002015	Butoo̒ agama lo Yahudi wolo papaa-lentawalo wau wuwuu-udulio mailuluto li Almasi alihu dulo bangusa boito mowali ngobangusa manusia bohu , talo tituwau wo-Lio . Wolo pohuli boitolo ti Almasi lopowoluo mai polodame .
49002016	Wolo opopate-Lio tosalipu , ti Almasi lopotuwau dulo bangusa boito , wau lopodame olimongolio wolo Allahu Taa̒ala , tilinggula yiloolilo polomuusua boito .
49002017	Uito sababuulio ti Almasi dungga-dungga mai u lopohabari Habari Mopiohe pasali lo polodame boito olimongoli ; mopio toli mongoli tadiila taulo Yahudi tamuloololio mai wala-walahe monto Allahu Taa̒ala , meaalo taulo Yahudi tamodudulo to Allahu Taa̒ala .
49002018	Wolo lotimbulude li Almasi , ito ngoa̒amila -- mopio taulo Yahudi meaalo tadiila Yahudi -- wolo Rohullah u tuwau mowali modudulo odeli Paapa .
49002019	Sababu uito , timongoli diilalo leituwoto tau deli meaalo taulo bulemengio . Timongoli botia yito pee̒-pee̒enta waito umati lo Allahu Taa̒ala . Timongoli yito popoo-ngawaa̒alo ngaalaa̒ lo Allahu Taa̒ala .
49002020	Timongoli olo bilongulio toitaato wumbato u pilodutu lomongo rasulu wau mongo nabi woli Isa Almasi odelo botu ulaba-labaalo mopiohu .
49002021	Tiolo tamopo woludu ngoa̒amila hudungu boito mowali Bele lo Allahu Taa̒ala u tolomodu duo̒lo Eeya .
49002022	Sababu tumutumulo motituwau woli Almasi , timongoli olo donggo hebongulolo pee̒-pee̒enta wolo tau-tauwalo wewo mowali bele ngowale duo̒lo Allahu Taa̒ala ; teto Allahu Taa̒ala motibiluloa̒ wolo Rohu-Lio .
49003001	Uito sababuulio watia , Paulus , tilutupalio sababu ti Isa Almasi ode polohuna daa̒ limongoli tadiila taulo Yahudi .
49003002	Tantu timongoli maloo̒ dungohe deu̒ Allahu Taa̒ala , sababu opopiohu hilaa-Lio , malongohi mai olaatia tuugasi botie domi polohuna daa̒ limongoli .
49003003	Allahu Taa̒ala lomuo̒ hitua-tuawua u milakusudu hetuuo̒lo lanjana-Lio wau piloo̒taa-Lio mai olaatia . ( Tomimbihu sua̒li botie matiluladei lowatia toitaato wolo limbu-limbuo̒ ,
49003004	wau wonu timongoli mopobaca mao̒ , timongoli mamongalati hitua-tuawua u milakusudu hetuuo̒lo tomimbihu li Almasi debo odelo watia longalati mao̒ ) .
49003005	Muloololio mai hitua-tuawua u milakusudu hetuuo̒lo boito diila pee̒enta mao̒ piloo̒taa tomanusia , bo botia Rohullah malopo ilaalo mai tomongo rasulu wau mongo nabi-Lio .
49003006	Hitua-tuawua u milakusudu hetuuo̒lo boito yito utie : motimbulude to Habari Mopiohe boito , tadiila taulo Yahudi modudua̒ moo̒laasa totoonulalo balakati lo Allahu Taa̒ala u muloololio mai pilohetu bo ode taulo Yahudi . Tau-tauwalo diila taulo Yahudi malowali pongawaa̒ lobatanga u tutuuwauwa , wau lodudua̒ lololimo wolo upilo danti mai lo Allahu Taa̒ala lotimbulude li Isa Almasi .
49003007	Allahu Taa̒ala longohi mai olaatia ponu -- deu̒ito-yito tuugasi -- u mopololadu Habari Mopiohe boito . Tilolimo lowatia ponu boito lotimbulude tokawasa lo Allahu Taa̒ala u kalakalaja todelomo batanga lowatia .
49003008	Towolota lou̒ ngoa̒amila umati lo Allahu Taa̒ala , wawaatiyalo talaba-labaalo hina . Bo penu odito Allahu Taa̒ala longohi mai olaatia ponu botie : tuugasi u mopohabari totau-tauwalo tadiila taulo Yahudi Habari Mopiohe tomimbihu okokaya li Almasi udiila opulitio ;
49003009	wau olo alihu motimbuludei olaatia ngoa̒amila tau motota mao̒ woloolo mola Allahu Taa̒ala , Talopowali ngoilanggubu aalamu botie , moponao̒ lanjana-Lio u anggadu muloololio mai daa̒ hitua-tuawua u milakusudu hetuuo̒lo duo̒lo dunia .
49003010	Makusudu lo Allahu Taa̒ala yito alihu botia , motimbuludei tojamaa̒ , ngoa̒amila tahidihima kawasa todulente motota otinepo Allahu Taa̒ala todelomo tilolahepe modeliilio .
49003011	Allahu Taa̒ala lohutu mai uito lotuuu̒de wolo lanjana-Lio u ohiheo-hiheolo mao̒ , upilo ponao̒-Lio lotimbulude li Isa Almasi Eeyanto .
49003012	Lou̒ palacaya li Almasi wau sababu lotituwau wo-Lio ito loo̒tapu ololopato u motahude Allahu Taa̒ala wolo opopalacaya lealeaatulo mao̒ .
49003013	Sababu uito , hihiile lowatia yito : diila mao̒ polawalo tomimbihu wolo u dilutola lowatia sababu timongoli , sababu ngoa̒amilalo boito yito duo̒lo opopiohu limongoli .
49003014	Masababu uitolo watia loti bonggohuu̒ mola totalu li Paapa .
49003015	Monto o-Lioolo timii̒du ngaalaa̒ tosologa wau todunia mololimo tolomodu pii̒lii-Lio .
49003016	Watia modua̒ mola bolo potala Allahu Taa̒ala talaba-labaalo lailaio̒ motuhatawa u mopoo̒ lotolo hilaa limongoli wolo Rohu-Lio .
49003017	Pohileaalo dua̒ sababu timongoli palacaya li Almasi , ti Almasi motibiluloa̒ todelomo hilaa limongoli , wau tutumuli mongoli pilopo daasali wau kiluwasa lo tolia̒ngo .
49003018	Watia mohile dua̒ bolo potala pee̒-pee̒enta wolo ngoa̒amila umati lo Allahu Taa̒ala , timongoli moo̒ tonea̒a deu̒ donggo boli luasilio wau hayai̒o wau langgatio wau delomio ponu li Almasi , u wolo aakali lomanusia diila opahamua modelo-delomolo mao̒ .
49003019	Pohileaala dua̒ timongoli motota ponu li Almasi boito , tilinggula timongoli mopolu lopii̒li lo Allahu Taa̒ala u ngoa̒amilalo wimu-wimumuto .
49003020	Wolo kawasa lo Allahu Taa̒ala u moo̒lohe mokalaja todelomo batanganto , Allahu Taa̒ala mowali mohutu mai lebe dadaata daa̒ lou̒ wolo umowali pohilento mola meaalo pikiiliyolo .
49003021	Wajibulio Allahu Taa̒ala polaio̒olo wawaalia mola todelomo jamaa̒ , motimbulude li Isa Almasi . Ilopujialo mola Allahu Taa̒ala ohiheo-hiheolo mao̒ ! Amin .
49004001	Uito sababuulio watia -- tau ngota lotutupa , tau̒ tataahangi sababu hemomaya to Eeya -- mohile lou̒ tio̒otutua olimongoli : poti tumulolo motuuu̒de wolo huhuloa̒a limongoli debo odelo taamaa tiliyango Allahu Taa̒ala .
49004002	Mamusi timongoli laito motidupapa lohilao , molumboyoto , wau sabali . Pobilohe mao̒ tolia̒ngi mongoli lou̒ momantu ngota timongota .
49004003	Potolo panilo tio̒otutua tumumula wolo dame alihu otuuwau u pilowali mai lo Rohullah debo taataalo .
49004004	Bo woluo batanga tuwau , wau Rohu tuwau . Odito olo timongoli tiliyango duo̒lo tuwau halapani u tutuuwauwa .
49004005	Bo woluo tuwau Eeya , tuwau iimani , tuwau popolihua ,
49004006	wau tuwau Allahu Taa̒ala , talowali ti Paapa lotaa ngoa̒amila . Tiolo Eeya ngoilanggubu aalamu , tahelo kalaja lotimbulude tou̒ ngoa̒amilalo , wau okawasa todelomo ngoa̒amilalo .
49004007	Ito ngota-ngota lololimo tuwaulio lo wowohi lodudua̒ wolo uilohi mai li Almasi .
49004008	To delomo Kitabi tulatulade , " Tou̒ Tio mobotula mola ode tambati u molanggato daa̒ , Tio modelo dadaata tawalo ; wau Tio mongohi totoonulalo wowohi tomanusia . "
49004009	Naa , wonu loi̒loi̒ya " Tio lobotulo " boliilio mao̒ tou̒ bohu-bohulio Tio malo tuhutai demola tambati u wopa-wopaalo mao̒ todunia botie .
49004010	Wau Tio tamalo tuhutai boito , Tiolo olo talo botula demola tambati ulebe molanggato daa̒ monto ngoa̒amila hulungo tilinggula ngoilanggubu aalamu ilotuanga lo ilowoluwoa-Lio .
49004011	Tiolo " talongohi mai totoonulalo wowohi tomanusia " ; ngotayadu piludu-I̒o lowali rasulu , tawewo lowali nabi ; tawewolio poli lowali Tamo pohabaria Habari Mopiohe boito , wau tawewo poli piludu-I̒o lowali guguu-ruwaalo wau tamolaalawa jamaa̒ .
49004012	Utie pilohutu-Lio alihu umati lo Allahu Taa̒ala powimumutola lou̒ lealeaatulo mao̒ alihu mowali momaya to Eeya wau momongu batanga li Almasi .
49004013	Lou̒ odito ito ngoa̒amila mowali tuwau sababu iimani u tutuuwauwa wau huhaama u tutuuwauwa tomimbihu Walao̒ Allahu Taa̒ala . Wau ito mowali tau-tauwalo tamoontapo u hihii-heolio mao̒ helebe oduhenga mola ngoa̒amilalo wimu-wimumuto debo odelo ti Almasi .
49004014	Yi ito diilalo mowali mongo walao̒ tahepo bale-baleangio wau heo̒ delo-delowalio odito mota odia mai lo pongaajali u hidala-dalaala lotahi o aakalia dadaata u moleeto . Timongolio hemopoo̒ lapala tau wolo yimbulo u hidala-dalaala limongolio .
49004015	Diila ! Bolii̒o mao̒ ito musi mopo biloheo̒ susuu-aliyaalo u otutu wolo hilaa ulealeaatu motolia̒ngo , tilinggula todelomo totoonulalo sua̒li ito hihii-heolio mao̒ helebe mowali mola wimu-wimumuto ngoa̒amilalo debo odelo ti Almasi talowali tau̒wanto .
49004016	To walungo lo totau̒wa-Lio , ngoa̒amila pongawaa̒ lobatanga boito leisusungi mopiohe , wau tinggai pilopo wumbutio lotimii̒du leleetualio . Wau wonu timii̒du pongawaa̒ boito mokalaja debo odelo u patutilio , yi ngoilanggubu batanga boito mamobutu mowali leidaa̒ wau molotolo moli tolia̒ngo .
49004017	Sababu uito domi tanggulo Eeya , uti-utieelo u mapolele wau popidudutai lowatia : diilalo potitumulo debo odelo tau-tauwalo tadiila hitootawa to Allahu Taa̒ala , wau momikiilangi udia-diaaluo mao̒ .
49004018	Pikiilangi limongolio malo dio̒lomo . Timongolio diila motota lo tutumulo uilohi mai lo Allahu Taa̒ala , sababu timongolio sama-samaata diila o pongotota wolo-wolo pasali lo Allahu Taa̒ala . Timongolio odito , sababu baa̒ngiyolo .
49004019	Timongolio madiilalo owoolito , tilinggula timongolio helo dudua̒ totoonulalo ilohilao moo̒ohuu̒ limongolio , wau tumutumulo huloto lodudua̒ totoonulalo otohilaa lohilao .
49004020	Boti Isa Almasi tao̒taawa limongoli diila odito !
49004021	Timongoli malo dungohe tomimbihu o-Lio ! Wau odelo tahidudua̒ o-Lio , timongoli mai̒laajali olo pasali pii̒li lo Allahu Taa̒ala u woluo to o-Lio !
49004022	Sababu uito yinggila mao̒ manusia deedelo wolo pohuli tutumulo deedelo udonggo herusaalio lou̒ totoonulalo ilohilaalio umopo lapalo .
49004023	Pikiilangi wau hilaa limongoli mamusi pobohuwalo ngoa̒amilalo .
49004024	Mamusi timongoli tumumulo odelo manusia bohu u pilowali modudua̒ gambali lo Allahu Taa̒ala ; deu̒ito-yito wolo pii̒li u otutu , motulidu wau mantali .
49004025	Sababu uito Mongo wutato ngoa̒amilalo , diilalo pohimbulo . Potiwalilo juujulu ode ngota timongotalio , sababu ito ngoa̒amila yito tutuuwauwa pongawaa̒ lobatanga li Almasi .
49004026	Wonu timongoli moingo , diila mao̒ polulia oyiyingo boito moo̒sababu olimongoli odusa . Diila mao̒ poingo ngotupa lodulahu .
49004027	Alihu Ibilisi diila ohiyango .
49004028	Taa u biaasa motao̒ musi mohuheli motao̒ . Bolii̒o mao̒ tio musi mokalaja alihu moo̒tapu rijiki wolo hilaa motulidu wau moo̒ tulungi tahi odiaaluwoa .
49004029	Wonu timongoli mobisala , diila mao̒ pomake tataa-heyaalo u kootolo . Pomakea mao̒ wambai̒o tataa-heyaalo umopo dulungo wau u motulungi taa wewo . Tataa-heyaalo debo odelo uito mamoo̒ toduo mai u mopiohu titau-tauwalo tamo dungoheo̒ .
49004030	Diila mao̒ posuukalia hilaa lo Rohullah . Timongoli masilaaha-Lio wolo Rohu , lowali miliki lo Allahu Taa̒ala . Rohu boito olo debo odelo pongaku deu̒ Dulahu Polobebasi mamei dungga mai ode limongoli .
49004031	Yinggila mao̒ totoonulalo umoo̒ ngongoto hilao ; niyati wau moingo . Diilalo potiwati-watio̒ wau momua-muayo . Diilalo powoluwoa pongolaasa umolonuo̒ meaalo pongolaasa wewolio debo odelo uito .
49004032	Bolii̒o mao̒ , mamusi timongoli o hilao u mopiohe wau modehu hilao ode ngota-timongota , wau mongaa-ngambungua tutuuwauwa debo odelo Allahu Taa̒ala olo longambungu mai olimongoli lotimbulude li Almasi .
49005001	Timongoli yito mongo walao̒ Allahu Taa̒ala tapilonu-Lio , sababu uito timongoli musi motolopani modudua̒ obaaya lo Allahu Taa̒ala .
49005002	Tutumuli mongoli mamusi napasiyalo wolo tolia̒ngo , debo odelo ti Almasi olo lomonu olanto . Tio lopo bake batanga-Lio olanto , odelo tuwaulio lodewo umoonu wau moo̒sanangi hilaa lo Allahu Taa̒ala .
49005003	Timongoli yito umati lo Allahu Taa̒ala . Sababu uito totoonulalo huhutu u huloto wau diila paatuti , meaalo olanggamu diila paatutilio woluo tohungi mongoli . Diila bolo taa wewo o alaasani u moloi̒ya deu̒ timongoli helohutu susuu-aliyaalo odelo uito .
49005004	Diila paatuti olo olimongoli moloi̒ya tataa-heyaalo u kootolo , u huloto wau udiila paatuti . Bolii̒o mao̒ mamusi timongoli molapali mola sukuru ode Allahu Taa̒ala .
49005005	Poo̒tuota mao̒ tio̒otutua : taa u opii̒li huloto , meaalo diila paatuti , meaalo langgamu ( pii̒li debo odelo uito tutuuwauwa wambai̒o lou̒ molubo balaahala ) , tau boito diila mowali pongawaa̒ umati tapilalenta li Almasi wau Allahu Taa̒ala .
49005006	Diila mao̒ timongoli o aakalia lo loloo-iyaalo utoongi . Sababu susuu-aliyaalo botieelo u mopotoodei muluka lo Allahu Taa̒ala totau-tauwalo tadiila hidungohe o-Lio .
49005007	Oditolio , diila mao̒ pohumbuta sama-samaata wolo tau-tauwalo debo odelo uito .
49005008	Timongoli lohihilao mulooloalio todelomo dio̒lomo . Botia timongoli malowali umati lo Eeya , oditolio timongoli woluo todelomo mobaango . Masababu uito timongoli musi tumumulo todelomo mobaango .
49005009	Sababu monto mobaango boitolo mobutu mai totoonulalo huhutu umopiohe hidala-dalaala , aadili wau tuulusi to bibilohu Allahu Taa̒ala .
49005010	Potolo panilo u motota mao̒ wolo umoo̒ sanangi hilaa lo Eeya .
49005011	Diila mao̒ pohutua totoonulalo huhutu udiila ohuna u hepohutuo lotau-tauwalo tahitumula todelomo dio̒lomo . Bolii̒o mao̒ mamusi tio̒otutua yinggila mao̒ limongoli susuu-aliyaalo debo odelo uito . (
49005012	Sababu susuu-aliyaalo u pohutuo limongolio wolo tuua̒ao̒-tuua̒ao̒ boito , u bisalaalo olo maloo̒olito . )
49005013	Totoonulalo hitua-tuawua u tinelalo todelomo mobaango , mao̒ontonga wolo mopatato .
49005014	Sababu ngoa̒amila u mowali oontonga wolo mopatato , deu̒ito-yito mobaango . Uitolo sababuulio loi̒loi̒ya " Pobongulo , wuu yio̒ tatuutuluhu , wau pobongulo monto opopate ! Ti Almasi mamotinelai toitaatumu . "
49005015	Sababu uito , poo̒tuota mao̒ tio̒otutua dudelo tutumuli mongoli . Diila mao̒ potitumulo debo odelo tau-tauwalo tahi hulode , poti tumuloolo debo odelo tau-tauwalo molinepo .
49005016	Pohunawa mao̒ lou̒ tio̒otutua timii̒du hiango uwoluo toli mongoli , sababu maasa botie yito maasa u moleeto .
49005017	Diila mao̒ potihulodu , bo tuletea mao̒ wolo u otohilaa lo Eeya .
49005018	Diila mao̒ potihuwoo̒ lo angguru timongoli , sababu uito mamoo̒luusa olimongoli . Bolii̒o mao̒ , mamusi timongoli kiluwaasa lo Rohullah .
49005019	Pomakea mao̒ tataa-heyaalo monto Jaburu , lahu puji poloi̒laalo momuji wau lahu lorohu , todelomo bibii-salawaalo limongoli . Mamusi timongoli wolo hilaa meengahe mopolahu mola puji poloi̒laalo momuji ode Eeya .
49005020	Mololaita wau tomimbihu penu boli wolo olo , mamusi timongoli molapali mola oduo̒lo ode Allahu Taa̒ala ti Paapa , to tangguli Isa Almasi Eeyaanto .
49005021	U mohulumati li Almasi , paatutilio timongoli taa̒luku ngota timongota .
49005022	Dile taabua , tuu̒dio motaa̒luku todile talolai limongoli , tutuuwauwa debo odelo to Eeya .
49005023	Sababu dile talolai yito tau̒wa todilelio , tutuuwauwa debo odelo toli Almasi olo talowali tau̒wa tojamaa̒ wau Tio lohihilaolo olo Olongia Tamoo-poa̒ahua duo̒lo jamaa̒ talowali batanga-Lio .
49005024	Tutuuwauwa debo odelo jamaa̒ olo taa̒luku toli Almasi , odito olo todelomo ngoa̒amila sua̒li dile taabua musi taa̒luku todilelio .
49005025	Wuu dile talolai , tolia̒ngi mao̒ dilemu , tutuuwauwa debo odelo ti Almasi momonu jamaa̒ wau lopo bake batanga-Lio ode jamaa̒ boito .
49005026	Ti Almasi lohutu mai uito alihu Tio moo̒ pobelesi jamaa̒ boito wolo pongaajali-Lio wau moli taluhu popolihu , alihu lapatao̒ uito Tio mowali wuduo-Lio ode Allahu Taa̒ala .
49005027	Lou̒ odito ti Almasi mohutu jamaa̒ boito tihutihula wolo lailaio̒ wau belesi totalu-Lio , diila oa̒aibu meaalo wentea̒ penu boli loolo .
49005028	Odito olo dile talolai musi motolia̒ngo dilelio debo odelo tio motolia̒ngo batangalio lohihilao . (
49005029	Diila pee̒enta mao̒ woluo taa u molonuo̒ batangalio lohihilao . Bolii̒o mao̒ , tio molaala wau modaha olio debo odelo ti Almasi olo molaala jamaa̒-Lio .
49005030	Otaawanto uito , sababu ito yito popoo-ngawaa̒alo batanga li Almasi . )
49005031	Todelomo Kitabi tulatulade , " Sababu uito talolai̒ ngota mamololaa mao̒ tiilo wau tiyamolio u motituwau wolo dilelio , wau duduulotalo mamowali tuwau . "
49005032	Ayati boito wanto-wantohe boliilio u modelomo . Wau poa̒ayito mao̒ lowatia uito wolo wumbuta wolota li Almasi wau jamaa̒ .
49005033	Bo ayati boito o wumbutio olo woli mongoli : Mamusi timii̒du dile talolai motolia̒ngo dilelio debo odelo tio motolia̒ngo batangalio lohihilao wau mamusi timii̒du dile taabua motolopani u mohulumati dilelio .
49006001	Tau̒kekeei̒ ! Odelo muri li Almasi , dungohi mao̒ mongo dulaa̒amu , sababu uitolo upaatuti pohutuwolo .
49006002	" Hulumatia mao̒ tiyamamu wau tiilamu " uito yito palenta bohulio monto Allahu Taa̒ala wolo danti ,
49006003	deu̒ito-yito : " Alihu yio̒ sanangi tutu wau hayahaya tutumulumu todunia . "
49006004	Mongo wutato tamowali tiyamo ! Diila mao̒ pohutuo mongo walau̒mu odito rupalio tilinggula timongolio mowali moingo . Bolii̒o mao̒ , pou̒daa̒awa mola timongolio wolo taratibu wau pongaajali lo Eeya .
49006005	Mongo wutato tamowali wato ! Dudui̒ mao̒ palenta lituanimu todunia botie . Pohutua mao̒ uito wolo laasa hulumati boli modungohe wau lou̒ tio̒otutua debo odelo pohutuo mao̒ limongoli toli Almasi lohihilao .
49006006	Diila mao̒ potihutu odito bo tou̒ timongoli he imatowalo , bo u moo̒tapu poloi̒laalo pujio lomanusia . Bo timongoli mamusi mopohutu mao̒ odelo wato li Almasi tadonggo hemodudua̒ otohilaa lo Allahu Taa̒ala wolo lealeaatu lohilao .
49006007	Kalaja u pohutuo limongoli odelo wato boito , mamusi kalajaa mao̒ limongoli wolo hilaa u meengahe debo odelo Eeyaalo tahe bayawa limongoli , wau diila bo manusia .
49006008	Poo̒toloma mao̒ deu̒ timii̒du tau , mopio wato meaalo taa molopato , mamololimo pahala monto Eeya to susuu-aliyaalo u mopiohe upilo hutulio .
49006009	Mongo wutato tamowali tuani ! Mamusi timongoli ohuhaama odito olo ode mongo watomu . Diilalo mao̒ pomakea aa̒an-jamuwaalo . Eelai deu̒ timongoli wau mongo watomu boito , tutuuwauwa otuani ngota , deu̒ito-yito Eeya tatosologa . Tio diila momilohe baya .
49006010	Pulitio mao̒ , mamusi timongoli mowali molotolo wolo olootolo u lotapu limongoli lonto kawasa lo Eeya , sababu timongoli lotituwau wo-Lio .
49006011	Pomakea mao̒ ngoilanggubu pohi wumumuto lo popaatea uilohi mai lo Allahu Taa̒ala olimongoli , alihu timongoli moo̒ tahangi moluwali aa̒a-kaliyaalo u moleeto monto Ibilisi .
49006012	Sababu ito mohipate diila moluwali manusia , bo moluwali ngoa̒amila olootolo lo lalaa-tiyaalo u motolo kawasa jamani u moleeto botie . Ito moluwali olootolo roroo-huwaalo moleeta u motolo kawasa dulente daa̒ .
49006013	Sababu uito , botia , pomakea mao̒ ngoa̒amila pohi wimumuto popaatea lo Allahu Taa̒ala , alihu todulahe u moleeto timongoli mambo moluwali tutuu-huwaalo musu . Wau alihu lapatao̒ timongoli mohipate demola pulitio , timongoli donggo molotolo wau buheli .
49006014	Mamusi timongoli mopoo̒ daha-dahaalo mao̒ . Pomakea mao̒ otatapu wau molotolo hilao duo̒lo Allahu Taa̒ala odelo bintolo wohuta , wau otuulusi odelo boo̒ watemu .
49006015	Mamusi oleela u mopohabari Habari Mopiohe umodelo ode salaamati mowali sapatumu .
49006016	Timii̒du wakutu pomakea mao̒ palacayamu to Eeya odelo tingolo polame ; wolo iimani boito timongoli mowali momate ngoa̒amila walao̒ pana otulu monto Ibilisi .
49006017	Hamawa mao̒ oa̒ahu odelo helemu waja , wau tahuda lo Allahu Taa̒ala odelo wamilo lo Rohullah .
49006018	Pohutuwalo mao̒ ngoa̒amilalo boito sambela modua̒ mola u mei̒ tulungi mai monto Allahu Taa̒ala . To timii̒du ohiyango , podua̒alo odelo woloolo mola Rohullah helodelo olimongoli . Mamusi timongoli laito dapadapato wau diila mao̒ potaa̒luku . Podua̒alo laito duo̒lo umati lo Allahu Taa̒ala .
49006019	Wau dua̒i mola watia olo , alihu towakutu watia mobisala , Allahu Taa̒ala mongohi mai olaatia loi̒ya u tuhata . Wau alihu watia lou̒ buheli mowali mopoo̒taa hitua-tuawua u milakusudu hetuuolo Habari Mopiohe boito .
49006020	Sababu Habari Mopiohe boitolo , watia lowali ngotaalio lo utolia , wau botia woluo todelomo tutupa . Podua̒alo mola alihu watia buheli mobisala pasali lo Habari Moiohe boito , odelo woloolo mola watia musi mobisala .
49006021	Tei Tikhikus , wutatonto wau tamoomayawa taa tatapu wau molotolo hilao todelomo kalaja lo Eeya , mamopoo̒taa mai olimongoli totoonulalo u hitua-tuawua pasali lowatia , alihu otaawa limongoli owowoluwoa lowatia wau kalaja lowatia .
49006022	Uitolo sababuulio watia lolao mai olio odeli mongoli u mopoo̒taa owowoluwoa lamiaatia olimongoli ngoa̒amilalo , alihu moo̒ udaa̒ hilaa limongoli .
49006023	Pohileaala dua̒ Allahu Taa̒ala , wau Eeya Isa Almasi mopoluasi mai ngoa̒amila jamaa̒ u motituwau wau mototoo-lia̒nga wau debo palacaya li Almasi .
49006024	Pohileaala dua̒ Allahu Taa̒ala mobalakati Wutato ngoa̒amila tamo tolia̒ngo Eeyanto Isa Almasi wolo tolia̒ngo udiila mowali mooli . Hulumati lamiaatia , Paulus
50001001	Mongo wutato umati lo Allahu Taa̒ala ngoa̒amilalo tahi biluloa̒awa to Pilipi , wau tamalowali tuwau woli Isa Almasi . Olo mongo wutato tau̒wa wau tamoo-mantua jamaa̒ ! Watia , Paulus , wolei Timotius , mongo wato li Isa Almasi ,
50001002	mohalapu pohileaala dua̒ Allahu Taa̒ala ti Paapanto wau Eeya Isa Almasi mongohi mai balakati wau salaamati olimongoli .
50001003	Timii̒du watia moo̒ eela mola olimongoli , watia hemo lapali mola oduo̒lo ode Allahu Taa̒ala .
50001004	Wau timii̒du watia modua̒ mola to Wutato ngoa̒amilalo , watia hemodua̒ wolo sanangi lohilao .
50001005	Watia helo lapali mola oduo̒lo ode Allahu Taa̒ala sababu anggadu bohulo dulahu dilumutu botia , timongoli malomantu olaatia lopo-loladu Habari Mopiohe lonto Allahu Taa̒ala .
50001006	Allahu Taa̒ala lohihilao talo lumula kalaja u mopiohe boito olimongoli , wau watia yakini Tio mamopo tolonga mola kalaja boito dilumutu aahua todulahee ti Isa Almasi muli meidungga mai .
50001007	Memangi to tambatilio watia o pongolaasa debo odelo uito olimongoli , sababu Wutato ngoa̒amilalo laito modudula to hilaa lowatia . Wau olo sababu timongoli modudua̒ mololimo pee̒-pee̒enta wolaatia , ponu uilohi mai lo Allahu Taa̒ala olaatia ; mopio masaatia botie tou̒ donggo watia todelomo tutupa boli tou̒ watia woluo to bulemengio u mopodulua wau momintengi Habari Mopiohe boito .
50001008	Otaawa lo Allahu Taa̒ala deu̒ watia otutu mooloolo daa̒ olimongoli wolo laasa tolia̒ngo tataabia lohilao monto li Isa Almasi lohihilao .
50001009	Utieelo dua̒ lowatia olimongoli : pohileaala dua̒ timongoli lebe motolia̒ngo Allahu Taa̒ala wau timongotalio wau he oduhenga mola laito pongotota u otutu wau huhaama u molinepo .
50001010	Lou̒ odito otaawa limongoli molulaota wolo ulebe mopiohe daa̒ , wau tutumuli mongoli mamobelesi monto aibu meaalo potulude penu boli wolo wambai̒o todulahee muli podungga mai li Almasi .
50001011	Tutumuli mongoli mamolepata wolo huhutu u otu-otutuulo mao̒ mopiohe u bo mowali pohutuo mao̒ otilapulo li Isa Almasi lohihilao ; yi Allahu Taa̒ala mapolaio̒lo wau piluji boli puji .
50001012	Otohilaa lowatia timongoli motota mao̒ , deu̒ susuu-aliyaalo umalo toduo mai olaatia tumbao̒ loo̒sababu lebe dadaata mao̒ tau lodungohe wau palacaya to Habari Mopiohe boito .
50001013	Akibatilio , ngoa̒amila tamoo-kawalia bele biluloa̒ saaha li olongia wau tau-tauwalo wewolio tokota botie motota deu̒ watia tilutupalio sababu watia hemomaya li Almasi .
50001014	Wau pilo tutupawa olaatia maloo̒ sababu odaata lonto tau-tauwalo Nasara tokota botie lowali lebe yakini poli to Eeya , tilinggula timongolio lebe buheli helo pohabari tahuli lo Allahu Taa̒ala lou̒ diila wohe-wohe .
50001015	Memangi woluo dengolo lota towolota limongolio tahelo pohabari li Almasi sababu mohiihia wau mohuto mohahaamawa , bo tawewolio helo pohabari li Almasi o makusudu u mantali .
50001016	Tau-tauwala botie helohutu uito sababu timongolio motolia̒ngo Allahu Taa̒ala wau olaatia , sababu otaawa limongolio deu̒ Allahu Taa̒ala malo poa̒hu mai olaatia u mopo biloheo̒ deu̒ Habari Mopiohe boito otutu .
50001017	Bo taawewo helo pohabari li Almasi wolo makusudu udiila mopiohe ; timongolio helo pohabari li Almasi wolo makusudu u polohuna daa̒ batanga hihilao . Woleeto boito timongolio hemo halapu u lebe mopoo̒ suusa olaatia todelomo tutupa .
50001018	Bo diila mongola ! Sababu penu boli woloolo mola olo , mopio uito pilohutu wolo makusudu u mantali meaalo wolo makusudu u talatala , bo debo ti Almasi tapilo habarilio olo ; oditolio watia sanangi . Wau watia madebo molaasa odito ,
50001019	sababu otaawa lowatia deu̒ wolo duduu-aawaalo limongoli wau lou̒ bilantua mai lo Rohu li Isa Almasi , watia malopatolio .
50001020	U tio̒otutua otohilaa wau halapuo lowatia yito alihu watia sama-samaata diila bolo dia ohuna todelomo tuugasi lowatia . Bolii̒o mao̒ watia hemo halapu timii̒du saaa̒ti , laba-labaalo mopiohe daa̒ masaatia , watia mowali opii̒li buheli tilinggula wolo jiwa wau batanga lealeaatulo mao̒ lowatia -- mopio watia tumutumulo meaalo watia mate mao̒ -- ti Almasi polaio̒lo .
50001021	Sababu olaatia , dulungo lo tutumulo laatia boti Almasi wambao̒ ! Wau mate boliilio mao̒ untungi .
50001022	Bo wonu wolo tutumulo todunia botie , watia mowali mohutu mao̒ kalaja ulebe ohuna , yi diila otaawa lowatia toonu umusi tulaoto lowatia .
50001023	Watia bilantangalio monto mohu-mohuwalia . Otohilaa daa̒ lowatia mololaa mao̒ dunia botie wau mola motibiluloa̒ woli Almasi , sababu uitolo ulaba-labaalo mopiohu ;
50001024	bo , ode polohuna daa̒ limongoli , deu̒ito-yito lebe mopioheo̒ wonu watia debo bilu-biluloa̒ todunia .
50001025	Watia yakini tosua̒li boito . Uito sababuulio otaawa lowatia deu̒ watia madebo motibiluloa̒ wolo Wutato ngoa̒amilalo , alihu moo̒ tulungi olimongoli mowali helebe molotolo wau helebe sanangi todelomo palacaya to Eeya .
50001026	Sababu uito , wonu watia de mohualingai ode limongoli , timongoli tamalo tituwau woli Isa Almasi maa oa̒alasani lebe dadaata mao̒ poli u molaasa meengahu tobatanga laatia .
50001027	Naa , u polohuna daa̒ botia yito deu̒ timongoli tumumulo motuuu̒de lou̒ wolo u pohile wolo moo̒ohuu̒ lo Habari Mopiohe pasali li Isa Almasi boito . Lou̒ odito , diila otaawa laatia donggo moo̒ dunggaya woli mongoli meaalo diila , watia mamo dungoheo̒ deu̒ timongoli molotolo motituwau wau mohipate pee̒-pee̒enta bo u makusudu tuwau wau tuwau ilohilaa ; deu̒ito-yito to opopalacaya u motuuu̒de wolo Habari Mopiohe monto Allahu Taa̒ala boito .
50001028	Mamusi timongoli laito buheli ; diila mao̒ oohe to tahi potuwalia olimongoli . Lou̒ odito timongoli mopo biloheo̒ deu̒ timongolio tantu mao̒laahe , wau timongoli mamoo̒haama , sababu Allahu Taa̒ala lohihilaolo talo poo̒haama olimongoli .
50001029	Sababu Allahu Taa̒ala malongohi mai ponu olimongoli diila bo u palacaya li Almasi wambao̒ , bo u modutolo olo odeli Almasi .
50001030	Masaatia timongoli olo modudua̒ wolaatia todelomo polohipate u tutuuwauwa ; deu̒ito-yito u pee̒enta iloontonga limongoli hipo hipatea laatia muloololio mai , wau udebo donggo hipo hipatea laatia dilumutu botia , debo odelo umaa ilodungohe limongoli botia .
50002001	Timongoli molotolo , sababu timongoli lotituwau woli Almasi . Wau timongoli iloliyango sababu ti Almasi lomonu olimongoli ! Timongoli dilelo lo Rohullah , wau timongoli olo totoolia̒nga wau lodehu hilao ngota timongota .
50002002	Naa , ntali timongoli tio̒otutua moposanangi mai hilaa lowatia wolo susuu-aliyaalo botie : Poti tumulolo ngohilao wolo tolia̒ngo u tutuuwauwa , wolo pikiilangi u tutuuwauwa wau patuju u tutuuwauwa .
50002003	Diila mao̒ pohutu hitua-tuawua sababu yiluntula lo polohuna daa̒ batanga lohihilao , meaalo u mopo sombongi lobatanga . Bolii̒o mao̒ mamusi timongoli ngota-ngota wolo dupadupapa lohilao monganggapu taawewo lebe mopiohe wolo batanga lohihilao .
50002004	Poo̒tuota mao̒ polohuna daa̒ lotaa wewo ; diila bo polohuna daa̒ batanga lohihilao .
50002005	Mamusi timongoli o himuu̒du debo odelo ti Isa Almasi .
50002006	To dasalilio Tio tutuuwauwa wolo Allahu Taa̒ala , bo Tio diila molaasa deu̒ owowoluwoa-Lio u ilahi boito musi poti bintengia-Lio .
50002007	Bolii̒o mao̒ , yilopa-Tio ngoa̒amilalo lapatao̒ lowali tutuuwauwa debo odelo ngotaalio lowato . Tio lowali debo odelo manusia , wau oontonga tumutumulo debo odelo manusia .
50002008	Tio lotidupapa lobatanga , wau tumutumulo wolo lodungohu to Allahu Taa̒ala dilumutu yilate -- deu̒ito-yito yilate tosalipu .
50002009	Sababu uitolo Allahu Taa̒ala lomudua̒ o-Lio lolai-laio̒olo mao̒ , wau longohi o-Lio okokawasa ulebe udaa̒ mao̒ wolo ngoa̒amila okokawasa uwewo .
50002010	Yi u mohulumati li Isa , ngoa̒amila mahaluku u tosologa , wau u todunia , wau u to walungo dunia mamolubo o-Lio .
50002011	Timongolio ngoa̒amilalo mamomasisi deu̒ ti Isa Almasilo Eeya ; lou̒ odito Allahu Taa̒ala ti Paapa polaio̒lo .
50002012	Sababu uito , Mongo wutato taa otolia̒ngo , odelo woloolo mola timongoli laito modungohe olaatia tou̒ watia donggo tohuungi mongoli , yi lebe-lebelo mao̒ botia tou̒ lalaaminga , mamusi timongoli debo modungohe olaatia . Timongoli mapilo aahu mai lo Allahu Taa̒ala , yi potolo panilo tulusi alihu osalaamati limongoli mowali wimu-wimumuto ngoa̒amilalo . Pohutua mao̒ uito wolo hulumati wau paatuti ode Allahu Taa̒ala ,
50002013	sababu Allahu Taa̒ala lohihilao tamokalaja mai todelomo batanga limongoli u mohutu olimongoli iloheela lohilao mowali mopo sanangi hilaa lo Allahu Taa̒ala .
50002014	Kalajai mao̒ totoonulalo u hitua-tuawua lou̒ diila hili-hilimuta meaalo mohaamawa .
50002015	Lou̒ odito timongoli mopo biloheo̒ deu̒ timongoli yito mongo walao̒ Allahu Taa̒ala tadiila oa̒aibu , tatumu-tumula wolo hilaa tuulusi wau otutu tohuungo lotaa moleeto wau odusa . Wau tou̒ timongoli mopo tunggulao̒ olimongolio habari u mongohi tutumulo , mamusi timongoli mowali ode limongolio debo odelo tinelo u molinelai mopobaango dunia . Wonu timongoli tumumulo debo odelo uito , de woluo alaasani olaatia u molaasa meengahe tomimbihu olimongoli tou̒ ti Isa Almasi muli meidungga mai . Uito bukutilio deu̒ pilo tipaatea lowatia ilohuna wau tolopani lowatia otilapulio .
50002016	
50002017	Tanu watia mapateelio mate-mateelo mao̒ wau duhu laatia mowali debo odelo bake pilopao̒ toitaato lou̒ wolo u pilodewo limongoli ode Allahu Taa̒ala odelo tuoto deu̒ timongoli palacaya to o-Lio . Wonu memangi uito musi odito , watia mosukuru mola tosua̒li boito wau modudua̒ motiwengahe woli mongoli .
50002018	Odito olo patutilio timongoli olo molaasa sanangi wau modudua̒ motiwengahe wolaatia .
50002019	Watia palacaya deu̒ wolo polo tulungi li Isa Eeya , watia hua̒a loo̒lao mai olei Timotius ode limongoli , alihu watia oliyanga lohabari tomimbihu olimongoli .
50002020	Bo tei Timotiusilo tatuwa-tuwaulo taa u ngohilao wolaatia , wau tio̒otutua momikiilangi osanangi tutu limongoli .
50002021	Noa̒aa̒mila tawewolio bo hemo ngulusi polohuna daa̒ batanga lohihilao wambai̒o , diila polohuna daa̒ li Isa Almasi .
50002022	Timongoli lohihilao maloo̒onto bukutilio deu̒ tei Timotius ohuna . Tio malo kalaja tio̒opatea wolaatia u lopololadu Habari Mopiohe lonto Allahu Taa̒ala . Amiaatia duulota debo odelo walao̒ wolo tiyamo wambao̒ .
50002023	Masababu uito , lolamemeta tou̒ ilotaawa lowatia woloolo mola palakala lowatia de mopulitao̒ , watia mamolao olio ode limongoli .
50002024	Watia palacaya deu̒ wolo polo tulungi lo Eeya , watia lohihilao olo diilalo mohiheo mamola mobiilohe woli mongoli olo .
50002025	Tomimbihu wutatonto tei Epaproditus tailao mai limongoli lomantu olaatia , watia molaasa palalu u muli mei̒ walinga mola olio ode limongoli . Tio malohiyo olaatia tokalaja wau polohipate lowatia .
50002026	Tio mooloolo daa̒ to Wutato ngoa̒amilalo , wau tio balisa sababu timongoli maloo̒tapu habari deu̒ tio mongongoto .
50002027	Memangi otutu tio mongongoto tunggula ngopee̒ yilate . Bo Allahu Taa̒ala lomonu olio ; wau diila bo to olio wambao̒ , bo to olaatia olo , alihu watia diilalo lebe suukali mao̒ .
50002028	Uito sababuulio lebe heu̒daa̒ mola olo hilaa lowatia u muli mopoa̒hu olio ode limongoli , alihu timongoli muli meengahe wonu timongoli modunggaya wolio , wau hilaa lowatia olo mowali moduo̒to .
50002029	Oditolio , yimai mao̒ tio wolo hilaa lealeaatu sanangi odelo ngotaalio lowutato ngoi̒imani . Halagai mao̒ ngoa̒amila taa udebo odelo tio .
50002030	Duo̒lo polohuna daa̒ tokalaja li Almasi , tio bolo ngopee̒ yilate ; tio helo podutu nyawalio u longohi tulungi olaatia to tangguli mongoli .
50003001	Pulitio mao̒ , Mongo wutatatuu̒ , mamusi timongoli motiwengahu sababu timongoli malo tituwau wolo Eeya . Watia diila molaasa mobuheto u monguli mai wolo umaa tiluladei lowatia olimongoli tou̒ dipolulio mai ; sababu sua̒li boito mopiohe duo̒lo oa̒ahu limongoli .
50003002	Poo̒daha-dahaalo mao̒ totau-tauwalo tahi pohutua susuu-aliyaalo u moleeto , tau-tauwalo tapaatuti unteelo ' apula ' . Timongolio hipo huntulawa alihu tau-tauwala tunaalo .
50003003	Lebe-lebe pomao̒ itolo tau-tauwalo tamaa lololimo tuuna u tutuulio-tutu , diila timongolio . Ito lolubo Allahu Taa̒ala lou̒ dilelo lo Rohullah lohihilao , wau ito losukuru sababu ito tumutumulo lotituwau woli Almasi Isa . Ito diila lotiwunela tou̒ uu̒upaa-calawalo u osipati lahiri .
50003004	Tutuulio tutu watia mowali motiwunela wambao̒ tou̒ uu̒upaa-calawalo boito . Sababu wonu woluo tahingota-ngotaawa tamolaasa tio o alaasani u motiwunela to upacala u osiipati lahiri , yi watia lebe mao̒ leeto .
50003005	Watia tiluuna tou̒ ou̒mulu walu hui . Watia pilotutulio mai odelo ngotaalio lo Isirai̒lu , lonto suku bangusa Benyamin ; watia taulo Ibrani pulua . Todelomo sua̒li ototaaa̒ti todelomo bubuu-too̒owalo agama lo Yahudi , watia yito pongawaa̒ kaumu lo Parisi .
50003006	Watia tumbao̒ odito osumangati tilunggula watia helo ngalinaya jamaa̒ . Wonu bilohela monto wimbihu Butoo̒ agama lo Yahudi , watia tamopiohe ngota tadiila oa̒aibu .
50003007	Bo sababu ti Almasi , yi ngoa̒amilalo u omoo̒omolu he ilanggapu lowatia odelo tuwaulio umoo̒ pae̒eda , botia lowali tuwaulio umoo̒luhi .
50003008	Diila bo wambao̒ susuu-aliyaalo boito ; bo tumbao̒ totoonulalo u hitua-tuawua he ilanggapu lowatia odelo susuu-aliyaalo u bo moo̒luhi wambai̒o . U mililiki lowatia masaatia botie yito lebe ohalaga : deu̒ito-yito motota li Isa Almasi , Eeyaau̒ . Sababu ti Almasi , yi mailopato lowatia totoonulalo u hitua-tuawua . Ilanggapu lowatia ngoa̒amilalo boito odelo puputo wambao̒ , alihu watia mowali moo̒tapu li Almasi ,
50003009	wau otu-otutuulo mao̒ motituwau wo-Lio . Wumbuta u mopiohe wolo Allahu Taa̒ala diilalo tilolopani laatia lohihilao lou̒ modungohe tobutoo̒ lo agama . Masaatia watia owumbuta u mopiohe wolo Allahu Taa̒ala , sababu watia palacaya li Almasi . Oditolio , wumbuta u mopiohe boito dungga-dungga mai monto Allahu Taa̒ala , patopatoa̒ to palacaya li Isa Almasi .
50003010	Tuwa-tuwaulo u otohilaa lowatia yito alihu watia motota li Almasi , wau moo̒toduo kawasa u mopotumula o-Lio monto opopate . Otohilaa lowatia modudua̒ modutolo wo-Lio wau mowali tutuuwauwa debo odelo Tio todelomo sua̒li lo opopate-Lio .
50003011	Wau watia mohalapu deu̒ watia lohihilao mamuli potumulo-Lio mai monto opopate .
50003012	Watia diila moloi̒ya mai deu̒ watia mai̒lo tilapulo , meaalo malowali loiwimumuto ngoa̒amilalo . Bo watia tulusi wambao̒ hemo tolopani mohama palaseni u pilopo dapato li Isa Almasi . Woleeto boitolo Tio malohama olaatia wau lopowali olaatia miliki-Lio .
50003013	Tantuulo mao̒ , Mongo wutato , watia tutuulio mao̒ diila molaasa deu̒ watia mai̒lo tilapulo loo̒hama palaseni boito . Bo woluo sua̒li tuwau u pohutuo lowatia , deu̒ito-yito watia molipatao̒ wolo uwoluo to wulea laatia wau motolopani tio̒otutua moo̒oma wolo uwoluo totalu .
50003014	Uito sababuulio watia tumeteo̒ tulusi motidulunga ode patuju pulitio umoo̒ toduo ohohaama , deu̒ito-yito tutumulo tosologa ; woleeto boitolo Allahu Taa̒ala lotianga olanto lotimbulude li Isa Almasi .
50003015	Ito ngoa̒amila tamaa loontapo odelo dudelo lorohu , mamusi opii̒li odito . Bo wonu towolota limongoli woluo taa ohuhama wewo , yi Allahu Taa̒ala mamo poo̒patatai olo olimongoli .
50003016	Bo sua̒li botie wajibulio poo̒tuotolo : Ito musi debo tumumulo modudua̒ wuu̒du umaa diludua̒anto dilumutu botia .
50003017	Mongo wutato ngoa̒amilalo ! Dudui̒ mao̒ obaaya lowatia . Amiaatia malongohi mai obaaya u otutu , sababu uito poo̒tuota mao̒ tio̒otutua tahipo dudua̒awa obaaya lamiaatia boito .
50003018	Watia matingga maito helo poo̒taa mai olimongoli , wau botia muli wulio mai lowatia olimongoli wolo hiyo-hiyongo , deu̒ woluo dadaata taa u tutumulio mopoluusa boli lo opopate li Almasi tosalipu .
50003019	Tutumulo lotau-tauwala debo odelo uito pulitio mao̒ mabinasa , sababu ila limongolio yito loduduo̒ ilohilaa lobatanga limongolio lohihilao . Susuu-aliyaalo u moo̒olito tumbao̒ ui-uitolo u hepomangga limongolio ; sababu timongolio bo hemo mikiilangi susuu-aliyaalo u motuhatawa wolo dunia botie wambai̒o .
50003020	Bo ito yito walaga lipu losologa . Montetolo olo Olongia Tamoo-poa̒ahua olanto , Eeya Isa Alamasi , mamei dungga mai . Tiolo taheimaanto lou̒ mooloolo .
50003021	Batanganto u molulupuhu wau mowali moa̒antulu botie , mamowali debo odelo batanga-Lio lohihilao u molaio̒ . Tio mowali mohutu mai uito sababu Tio motolo miliki kawasa umopo taa̒luku totoonulalo u hitua-tuawaua .
50004001	Sababu uito , Mongo wutatuu̒ tatolia̒ngo , odi-odieelo mola wajibulio timongoli tumumulo wolo tio̒otutua palacaya ode Eeya . Hilaa lowatia mooloolo olimongoli ! Timongolilo tamoo̒ bangga olaatia wau talo eengahe olaatia .
50004002	Wutato ti Euodia wau Wutato ti Sintike ! Pohile lowatia tio̒otutua alihu Wutato ngohilao odelo tau-tauwalo tango iimani .
50004003	Duo̒lo sahabati lowatia taa tatapu wau molotolo hilao , pohile lowatia olo alihu Wutato momantu taabua duulota boito . Timongolio malo kalaja tio̒otutua wolaatia helo pohabari Habari Mopiohe lonto Allahu Taa̒ala ; tutuuwauwa debo odelo tei Klemen wau ngoa̒amila taa wewolio tahemo kalaja pee̒-pee̒enta wolaatia . Tataa-nggulalo limongolio woluo todelomo Kitabi Taa Tumutumulo .
50004004	Pohileaala dua̒ timongoli laito meengahu sababu timongoli matilu mumulo lotituwau wolo Eeya . Pee̒entapo watia moloi̒ya mai : poti wengahulo !
50004005	Mamusi ngoa̒amila tau mowali moo̒onto pii̒limu ohale mopiohu . Sababu diilalo mohiheo Eeya mamei dungga mai .
50004006	Diila polawalo tomimbihu penu boli wolo . Todelomo totoonulalo sua̒li , podua̒alo wau wudua mola hihiilemu ode Allahu Taa̒ala . Wolo palaluo limongoli , poo̒taa mao̒ uito laito ode Allahu Taa̒ala wolo molapali mola oduo̒lo .
50004007	Yi salaamati monto Allahu Taa̒ala udiila pongalo aakali opahamua lomanusia , mamodaha hilaa wau pikiilangi limongoli umalo tituwau woli Isa Almasi .
50004008	Pulitio mao̒ , Mongo wutato , tuangi mola pikiilangi limongoli wolo susuu-aliyaalo u oboliilio , u paatuti pujiolo , deu̒ito-yito susuu-aliyaalo u otutu , uhulu-hulumati , u aadili , mantali , molamahu , wau mopiohe .
50004009	Ponao̒wa mao̒ wolo upilo balajali wau tilolimo limongoli lonto olaatia ; mopio lonto tataa-heyaalo boli lonto totoonulalo huhutu lowatia . Allahu Taa̒ala tapilo butua mai lou̒ salaamati , mawoli mongoli .
50004010	Todelomo tutumulo laatia u lotituwau wolo Eeya , watia molaasa donggo boli sanangi tutu , sababu lapatao̒ odito hiheolio , botia timongoli luli ilohiyango lotolo mikiilangi mola owowoluwoa lowatia . Makusudu lowatia deu̒ diila pitualio timongoli malo lipata olaatia ; timongoli memangi hemo poo̒tuoto olaatia , bo timongoli diila ilohiyango u lopo biloheo̒ .
50004011	Tiloo̒owoli mai lowatia utie diila kalana watia ilodiaa̒ , sababu watia malo balajali lolaasa sanangi lou̒ wolo uwoluo .
50004012	Watia maloo̒laasa tilumumulo ilodiaa̒ sama-samaata , wau olo tilumumulo lou̒ lebe-lebe . Mai̒lotaawa lowatia lahasialio u motaalua lo owowoluwoa u penu boli odelo woloolo mola olo ; mopio owowoluwoa maa̒mulu meaalo owowoluwoa mosikini , mopio owowoluwoa dadaata ngoa̒amilalo meaalo owowoluwoa ilodiaa̒ .
50004013	Wolo kawasa uilohi mai li Almasi odelaatia , watia loo̒toduo mai lotolo u lotaalua wolo totoonulalo owowoluwoa u hidala-dalaala .
50004014	Bo timongoli malo tulungi olaatia todelomo watia usuusa ; wau wolo upilohutu limongoli boito memangi mopiohu .
50004015	Mongo wutato taulo Pilipi ! Otutu otaawa limongoli lohihilao deu̒ tou̒ watia omoo̒omolu lololaa mao̒ Makedonia , tou̒ Habari Mopiohe boito pilo pololadu lowatia ubohulio , timongolilo tuwa-tuwaulo jamaa̒ tahelo mantu olaatia ; timongoli tuwa-tuwaulo talodudua̒ loo̒laasa pae̒eda wau luhilio pee̒-pee̒enta wolaatia .
50004016	Tou̒ watia to Tesalonika wau lei̒bantu , malebe lou̒ pee̒enta timongoli helolao dembulo odelaatia .
50004017	Uito diila oboliilio deu̒ watia bo wambao̒ ohilaa mololimo wowohi . U otohilaa lowatia yito alihu watia mowali moo̒onto titii-lapuwaalo u moduhengo pae̒eda olimongoli .
50004018	Watia malo lolimo ngoa̒amilalo -- tumbao̒ lebe lou̒ motuuheta ! Ngoa̒amila wowohi uilao mai limongoli olaatia , matilolimo lowatia lonto olei Epaproditus . Botia watia mai̒lo woluwoa lo ngoa̒amila upalaluo lowatia . Ngoa̒amila wowohi lonto olimongoli boito yito debo odelo boolo moonu lo bake u pilodewo ode Allahu Taa̒ala wau u tilolimo lo Allahu Taa̒ala wolo hilaa sanangi .
50004019	Allahu Taa̒ala tahe tuboo lowatia , taleta-letaao̒ wolo okokaya todelomo li Isa Almasi , mamo poo̒polu mai totoonulalo upalaluo limongoli .
50004020	Ilopujialo mola Allahu Taa̒ala ti Paapanto ohiheo-hiheolo mao̒ ! Amin .
50004021	Potunggula mao̒ salamu lowatia ode ngoilanggubu umati lo Allahu Taa̒ala talo tituwau woli Isa Almasi . Wau tolimoa mao̒ olo salamu lonto mongo wutato tawoluo pee̒-pee̒enta wolaatia teea .
50004022	Ngoa̒amila umati lo Allahu Taa̒ala tokota botie , laba-labaalo mopiohu timongolio talonto bele biluloa̒ li Kaisari , lolao salamu olimongoli .
50004023	Pohileaala dua̒ Eeya Isa Almasi mobalakati mai Wutato ngoa̒amilalo . Hulumati lamiaatia , Paulus wolei Timotius
51001001	Mongo wutato umati lo Allahu Taa̒ala to Kolose , taa tatapu wau molotolo hilao motituwau woli Almasi !
51001002	Odelo rasulu li Isa Almasi , -- to pilomudua̒ lo Allahu Taa̒ala -- watia , Paulus , pee̒-pee̒enta wolo wutatonto Timotius , momolohone pohileaala dua̒ Allahu Taa̒ala ti Paapanto mongohi mai balakati wau salaamati olimongoli .
51001003	Amiaatia maloo̒ dungohu deu̒ timongoli palacaya li Isa Almasi wau timongoli motolia̒nga ngoa̒amila umati lo Allahu Taa̒ala . Uitolo sababuulio tou̒ amiaatia helodua̒ mola olimongoli , amiaatia laito molapali oduo̒lo ode Allahu Taa̒ala , ti Paapa Eeyanto Isa Almasi .
51001004	
51001005	Timongoli palacaya wau timongoli motolia̒ngo , sababu timongoli hemo tiwunela tou̒ wolo umaa podapato lo Allahu Taa̒ala tosologa olimongoli . Timongoli maloo̒ dungohu pasali losua̒li boito , tou̒ Habari Mopiohe u otutu pilo tunggulai ode limongoli .
51001006	Habari lonto Allahu Taa̒ala lololadulo mola ode ngoilanggubu dunia , wau tutumulo tau tulusi bilalakatia lohabari boito , tutuuwauwa debo odelo tutumuli mongoli bala-balakati tumulalo mai tosaaa̒ti timongoli loo̒dungohe pasali odehu hilaa lo Allahu Taa̒ala wau tio̒otutua lo toloe̒elao̒ .
51001007	Sua̒li boito pilo tunggulai ode Wutato lei Epapras , sahabati taa otolia̒ngo lamiaatia . Tio yito tahemo kalaja duo̒li Isa wau tahemo kalaja ode polohuna daa̒ olanto .
51001008	Lonto o-Liolo amiaatia lodungohe deu̒ wolo kawasa lo Rohullah timongoli lowali lo totoolia̒nga .
51001009	Uitolo sababuulio amiaatia laito helodua̒ mola olimongoli anggadu amiaatia loo̒dungohe tomimbihu olimongoli . Pilolohone lamiaatia ode Allahu Taa̒ala alihu Rohullah mongohi mai tinepo wau huhama tilinggula timongoli motota mao̒ lou̒ wimu-wimumuto ngoa̒amilalo wolo u otohilaa lo Allahu Taa̒ala .
51001010	Lou̒ odito timongoli mowali tumumulo modudua̒ otohilaa lo Allahu Taa̒ala , wau laito moposanangi hilaa-Lio , tilinggula todelomo totoonulalo u hitua-tuawua timongoli moo̒wohi tilapulo to susuu-aliyaalo u mopiohe . Wau pongotota limongoli pasali lo Allahu Taa̒ala olo maa oduhenga mola olo .
51001011	Pohileaala dua̒ wolo kawasa lo Allahu Taa̒ala u udaa̒ , timongoli polootolo-Lio mai tilinggula timongoli mambo modutolo totoonulalo u hitua-tuawua wolo sabali wau sanangi lohilao
51001012	wau wolo lapali oduo̒lo odeli Paapa . Sababu ti Paapa boitolo talohutu mai olimongoli paatuti mololimo wolo upilo dapato lo Allahu Taa̒ala ode umati-Lio todelomo yilaidia-Lio u mobaango .
51001013	Tio malo lopata olanto lonto kawasa u modio̒lomo wau lopo limbata olanto ode delomo bele biluloa̒ saaha li olongia lo Wala-I̒o tapilonu-Lio .
51001014	Lo Wala-I̒o boito ito yilopa-Tio ; boliilio mao̒ duduusaanto maa ilambungu-Lio .
51001015	Ti Almasi yito bayahu u moi̒laalo monto batanga lo Allahu Taa̒ala udiila oontonga ; Ti Almasi yito Walao̒ tamohuhula daa̒ , lebe polohuna daa̒ lotoonula u pilowali mai .
51001016	Sababu lotimbulude o-Liolo Allahu Taa̒ala lopowali totoonulalo u hitua-tuawua tosologa wau toitaato dunia , totoonulalo u hitua-tuawua u oontonga wau udiila oontonga , leituwoto olo ngoa̒amila rohu u okawasa wau u hemo malenta . Ngoilanggubu aalamu botie pilowali-Lio mai lotimbulude li Almasi wau odeli Almasi .
51001017	Tou̒ totoonulalo u hitua-tuawua dipoluo , ti Almasi maleimulo mai woluo . Wau sababu Tiolo olo yi totoonulalo u hitua-tuawua tinggai woluo to tambatilio .
51001018	Tiolo tau̒wa lo batanga-Lio , deu̒ito-yito jamaa̒ , sababu Tiolo pilobutua mai lo tutumulo jamaa̒ boito . Tiolo Walao̒ tamohuhula daa̒ , tabohu-bohulio luli pilotumulai lonto opopate , alihu Tio lohihilao wambao̒ tamowali laba-labaalo polohuna daa̒ lou̒ totoonulalo u hitua-tuawua .
51001019	Allahu Taa̒ala lohihilaolo talo kahandaki alihu totoonulalo hitua-tuawua uwoluo tobatanga lo Allahu Taa̒ala , woluo olo wolo wimu-wimumuto tobatanga lo Wala-I̒o .
51001020	Wau lotimbulude to Walao̒ boito olo Allahu Taa̒ala lolantu mai u lohutu totoonulalo u hitua-tuawua muli mopiiohe wo-Lio -- mopio totoonulalo hitua-tuawua u todunia , boli u tosologa . Allahu Taa̒ala lohutu mai uito lotimbulude to opopate lo Wala-I̒o to ayu salipu .
51001021	Muloololio mai timongoli walawalahe monto Allahu Taa̒ala . Timongoli helo muusu o-Lio sababu pii̒li wau pikiilangi limongoli u moleeto .
51001022	Bo botia , wolo opopate lo Wala-I̒o , Allahu Taa̒ala lohutu mai wumbuta limongoli wo-Lio lowali luli lopiohe . Wolo dudelo boito timongoli lowali dilelo-Lio lotaalua Allahu Taa̒ala todelomo owowoluwoa u mantali , belesi wau diila oa̒abu .
51001023	Bo tantu timongoli debo musi tatapu wau molotolo hilao palacaya wau tihutihula motoheto to opopalacaya limongoli . Diila bolo timongoli mopo lopato harapani u mailohi-Lio mai olimongoli tou̒ timongoli mololimo Habari Mopiohe monto Allahu Taa̒ala . Habari boito mapilo habarilio ode timii̒du tau to ngoilanggubu dunia . Wau woleeto boito olo watia , Paulus , malowali tamoomayawa .
51001024	Botia watia sanangi modutolo ode polohuna daa̒ limongoli . Sababu wolo dudutolo lowawao̒ laatia , watia mopo wimumuto wolo udonggo musi dutola li Almasi ode jamaa̒-Lio , deu̒ito-yito batanga-Lio .
51001025	Allahu Taa̒ala lopoa̒hu olaatia lowali tamoomayawa jamaa̒-Lio u polohuna daa̒ limongoli . Watia musi mopo tunggulo habari lo Allahu Taa̒ala , ngoa̒amilalo ;
51001026	deu̒ito-yito habari u ngotilonggadu hehetu-hetuto lotaunu yilalu mola hetiluo̒ lo Allahu Taa̒ala ode taa ngoa̒amila , bo botia piloi̒laalo mai ode umati-Lio .
51001027	To umati-Lio boito Allahu Taa̒ala ohilaa mopoi̒laalo donggo boli piohio wau udaa̒alio hitua-tuawua u milakusudu tiluu-I̒o boito ode ngoa̒amila umati lomanusia . Hitua-tuawua u milakusudu tiluuo̒ boito yito : ti Almasi woluo todelomo batanga limongoli , ubolilio mao̒ timongoli mamodudua̒ moo̒laasa odudaa̒ lo Allahu Taa̒ala .
51001028	Ti Almasi boitolo tahe pohabario lamiaatia ode timii̒du tau . Amiaatia helo poe̒ela wau longaajali olimongolio ngoa̒amilalo wolo totoonulalo tinepo . Patuju lamiaatia yito alihu timii̒du tau mowali deloolo ode Allahu Taa̒ala , odelo taa u moontapo todelomo susuu-aliyaalo rohu , sababu malo tituwau woli Almasi .
51001029	U mongaato sua̒li boito watia helo kalaja tio̒opatea . Watia helo hipate wolo ngoa̒amila lotolo uilohi mai li Almasi olaatia wau ukala-kalaja todelomo batanga laatia wolo polupolu lokawasa .
51002001	Otohilaa lowatia timongoli motota mao̒ woloolo mola polutuio watia helo hipate ode limongoli wau ode limongolio tato Laodikia wau ngoa̒amila tadiila motota olaatia delo dudelo hihilao .
51002002	Ngoa̒amilalo botie hepilohutu lowatia alihu hilaa limongolio mowali molotolo wau timongolio mototoolia̒nga tilinggula timongolio moa̒ita tutu mowali tuwau . Lou̒ odito timongolio tio̒otutua mongalati boli yakini wau motota hitua-tuawua u milakusudu tiluuo̒ Allahu Taa̒ala , deu̒ito-yito ti Almasi lohihilao .
51002003	Ti Almasilo talomuo̒ totoonulalo tinepo wau pongotota lo Allahu Taa̒ala u muloololio mai tutuuo̒ .
51002004	Poo̒taa mai lowatia utie alihu timongoli diila bolo o aakalia penu boli lotatoonu olo lotaa bo mopiohu totunggilo toli mongoli .
51002005	Sababu eleponu watia molaminga woli mongoli , anggapuwalo deu̒ watia woluo towolota limongoli . Wau watia meengahu moo̒onto olimongoli tuwau lohilao wau palacaya tutu li Almasi .
51002006	Mongo wutato malo lolimo li Isa Almasi odelo Eeya . Sababu uito mamusi timongoli tumumulo motituwau wo-Lio ,
51002007	wau monguwaa̒ta to o-Lio . Mamusi timongoli momongu tutumuli mongoli woli Almasi odelo patoi̒o . Mamusi timongoli lebe palacaya mao̒ li Almasi , modudua̒ wolo u mapilo ngaajali olimongoli . Wau mamusi hilaa limongoli daata-daatalo mao̒ wolo lapali oduo̒lo .
51002008	Mamusi timongoli mopoo̒ daha-dahaalo mao̒ , diila bolo woluo tamoheinga olimongoli wolo totoonulalo palasapa lomanusia udiila ohuna , bo moo̒ lapalo wambai̒o . Totoonulalo palasapa boito diila lonto li Almasi , bo lonto pongotota lomanusia wambao̒ wau lonto roroo-huwaalo ukawa-kawasa todunia .
51002009	Sababu ngoa̒amila watade lo Allahu Taa̒ala bilu-biluloa̒ toli Almasi , deu̒ito-yito to omanusia-Lio .
51002010	Wau kalana tumutumulo lotituwau woli Almasi , timongoli olo yilohia-Lio tutumulo lealeaatulo mao̒ . Sababu ti Almasi yito tau̒wa lo timii̒du rohu u okawasa wau u hemomalenta .
51002011	Sababu lotituwau woli Almasi , timongoli matiluuna , diila wolo tuuna upilohutu lomanusia , bo wolo tuuna u pilohutu li Almasi , talopo lopato olimongoli lonto kawasa lo watade u odusa .
51002012	Sababu tou̒ timongoli yilihualio , timongoli yilobungio pee̒-pee̒enta woli Almasi ; wau wolo popolihu boito olo , timongoli lodudua̒ luli pilotumu-Lio mai pee̒-pee̒enta woli Almasi karana timongoli palacaya tokawasa lo Allahu Taa̒ala tamalo potumulai li Almasi lonto opopate .
51002013	Muloololio mai , timongoli mailate delo dudelo lorohu kalana timongoli odusa , wau kalana timongoli diila tiluuna delo dudelo lahiri . Bo botia Allahu Taa̒ala lopotumulai olimongoli pee̒-pee̒enta woli Almasi . Allahu Taa̒ala malo ngambungu mai totoonulalo dusaanto ,
51002014	wau diila lopomata tuladu lo bilolinto , u longanjamu olanto wolo dadaa-ntiyaalo u mobuheeto . Wolo lopo salipu mao̒ tulade boito to ayu salipu , Allahu Taa̒ala lolulutao̒ ngoa̒amila dau̒wa ode olanto .
51002015	Tosalipu boito ti Almasi helohutu ngoa̒amila roroo-huwaalo u hemomalenta wau okawasa lowali diilalo okawasa . Timongolio pilowali hepo bibiilohe lotaa dadaata tou̒ ti Almasi lodelo olimongolio debo odelo tawalo todelomo nonao̒ lo polemboa̒ tutuuyuta lo ohahama-Lio .
51002016	Sababu uito diila mao̒ polulia tau mopotala olimongoli tomimbihu ua̒alo wau minuumani , meaalo tomimbihu duduu-laheyaalo buka lo agama , meaalo totoonulalo lameyangi hulala bohu , meaalo tomimbihu dulahu Saabati .
51002017	Ngoa̒amilalo boito bo wolilu wambao̒ monto susuu-aliyaalo u mamei dungga mai , bo loi̒laalo lo susuu-aliyaalo boito yito ti Almasi !
51002018	Diila mao̒ polulia batanga limongoli popoluhio lotaa u diila tio̒otutua motidupapa lobatanga wau tamolubo mamaa-lai̒katiyalo . Tau boito batingga wolo pipii-kilangilio tomimbihu dunia wau u tolomodu hemo pomangga-mangga bibii-bibiilohio ,
51002019	tilinggula diilalo motidihu toli Almasi talowali tau̒wa . To walungo tau̒wa li Almasi , ngangaawaa̒lo mao̒ tataalo wau pilo potuwau lotoonula leleetualio , wau mobutu modudua̒ otohilaa lo Allahu Taa̒ala .
51002020	Timongoli mailate pee̒-pee̒enta woli Almasi , wau mailopato lonto roroo-huwaalo ukawa-kawasa aalamu botie . Naa , yilongola timongoli hitumula debo odelo taa donggo kiluwaasa lodunia botie ? Yilongola timongoli taa̒luku tou̒ wuwuu-uduwaalo debo odelo utie ,
51002021	" Diila mao̒ podedeta utie " , " Diila mao̒ polamita uito " , " Diila mao̒ polenggula utie " ?
51002022	Ngoa̒amila wuu̒du boito yito tomimbihu susuu-aliyaalo u odito pomake diilalo ohuna . Uito bo wuu̒du wau totoonulalo pongaajali u pilohutu lomanusia .
51002023	Memangi oontonga mao̒ sua̒li boito molinepo , wolo nasehatilio alihu tau molubo malai̒kati , mopodupapa batanga , wau moposikisa batanga ; bo ngoa̒amilalo boito diila ohuna u mongotongo napusu lomanusia .
51003001	Timongoli maluli pilotumu-lai pee̒-pee̒enta woli Almasi . Sababu uito mamusi timongoli motolopani u moo̒tapu susuu-aliyaalo u tosologa , tou̒toonu ti Isa hemo malenta pee̒-pee̒enta wolo Allahu Taa̒ala .
51003002	Podulunga mao̒ pikiilangi limongoli to susuu-aliyaalo uteto , diila to susuu-aliyaalo u todunia .
51003003	Sababu timongoli mailate , wau tutumuli mongoli tutuuo̒ pee̒-pee̒enta woli Almasi todelomo Allahu Taa̒ala .
51003004	Naa , pobutua mai lo tutumulo tutu limongoli yito ti Almasi wau de wonu Tio oontonga , timongoli olo mamo tibilohe pee̒-pee̒enta wo-Lio todelomo odudaa̒-Lio !
51003005	Sababu uito , pateilo mao̒ totoonulalo otohilaa lodunia u laito mopoo̒suusa batanga limongoli , debo odelo polohuloto , susuu-aliyaalo udiila paatuti , ohilaa moo̒huu̒ , ohilaa u moleeto , wau ololanggamu ( sababu ololanggamu yito tutuuwauwa wolo molubo balaahala ) .
51003006	Susuu-aliyaalo debo odelo uitolo u mopotoodei muluka lo Allahu Taa̒ala totau-tauwalo tadiila hipo dungohe o-Lio .
51003007	Muloololio mai timongoli lohihilao olo hipodudua̒ totoonulalo ilohilaa boito , tou̒ timongoli kiluwasalio .
51003008	Bo botia mamusi timongoli molapi mao̒ susuu-aliyaalo u moleeto monto batanga limongoli : diilalo poingo , meaalo molilau meaalo o pongolaasa molonuo̒ ode taa wewo . Diila mao̒ poluwala sama-samaata monto tunggili mongoli loi̒ya u momuayo meaalo loi̒ya u kootolo .
51003009	Diila mao̒ pohimbulo ngota timongota , sababu tutumulo udeedelo wolo ngoa̒amila watadelio mailinggi limongoli .
51003010	Timongoli botia mailohia-Lio mai tutumula bohu . Timongoli yito manusia bohu , tadonggo hepo bohua-Lio mololaalaaita lo Talopowali mai olio , deu̒ito-yito Allahu Taa̒ala , lodudua̒ rupa-Lio lohihilao . Makusudulio yito alihu timongoli motota lo Allahu Taa̒ala wolo wimu-wimumuto ngoa̒amilalo .
51003011	Odelo akibati leeto boito madiduu̒ ngoa̒amila polo hiihede towolota taulo Yahudi wau diila Yahudi , taa tiluuna wau taa diila tiluuna , diduu̒ polo hiihede towolota lotaa deli wau taa diila oa̒dabu , towolota lowato wau taa lolopato , sababu ti Almasi yito ngoa̒amilalo sama-samaata wau Tio lotituwau woli mongolio ngoa̒amilalo !
51003012	Wutato yito umati lo Allahu Taa̒ala . Allahu Taa̒ala lomonu olimongoli wau lolulaota olimongoli u tolomodu lowali miliki-Lio . Uitolo sababuulio timongoli musi mopo biloheo̒ modehu hilao , timongoli musi ohilaa mopiohe , motidupapa lohilao , molumboyoto lohilao , wau tahangi modutolo .
51003013	Timongoli musi sabali ngota timongota , wau moa̒aa̒mbungua wonu woluo taa oniyati ode taawewo . Eeya wolo hilaa sanangi longambungu olimongoli , oditolio timongoli olo musi mohuto mongambungu ngota timongota .
51003014	Wau ulebe polohuna daa̒ , deu̒ito-yito : Timongoli musi mototoolia̒nga sababu tolia̒ngo boitolo u mopotuwau tutu to Mongo wutato ngoa̒amilalo tilinggula mowali wimu-wimumuto ngoa̒amilalo .
51003015	Mamusi totoonulalo putusani limongoli tantuo mao̒ lo odudame uilohi mai li Almasi todelomo hilaa limongoli . Sababu Allahu Taa̒ala lotianga olimongoli u lowali pongawaa̒ lou̒ ngobatanga , alihu timongoli tumumulo todelomo odudame monto li Almasi boito . Mamusi timongoli mosukuru mola .
51003016	Mamusi totoonulalo pongaajali li Almasi u polupolu lobalakati meitahu ode delomo hilaa limongoli . Mamusi timongoli moa̒aa̒jalia wau tinggai mongohi nasehati wolo molinepo daa̒ . Popolahua mola Jaburu wau puji poloi̒laalo momuji wau lalaahuwala lorohu ; Popolahua mola ode Allahu Taa̒ala wolo pongo laasa sukuru to delomo hilaa limongoli .
51003017	Ngoa̒amila wolo upohutuo meaalo loi̒ya limongoli , mamusi uito pohutuwola wau loi̒yaalo to tangguli Isa Eeya . Posukurulo mola ode Allahu Taa̒ala ti Paapa tou̒ wolo u pilohutu li Isa olimongoli .
51003018	Mongo wutato tamowali dile taabua ! Podungohulo to dilemu , sababu odi-odieelo mola patutilio pii̒limu odelo taulo Nasara .
51003019	Mongo wutato tamowali dile talolai̒ ! Tolia̒ngi mao̒ dilemu . Diila mao̒ banggangai timongolio .
51003020	Mongo walao̒ ! Deu̒ito-yito uwajibu olimongoli odelo taulo Nasara u laito modungohe tomongo dulaa̒mu , sababu ui-uitolo umoo̒ sanangi hilaa lo Allahu Taa̒ala .
51003021	Mongo wutato tamowali tiyamo ! Diila mao̒ pongongoto hilaa lomongo walau̒mu tilinggula timongolio mowali oolia lo halapani .
51003022	Mongo wutato tamowali wato ! Todelomo toonulalo sua̒li , mamusi timongoli modungohe toli tuanimu u todunia botie . Diila mao̒ podungohe to limongolio bo tou̒ timongolio donggo hemongimato olimongoli , sababu timongoli ohilaa pujiolo . Dungohi mao̒ timongolio wolo hilaa u ihilasi , sababu timongoli mohulumati Eeya .
51003023	Penu boli kalaja wolo u wohilio olemu , mamusi kalajai mao̒ limongoli wolo hilaa u lealeaatu , debo odelo Eeyaalo tahe bayawa limongoli , wau diila bo manusia .
51003024	Poo̒toloma mao̒ deu̒ timongoli mamololimo wuupa monto Eeya . Wolo upilopo dapato lo Eeya ode umati-Lio , uitolo u mawohi-Lio mai olemu . Sababu tuani tao̒tutuulio mao̒ donggo hebayawa limongoli yito ti Almasi lohihilao .
51003025	Wau penu boli tatoonu tamohutu totala , mamomanta totoonulalo totalalio boito ; sababu Eeya diila momilohe baya .
51004001	Mongo wutato tamowali tuani ! Mamusi timongoli mopohutu mao̒ mongo wato limongoli lou̒ otutu wau aadili . Poo̒toloma mao̒ deu̒ timongoli olo otuani ngota tosologa .
51004002	Mamusi timongoli modua̒ mola wolo moo̒olohu wau motidapa-dapatolo mao̒ , sambela molapali oduo̒lo ode Allahu Taa̒ala .
51004003	Podua̒alo mola olo ode lamiaatia alihu Allahu Taa̒ala mongohi hiyango u mopiohe olamiaatia umopo loladu habari hitua-hituawua u milakusudu hetuuo̒lo pasali li Almasi . Sababu sua̒li boitolo yi watia masaatia botie woluo todelomo tutupa .
51004004	Podua̒alo mola alihu watia mowali motombangai hitua-tuawua u milakusudu hetuuo̒lo boito lou̒ mopata-patatolo mao̒ odelo woloolo mola patutilio .
51004005	Todelomo wumbuta limongoli wolo tau-tauwalo tadiila palacaya , mamusi timongoli tumumula molinepo wau momake timii̒du hiyangio lou̒ mopio-piohulo mao̒ .
51004006	Mamusi susuu-aliyaalo uiloi̒ya limongoli laito moo̒sanangi wau moo̒heinga . Mamusi otaawa mao̒ limongoli woloolo mola patutilio molameta totoonulalo yiyintu lotau .
51004007	Tei Tikhikus , wutatonto taa otolia̒ngo , mamo poo̒taa mai olimongoli totoonulalo u hitua-tuawua pasali lowatia . Tio tatapu wau molotolo hilao mokalaja pee̒-pee̒enta wolamiaatia duo̒lo Eeya .
51004008	Watia molao mai olio ode limongoli wolo alaasani alihu otaawa limongoli owowoluwoa lamiaatia wau timongoli oliyanga .
51004009	Tei Onesimus mamonao̒ pee̒-pee̒enta wolei Tikhikus ; tio ngotaalio lowaiti mongoli . Tio taa utatapu wau molotolo hilao , wau amiaatia motolia̒ngio . Tio wolei Tikhikus mamo poo̒taa mai olimongoli totoonulalo u hitua-tuawua uilowali totambati lowatia botie .
51004010	Tei Aristarkus , tawoluo todelomo tutupa pee̒-pee̒entaa wolaatia , lolao salamu ode limongoli . Odito olo tei Markusi , walao̒ mohutato wolei Barnabas . ( Timongoli mailaolaa habari u molutulao̒ olio wonu tio monao̒ mai ode limongoli ) .
51004011	Salamu olo lonto olei Isa tailunte Yustus olo . Lonto tau-tauwalo Yahudi tamalo malacaya li Isa Eeya , bo timongolio toulota wambai̒o tabotia hemokalaja pee̒-pee̒enta wolaatia u hemoponao̒ tuugasi lonto Allahu Taa̒ala . Timongolio tio̒otutua loo̒tulungi daa̒ olaatia .
51004012	Salamu lonto olei Epapras . Tio olo lonto waiti mongoli . Tio wato li Isa Almasi , talaito hemodua̒ mola lou̒ tatapu wau molotolo hilao ode limongoli . Hepilo hilelio wolo tio̒otutua to Allahu Taa̒ala alihu iimani limongoli mowali molotolo wau timongoli tio̒otutua mowali moontapo , alihu timongoli lou̒ wimu-wimumuto ngoa̒amilalo modungohe tou̒ otohilaa lo Allahu Taa̒ala .
51004013	Hesilakusia lowatia lohihilao deu̒ tio malo kalaja tio̒otutua ode limongoli wau ode tau-tauwalo to Laodikia wau Hierapolis .
51004014	Ti Dokuteri Lukasi , taa otolia̒ngonto , wau tei Demas lolao salamu olimongoli .
51004015	Potunggula mao̒ salamu lamiaatia ode mongo wutato Nasara to Laodikia ; olo odelei Nimpa , wau tojamaa̒ tahe motabia tobelelio .
51004016	Lapatao̒ tulade botie pobacalio mao̒ olimongoli , tolo paniyalo alihu uito pobacaalo olo tojamaa̒ u to Laodikia . Odito olo timongoli lohihilao musi mobaca mao̒ tulade umaa laololio mai monto Laodikia ode limongoli .
51004017	Wau polelea mao̒ olei Arkhipus , " Poo̒lapata mao̒ tuugasi uilohi mai olemu huna momaya to Eeya . "
51004018	Salamu lonto olaatia , Paulus . Watia lohihilao talo luladei tulade botie . Diila mao̒ lipata deu̒ watia donggo todelomo tutupa ! Pohileaala dua̒ Eeya mobalakati mai olimongoli . Hulumati lamiaatia , Paulus
52001001	Mongo wutato jamaa̒ to Tesalonika , talowali umati lo Allahu Taa̒ala wau Eeya Isa Almasi : Amiaatia , deu̒ito-yito Paulus , Silas wolei Timotius momolohone bolo potala Allahu Taa̒ala ti Paapanto wau Eeya Isa Almasi mongohi mai balakati wau salaamati olimongoli .
52001002	Amiaatia laito hemo sukuru mola ode Allahu Taa̒ala sababu Wutato ngoa̒amilalo . Timii̒du amiaatia modua̒ mola ode Allahu Taa̒ala wau ti Paapanto , amiaatia laito hemoe̒ela olimongoli . Amiaatia laito hemodua̒ mola olimongoli . Ileela lamiaatia woloolo mola timongoli helo pobiloheo̒ todelomo huhutu deu̒ timongoli palacaya li Almasi , woloolo mola timongoli helo tolia̒ngo taa wewo tilinggula lomaya olimongolio , wau woloolo mola timongoli helo tiwunela lou̒ motoheeto to Eeyanto Isa Almasi .
52001003	
52001004	Otaawa lamiaatia , Mongo wutato , deu̒ Allahu Taa̒ala lomonu olimongoli wau malo lulaota olimongoli lowali u tolomodu miliki-Lio .
52001005	Sababu amiaatia mopo tunggulai Habari Mopiohe tolimongoli diila wolo loi̒ya wambao̒ , bo olo wolo kawasa wau wolo Rohullah . Wau amiaatia mayakini daa̒ lou̒ u obobanari lo Habari Mopiohe boito . Otaawa limongoli woloolo mola amiaatia tumutumulo ode polohuna daa̒ limongoli tou̒ amiaatia woluo tohuungi mongoli .
52001006	Timongoli lodudua̒ obaaya lamiaatia wau obaaya lo Eeya . Eleponu timongoli lodutolo daa̒ , timongoli lololimo mao̒ wolo wengahe habari upilo habari lamiaatia olimongoli . Owengahe boito yilohi mai lo Rohullah .
52001007	Woleeto timongoli lowali obaaya ode ngoa̒amila taulo Nasara u to Makedonia wau Akhaya .
52001008	Sababu tumulalo mao̒ monto olimongoli , habari pasali lo Eeya malo loladu demola Makedonia wau Akhaya . Wau diila bo uito wambai̒o ; tumbao̒ habari pasali woloolo mola timongoli palacaya to Allahu Taa̒ala malei dungga ode utoonulalo mao̒ , tilinggula amiaatia diilalo palalu moloi̒ya wolo-wolo .
52001009	Ngoa̒amila tau boito hemobisala pasali woloolo mola timongoli lololimo olamiaatia tou̒ amiaatia omoo̒omolu lonao̒ mai ode limongoli . Timongolio helo bisala tomimbihu woloolo mola timongoli lololaa mao̒ totoonulalo balaahala wau lonao̒ mai ode Allahu Taa̒ala tuwa-tuwaulo tatumu-tumulo u motiwato to o-Lio .
52001010	Timongolio helo bisala olo pasali woloolo mola timongoli motiwunela to podungga mai lo Walao̒ Allahu Taa̒ala monto Sologa , deu̒ito-yito ti Isa Almasi , tamaa pilotumulai lo Allahu Taa̒ala lonto opopate . Ti Isa boitolo olo tamopo aahu olanto monto muluka lo Allahu Taa̒ala u mamei dungga mai .
52002001	Mongo wutato ! Otaawa limongoli lohihilao deu̒ nonao̒ mai lamiaatia ode limongoli ohunalio .
52002002	Otaawa limongoli deu̒ tou̒ amiaatia diipo lonao̒ mai ode limongoli to Tesalonika , amiaatia maa ilalinaya wau hilinalio to Pilipi . Bo eleponu dadaata tahelo tehengi olamiaatia , Allahu Taa̒alanto malongohi mai olamiaatia obobuheli u lopohabari olimongoli Habari Mopiohe u asaliilio mai lonto o-Lio .
52002003	Titiango lamiaatia olimongoli diila tuwaulio lototala ; diila olo wolo makusudu udiila mantali meaalo u mohimbulo .
52002004	Diila ! Amiaatia diila mobisala u mopo sanangi hilaa lotau , bo u mopo sanangi hilaa lo Allahu Taa̒ala , talotesi hilaa lamiaatia . Sababu amiaatia ilanggapu paatuti lo Allahu Taa̒ala u mopo loladu Habari Mopiohe boito .
52002005	Otaawa limongoli lohihilao deu̒ diila pee̒enta mao̒ amiaatia oloi̒ya mopio meaalo mopolapalo olimongoli u moluuo̒ totoonulalo makusudu u langgamu . Allahu Taa̒ala sakusi-Lio !
52002006	Amiaatia diila olo hipo tolopania u moo̒tapu poloilaalo momuji monto tau -- mopio monto olimongoli meaalo monto taa wewo . Otutuulio mao̒ odelo rasulu li Almasi , amiaatia mowali wambao̒ mohile wolo moo̒ohuu̒ u hitua-tuawua monto olimongoli .
52002007	Bo amiaatia lotihutu osikapu molumboyoto lohilao tou̒ woluo tohuungi mongoli debo odelo tiilo ngota hemolaala mongo walai̒o .
52002008	Sababu tolia̒ngo lamiaatia , amiaatia dapadapato mongohi mai olimongoli diila bo wambao̒ Habari Mopiohe u monto Allahu Taa̒ala boito , bo tutumulo lamiaatia olo . Sababu amiaatia motolia̒ngo daa̒ olimongoli !
52002009	Tantu donggo oe̒ela limongoli woloolo mola sikisaalio amiaatia helo tolopani wau lohipate . Hui wau dulahu amiaatia hipo kalajawa alihu amiaatia diila mopoo̒suusa penu boli ngotaa mao̒ limongoli tou̒ amiaatia mopo lolade Habari Mopiohe monto Allahu Taa̒ala boito olimongoli .
52002010	Amiaatia tumutumula lou̒ mantali , otutu wau diila oa̒aibu toli mongoli tamalo malacaya li Almasi . Timongolilo mongo sakusi lamiaatia , odito olo Allahu Taa̒ala .
52002011	Otaawa limongoli deu̒ amiaatia lopohutu olimongoli ngota-ngota debo odelo tiyamo ngota helo pohutu mao̒ tomongo walai̒o .
52002012	Amiaatia monaseehati mai olimongoli , amiaatia mongohi mai sumangati olimongoli wau amiaatia mohuntulai alihu timongoli tumumulo odito rupalio tunggula moo̒ sanangi hilaa lo Allahu Taa̒ala . Sababu Allahu Taa̒ala malo tianga olimongoli u lowali walaga Dunia Bohu lo Allahu Taa̒ala wau moo̒laasa odudua̒-Lio .
52002013	Donggo Woluo poli sua̒li tuwau uwewo ulohutu olamiaatia lolapali oduo̒lo ode Allahu Taa̒ala . Sua̒li boito yito , deu̒ tou̒ amiaatia lopo tunggulai habari lonto Allahu Taa̒ala olimongoli , timongoli lodungohe wau lololimo habari boito diila odelo habari lonto manusia , bo odelo habari u tutuulio tutu lonto Allahu Taa̒ala . Tiolo tadonggo kalakalaja todelomo batanga limongoli tapalacaya li Almasi .
52002014	Mongo wutato , sua̒li uilaasa limongoli mai̒lo laaasawa olo lo jajaa-maa̒alo Allahu Taa̒ala to Yudea talowali miliki li Almasi . Timongoli loo̒laasa polodutolo lonto wimbihu bangusa limongoli lohihilao , tutuuwauwa debo odelo ilolaasawa lo jajaa-maa̒alo Allahu Taa̒ala to Yudea boito towimbihu tau-tauwalo Yahudi .
52002015	Tau-tauwala boito talomate li Isa Eeya wau mongo nabi yila-yilateelo mao̒ , wau helo ngalinaya olamiaatia . Miluusu limongolio ngoa̒amila tau , wau Allahu Taa̒ala sama-samaata diila sanangi olimongolio .
52002016	Tumbao̒ timongolio helo monto-montolo olamiaatia u mopohabari to babaa-ngusawalo diila Yahudi habari umoo̒ aahu babaa-ngusawalo boito . Lou̒ odito tau-tauwalo Yahudi boito he iloduhenga mola tulusi duduu-sawaalo limongolio dilumutu jumulaalio wimu-wimumuto . Wau botia timongolio pulitio ilodungga muluka lo Allahu Taa̒ala !
52002017	Bo mongo wutato , tumulalo mai amiaatia lobua̒ala ngopee̒ mola woli mongoli -- lobua̒ala tomato bo diila tohilao -- amiaatia bo lebe mooloolo olimongoli wau helo tolopani tio̒otutua u muli modunggaya woli mongoli !
52002018	Amiaatia oniyati u mobiilohe wolimongoli ; wau watia , malo himontala pee̒enta poo̒oluo , bo Ibilisi helo montolo olamiaatia .
52002019	Otutu timongolilo halapani wau oweengahe lamiaatia . Sababu de wonu ti Isa Eeya meidungga mai , wau ito motaalua wo-Lio , yi timongolilo tamamowali obobangga lamiaatia !
52002020	Memangi timongolilo obobangga wau oweengahe lamiaatia !
52003001	Pulitio mao̒ owooloolo lamiaatia diilalo iloo̒tonga . Sababu uito amiaatia lomikiilangi mola lebe mopiohe amiaatia tolaalio tutuwau to Atena ,
52003002	tou̒ amiaatia donggo molao mota wutatonto tei Timotius . Tio ngotaalio tamoomayawa Allahu Taa̒ala tahemo kalaja pee̒-pee̒enta wolamiaatia u hemo pohabari Habari Mopiohe pasali li Almasi . Amiaatia molao mai olei Timotius ode limongoli alihu tio mopolotolo olimongoli wau mohuntula olimongoli u lebe palacaya li Almasi .
52003003	Lou̒ odito diaaluo penu boli ngotaa mao̒ monto olimongoli tatumouli sababu totoonulalo polo dutolonto botie . Otaawa limongoli lohihilao deu̒ totoonulalo polodutolo boito leituwoto tolanjana lo Allahu Taa̒ala ode olanto .
52003004	Tou̒ amiaatia donggo pee̒-pee̒enta woli mongoli , amiaatia malo poo̒taa mai olimongoli leimulo deu̒ ito mamodutolo . Wau uito memangi tutuulio tutu malotoduo ; otaawa limongoli lohihilao uito .
52003005	Uitolo sababuulio watia molao mai olei Timotius , sababu watia ohilaa daa̒ motota woloolo mola ololaii̒ mongoli todelomo sua̒li palacaya li Almasi . Watia molawalo bolo Ibilisi moo̒ heinga olimongoli tilinggula ngoa̒amila tolopani tioopate daa̒ lamiaatia mowali dia ohuna .
52003006	Botia tei Timotius malo hualingai wau malo potunggulai olamiaatia habari moe̒engahe pasali woloolo mola timongoli palacaya li Almasi wau totoolia̒nga . Tio lopoo̒taa mai olamiaatia deu̒ timongoli laito hemoe̒ela u mopiohe olamiaatia todelomo hilaa limongoli . Wau timongoli ohilaa modunggaya wolamiaatia , debo odelo amiaatia olo ohilaa modunggaya woli mongoli .
52003007	Uitolo sababuulio , Mongo wutato , todelomo totoonulalo u mototolo wau polodutolo lamiaatia , amiaatia iloliyanga lohabari pasali limongoli . Palacaya limongoli toli Almasi mopou̒daa̒ hilaa lamiaatia ,
52003008	tilinggula botia amiaatia molaasa otu-otutuulo mao̒ tumutumulo , asali timongoli debo tihutihula molotolo , motituwau wolo Eeya .
52003009	Donggo boli udaa̒lio pongolaasa sukuru lamiaatia ode Allahu Taa̒ala tou̒ ngoa̒amila oweengahe u ilolaasawa lamiaatia totalu-Lio sababu timongoli .
52003010	Hui dulahu amiaatia helo molohone mola to Eeya wolo lealeaatu lohilao , alihu amiaatia mowali modunggaya lohihilao woli mongoli u mopo wimumuto wolo upalaluo limongoli ode palacaya toli Almasi odelo woloolo mola patutilio .
52003011	Pohileaala dua̒ Allahu Taa̒ala ti Paapanto lohihilao , wau Eeyanto Isa mopo payadu mai dalalo olamiaatia u modunggaya woli mongoli !
52003012	Pohileaala dua̒ Eeya mohutu mai olimongoli lebe motolia̒nga ngota timongota wau lebe motolia̒ngo ngoa̒amila tau , tilinggula tolia̒ngi mongoli boito hemo duduuhenga mola tutuuwauwa debo odelo tolia̒ngo lamiaatia olimongoli .
52003013	Lou̒ odito Eeya mamo poo̒lotolai hilaa limongoli , tilinggula timongoli mantali wau diila oa̒aibu totalu lo Allahu Taa̒ala ti Paapanto , tou̒ Eeyanto Isa meidungga mai pee̒-pee̒enta wolo ngoa̒amila taa lowali miliki-Lio .
52004001	Pulitio mao̒ Mongo wutato , amiaatia malongohi mai obaaya olimongoli tomimbihu woloolo mola timongoli musi tumumulo u moposanangi hilaa lo Allahu Taa̒ala . Memangi timongoli maa tilumumulo debo odelo uito . Bo botia tokawasa li Isa Eeya , amiaatia mohile lou̒ tio̒otutua olimongoli wau mohuntulai alihu timongoli lebe motolopani mao̒ todelomo sua̒li boito !
52004002	Sababu mai̒lotaawa limongoli popoo-tuhatawalo u mailohi mai lamiaatia olimongoli tokawasa li Isa Eeya .
52004003	Uti-utieelo kahandaki lo Allahu Taa̒ala : Alihu timongoli tumumulo tolomodu ode o-Lio , mantali , mopo walaheo̒ totoonulalo huhutu u huloto .
52004004	Timii̒du mongo lolai̒ towolota limongoli musi motota woloolo mola tumumulo wolo dilelio , wolo dudelo umoo̒ sanangi hilaa lo Allahu Taa̒ala wau manusia .
52004005	Diila mao̒ potitumulo modudua̒ u otohilaa lonapusu ode dilemu , debo odelo u hepilohutu lotaa diila hitootawa lo Allahu Taa̒ala .
52004006	Todelomo sua̒li debo odelo uito , diila mao̒ pohutu totala penu boli ngotaa towutatio , meaalo mohimbulo olio . Omoo̒omolu amiaatia malo poe̒elai lou̒ moo̒ohuu̒ olimongoli , deu̒ Eeya mamo hukuumani mai tahipo hutua totala debo odelo uito .
52004007	Allahu Taa̒ala motianga olanto , diila alihu ito tumumulo huloto , bo alihu ito tumumula wolo dudelo u moe̒engahe hilaa-Lio .
52004008	Taa diila mololimo pongaajali botie , diila bo potouli lomanusia , bo olo diila mololimo Allahu Taa̒ala talongohi mai Rohu-Lio u mantali olimongoli .
52004009	Diilalo palalu olamiaatia moluladei olimongoli pasali woloolo mola timongoli musi motolia̒nga mongo wutato tango iimani . Timongoli lohihilao mai̒laajali lo Allahu Taa̒ala u mototoolia̒ngo .
52004010	Wau sua̒li botie mapilo biloheo̒ limongoli ode ngoa̒amila wutato ngoi̒imani to ngoilanggubu Makedonia . Bo , Mongo wutato , amiaatia mohile lou̒ tio̒otutua , alihu tutumuli mongoli mowali lebe mopioheo̒ .
52004011	Potolo panilo mola tumumulo lou̒ duoduo̒oto wau diila motutuu-wanga wolo sua̒li lotaa wewo . Mamusi timongoli mokalaja mopeehu lijiki lohihilao , odelo woloolo mola u mapilo malentai lamiaatia omoo̒omolu olimongoli .
52004012	Wonu timongoli tumumulo odito , timongoli diila motiwunela penu boli olo tatoonu , wau tau-tauwalo tadiila palacaya li Almasi , mamo hulumati olimongoli .
52004013	Mongo wutato , amiaatia motohilaa alihu timongoli motota mao̒ u otutulio tomimbihu tau-tauwalo tamailate ; alihu timongoli diila motisukari lohilao debo odelo tau-tauwala wewo tadiila oharapani .
52004014	Ito palacaya deu̒ ti Isa mailate wau luli tilumumulai . Uito sababuulio ito palacaya olo deu̒ Allahu Taa̒ala mamuli mopo tumulai ngoa̒amila taa palacaya li Isa wau tamailate , alihu timongolio tumumulo pee̒-pee̒enta wo-Lio .
52004015	Tomimbihu sua̒li boito , uti-utieelo pongaajali lo Eeya u ohilaa potunggulo mai lamiaatia olimongoli : Tou̒ ti Isa Eeya meidungga mai , ito tadonggo hitumula diila tameimulo wolo tau-tauwalo tamailate leimulo .
52004016	De malai̒kati udaa̒ mamo ngibode mola wolo suala u moo̒ohuu̒ wau torompeti lo Allahu Taa̒ala potingohulo odelo tuoto lopalenta . Lapatao̒ ti Isa Eeya lohihilao mamo tuhutai monto sologa , wau tau-tauwalo Nasara tamailate mapo tumulo-Lio mai meimulo .
52004017	Lapatao̒ uito , ito tadonggo tumutumulo tou̒ boito mapee̒-pee̒enta bintao̒-Lio woli mongolio ode delomo heengo mola modunggaya wolo Eeya todulente . Lapatao̒ ito mamo tibiluloa̒ wolo Eeya ohiheo-hiheolo mao̒ .
52004018	Sababu uito , mamusi timongoli mopopoo̒o lotolao̒ lohilao , lou̒ momake tataa-heyaalo botie .
52005001	Mongo wutato , diila palalu amiaatia moluladei olimongoli omolua wakutuulio utuhata susuu-aliyaala boito mamotoduo mai .
52005002	Sababu otaawa limongoli lohihilao lou̒ mopatato deu̒ Dulahu podudungga mai lo Eeya boito mamei dungga debo odelo tamootao̒wa meidungga tou̒ hui .
52005003	Wonu bolo tau moloi̒ya , " Ngoa̒amilalo aamani wau moduo̒to , " yi tou̒ boitolo debolo timongolio mao̒dungga lou̒ obobinasa , wau diaaluo penu boli ngotaa mao̒ tamoo̒lahi . Sua̒li boito debolo motoduwolo mola , debo odelo laasa mongongoto u meidungga ode taabua ngota tamamo potutu mai .
52005004	Bo timongoli diila taa hitumula todelomo u modio̒lomo , tilinggula dulahe boito moo̒ salabangu olimongoli debo odelo podudungga mai lo tamootao̒wa .
52005005	Wutato ngoa̒amilalo yito taa hitumula todelomo u mobaango ; timongoli leituwoto todulahe u mobaango . Ito diila taa hitumula todelomo u modio̒lomo , meaalo tatuwo-tuwoto tou̒ hui u modio̒lomo .
52005006	Sababu uito ito diila mowali bo hituluhe wambao̒ debo odelo taawewo . Ito musi mopoo̒daha wau pikiilanginto musi mobaango .
52005007	Tou̒ hui tau motuluhu , wau tou̒ hui olo tau mowali huwoa̒alo .
52005008	Bo ito botie tau-tauwalo tahituwota todulahe u mobaango ; sababu uito pikiilanginto musi mobaango . Ito musi debo palacaya to Eeya wau motolia̒ngo tau-tauwalo wewo wau motiwunela lou̒ yakini deu̒ Allahu Taa̒ala aahu mai olanto . Uitolo tingolo u moduo̒lai olanto todelomo mohipate moluwali u modio̒lomo .
52005009	Allahu Taa̒ala lolulaotai olanto diila u hukuu-maniyolo , bo u poa̒ahuwolo , motimbulude to Eeyanto Isa Almasi .
52005010	Tio yilate ode olanto alihu tou̒ Tio demei dungga mai -- diila otaawa ito donggo hitumula , diila otaawa ito mailate -- ito mowali tumumulo pee̒-pee̒enta wo-Lio .
52005011	Sababu uito , mamusi timongoli debo mohu huuntula wau mopopoo̒o lotolao̒ , tutuuwauwa debo odelo udonggo hepohutuo limongoli masaatia botie .
52005012	Mongo wutato , pohile lamiaatia lou̒ tio̒otutua alihu halagai mao̒ limongoli tau-tauwalo tahipo kalajawa tohuungi mongoli ; deu̒ito-yito timongolio tamaa tilulaoto Eeya u motitau̒wa wau monaseehati olimongoli .
52005013	Pohutua mao̒ timongolio lou̒ ohulu-hulumatilo mao̒ wau wolo laasa tolia̒ngo sababu moe̒ela mola wolo u hepilohutu limongolio . Poti tumulolo laito lou̒ mopiohe wau dame .
52005014	Pohile lamiaatia olo , Mongo wutato , poe̒ela mao̒ lou̒ mopiohe wau dame taa diila mohuto mokalaja ; potatapua wau poo̒lotola mao̒ hilaa lotaa hiwoohea ; tulungia mao̒ taa palalu tulungialo wau posabalilo totaa ngoa̒amila .
52005015	Poo̒dahai mao̒ alihu diila bolo woluo tamomalasi u moleeto wolo u moleeto . Potolo panilo laito mohutu umopiohe , ngota timongotalio wau ode taa ngoa̒amila .
52005016	Mamusi timongoli laito motiwengahu ,
52005017	wau podua̒alo mola laito .
52005018	Todelomo totoonulalo owowoluwoa mamusi timongoli mosukuru , sababu uitolo u otohilaa lo Allahu Taa̒ala monto olimongoli odelo taa tumu-tumulo motituwau woli Isa Almasi .
52005019	Diila mao̒ enggadea Rohullah .
52005020	Diila mao̒ anggapua gambangi hahaa-baliyaalo uilohi mai lo Rohullah .
52005021	Totoonulalo u hitua-tuawua musi tesiyolo , wau umopiohe musi dudua̒lo .
52005022	Tolai mao̒ totoonulalo u moleeto .
52005023	Pohileaala dua̒ Allahu Taa̒ala lohihilao talongohi olanto salaamati , mopowali mai olimongoli taa u tio̒otutua tumumulo tolomodu ode Allahu Taa̒ala . Pohileaala dua̒ Allahu Taa̒ala modaha mai batanga limongoli ngoilanggubulo mao̒ , mopio rohu , nyawa meaalo wawai̒ mongoli , tilinggula diila o aibulio tou̒ Eeyanto Isa Almasi muli meidungga mai .
52005024	Allahu Taa̒ala , tamalo tianga olimongoli , mamohutu mai sua̒li boito sababu Tio tatapu wau molotolo hilao .
52005025	Dua̒i mola amiaatia , Mongo wutato !
52005026	Posasaa-lamuwalo ngoa̒amila wolo tataabia lohilao odelo wutato Nasara .
52005027	Tokawasa lo Eeya , pohile laatia lou̒ tio̒otutua alihu timongoli mopobaca mao̒ tulade botie ode ngoa̒amila wutato tango-iimani .
52005028	Pohileaala dua̒ Eeyanto Isa Almasi mobalakati mai olimongoli . Hulumati lamiaatia , Paulus
53001001	Mongo wutato jamaa̒ to Tesalonika , talowali umati lo Allahu Taa̒ala ti Paapanto wau Eeya Isa Almasi ! Amiaatia , deu̒ito-yito Paulus , Silas wolei Timotius .
53001002	Motiwunela pilopodehu dua̒ Allahu Taa̒ala ti Paapanto wau Eeya Isa Almasi mongohi mai balakati wau salaamati olimongoli .
53001003	Mongo wutato , amiaatia laito musi molapali mola oduo̒lo ode Allahu Taa̒ala sababu timongoli . Wau memangi patutilio amiaatia mohutu mao̒ odito , sababu timongoli helebe palacaya li Almasi , wau timongoli helebe motolia̒nga ngota timongota .
53001004	Uitolo sababuulio yilongola amiaatia hemobisala pasali limongoli timii̒du amiaatia mobiilohe wolo jajaa-maa̒alo Allahu Taa̒ala . Wolo weengahe amiaatia helo hungguli mao̒ woloolo mola timongoli debo tio̒otutua palacaya li Almasi todelomo polo ngalinaya wau polodutolo u ilolaasawa limongoli .
53001005	Wau teteeyelo loilaalo donggo boli aadiliilio pomutoo̒ Allahu Taa̒ala : Timongoli malo dutolo sikisa sababu Dunia Bohu lo Allahu Taa̒ala , wau sababu uito timongoli maa aa̒anggapu paatuti u tumuwoto ode delomio .
53001006	Tio mamohutu mai wolo u aadili , wau mamolontuli polodutolo totaa helohutu olimongoli lodutolo .
53001007	Wau toli mongoli u masaatia botie dutodutolo -- odito olo to lamiaatia -- Allahu Taa̒ala mamongohi mai olulia todulahu Eeya Isa motuhutai monto sologa wau mopobilohei batanga-Lio wolo mamaa-lai̒kati-Lio tamolotolo boli buheli daa̒
53001008	wau wolo tulu ulei̒-lei̒ita . Tio motuhutai u mohukuumani tau-tauwalo tadiili hipo mandungia Allahu Taa̒ala wau tadiila motohilaa tumumulo motuuu̒de wolo Habari Mopiohe pasali li Isa Eeyanto .
53001009	Tau-tauwala boito mamololimo hukuumani obobinasa ohiheo-hiheolo mao̒ , tapilo-Lio ode bulemengio monto ulawota lo Eeya wau monto kawasa-Lio udaa̒ ;
53001010	ngoa̒amilalo boito mamotoduo todulahe de Tio meidungga mai u pou̒daa̒alo lo umati-Lio wau u hulumatio lo ngoa̒amila taa palacaya . Boli timongoli olo maamaito towolota umati lo Allahu Taa̒ala boito , sababu timongoli malo malacaya tohabari upilopo tunggulai lamiaatia ode limongoli .
53001011	Uitolo sababuulio amiaatia laito hipo dua̒awa mola olimongoli . Amiaatia helodua̒ mola alihu Allahu Taa̒ala mopowali olimongoli paatuti u tumumulo modudua̒ kahandaki-Lio ; ode ui-uitolo Tio motianga olimongoli . Pohileaala dua̒ Allahu Taa̒ala , wolo kawasaa-Lio mopoo̒polu mai u otohilaa limongoli u mohutu mopiohe wau mopo wimumuto ngoa̒amila kalaja u hepohutuo limongoli sababu palacaya li Almasi .
53001012	Lou̒ odito Eeyanto Isa pou̒daa mola limongoli , wau timongoli olo podaa̒ li Isa sababu opopiohe hilaa lo Allahu Taa̒alanto wau Eeya Isa Almasi .
53002001	Tomimbihu podudungga mai lo Eeyanto Isa Almasi , wau tomimbihu olanto maa̒mbuolio u motibiluloa̒ wo-Lio , uti-utieelo upohile laatia lou̒ tio̒otutua olimongoli :
53002002	Diila mao̒ polamemeto molingu meaalo balisa sababu woluolio habari deu̒ malei dungga dulahio lo Eeya Isa muli meidungga mai . Tanu habari boito asaliilio mai monto tuwaulio lo nubuwati , meaalo monto tuwaulio lo pongaajali , meaalo mowaliilio woluo tamoloi̒ya deu̒ amiaatia mapee̒enta lolulade u odito todelomo tala tuwau lotulade lamiaatia .
53002003	Penu boli woloolo mola olo , diila mao̒ polulia tau mohimbulo olimongoli . Sababu tou̒ diipo meidungga mai Dulahe boito , mamusi motoduwopo mai sua̒li botie : Dadaata taa mamolapi iimanilio , momaahu li Almasi ; wau Manusia Moleeto tamaa leimulo tilantu mai lo Eeya u tumuwoto ode nalaka , mamopo bilohei lobatanga .
53002004	Lou̒ sombongi tio mamoluwali wau mopolaio̒ lobatanga toitaato ngoa̒amila u hetuboo lomanusia , meaalo ngoa̒amila balaahala u hea̒nggapuo lomanusia Allahu Taa̒ala . Tumbao̒ tio mamo tihuloa̒a todelomo Bele lo Allahu Taa̒ala wau mopo malalumu deu̒ tio yito Allahu Taa̒ala .
53002005	Eelai mao̒ deu̒ watia mapee̒enta lopoo̒taa mai ngoa̒amilalo boito tou̒ watia donggo pee̒-pee̒enta woli mongoli .
53002006	Wau otaawa limongoli wolo u masaatia botie donggo hemo ngabuto ngoa̒amilalo boito motoduo mai . De towakutu u matilantu mai lo Allahu Taa̒ala , Manusia Moleeta boito mamo tibilohei .
53002007	Olootolo u mokalaja mao̒ ololeeto boito malo lumula lokalaja wolo depu-depuhu , bo donggo heo̒to-otongalio . De wonu tahemo ngotonga olio boito mailinggi ,
53002008	deu̒ito oontonga Manusia Moleeto boito . Yi wonu Eeya Isa meidungga mai Tio mamomate mateelo mao̒ Manusia Moleeto boito wolo napasi monto ngango-Lio wau mopobinasa olio wolo opolutuo̒ owoluwoa-Lio .
53002009	Manusia Moleeto boito mamoti bilohei wolo kawasa tuwau uleidaa̒ monto Ibilisi . Tio mamopo woluo mai totoonulalo moo̒linggolabe u hidala-dalaala wau susuu-aliyaalo polu-polutuo̒ u polupolu loimbulo .
53002010	Tio mamomake tilolahepalo yimbulo u moleeto u mopo lapalo tau-tauwalo tamaa binasa . Timongolio mabinasa sababu diila mololimo wau diila motohilaa habari u otutu monto Allahu Taa̒ala umowali mopoa̒ahu olimongolio .
53002011	Uitolo sababuulio Allahu Taa̒ala mopodungga mai olimongolio kawasa tuwau umoo̒ lapalo , tilinggula timongolio palacaya tou̒ wolo udiila otutu .
53002012	Akibatilio , ngoa̒amila tau u motohilaa lodusa wau diila palacaya tou̒ otutu boito , mahukuumanio-Lio .
53002013	Mongo wutato tapilonu lo Eeya ! Amiaatia laito musi molapali mola oduo̒lo ode Allahu Taa̒ala tomimbihu olimongoli , sababu tou̒ bohuliolo mai Allahu Taa̒ala malo lulaota olimongoli u piloa̒ahu . Sua̒li boito lotoduo mai tou̒ wolo u kilalaja lo Rohullah olimongoli u lopowali olimongoli umati lo Allahu Taa̒ala tamantali wau masababu timongoli palacaya tohabari u otutu lonto Allahu Taa̒ala .
53002014	Woleeto boitolo Allahu Taa̒ala lotianga olimongoli lotimbulude to Habari Mopiohe u pilohabari mai lamiaatia olimongoli . Allahu Taa̒ala lotianga olimongoli , sababu otohilaa-Lio alihu timongoli modudua̒ moo̒laasa mao̒ odudaa̒ lo Eeyanto Isa Almasi .
53002015	Masababu uito , Mongo wutato , tihuloolo motoheeto wau potidihulo tulusi to popoo-ngajaliyalo u mailohi mai lamiaatia olimongoli , mopio wolo imala meaalo wolo leituladu .
53002016	Pohileaala dua̒ Eeyanto Isa Almasi lohihilao , wau Allahu Taa̒ala ti Paapanto moliyango wau mopoo̒ lotolo hilaa limongoli , alihu timongoli mowali mokalaja wau mopohabari wolo u mopiohe . Sababu Allahu Taa̒ala momonu olanto , wau sababu opopiohu hilaa-Lio Tio mohutu mai olanto tatapu wau molotolo hilao , wau mohalapu u mopiohe .
53002017	
53003001	Pulitio mao̒ , Mongo wutato , podua̒alo mola ode lamiaatia . Podua̒alo mola alihu habari monto Eeya mowali mololadu tulusi wolo molamemeta wau tolimoolio lou̒ mopiohe , tutuuwauwa debo odelo u mailowali olimongoli omoo̒molulio mai .
53003002	Podua̒alo mola olo alihu Allahu Taa̒ala mopoa̒ahu olamiaatia monto tau-tauwalo tahiruusawa wau moleeto . Sababu diila ngoa̒amila taa palacaya tohabari monto Eeya boito .
53003003	Bo Eeya tatapu wau molotolo hilao , Tio mamo poo̒lotolai olimongoli wau moduo̒la olimongoli monto Ibilisi .
53003004	Wau amiaatia palacaya tio̒otutua ode Eeya tomimbihu olimongoli , deu̒ timongoli donggo hemohutu wau matulusi mopohutu mao̒ wolo u ilahulai lamiaatia olimongoli .
53003005	Pohileaala dua̒ Eeya modelo olimongoli u lebe mongalati mao̒ deu̒ Allahu Taa̒ala momonu olimongoli wau deu̒ ti Almasi mopoo̒ lotolai olimongoli .
53003006	Mongo wutato , tokawasa lo Eeya Isa Almasi , poa̒hu mai lamiaatia alihu timongoli motiwalahe monto ngoa̒amila wutato , tahitumula hemo tila-tilantingo , wau tadiila modudua̒ totoonulalo pongaajali uilohi mai lamiaatia olimongolio .
53003007	Otaawa limongoli lohihilao deu̒ timongoli musi moo̒baaya olamiaatia . Amiaatia diila helo tila-tilantingo tou̒ amiaatia woluo tohuungi mongoli .
53003008	Amiaatia diila helo lamelo ua̒alo lotau lou̒ diila lomayali mao̒ . Bolii̒o mao̒ hui dulahu amiaatia helo kalaja tio̒opatea alihu amiaatia diila mopoo̒suusa penu boli tatoonu towolota limongoli .
53003009	Amiaatia lohutu mao̒ uito diila sababu amiaatia diila ohaku mohile wolo moo̒ohuu̒ alihu timongoli motulungi mai olamiaatia , bo sababu amiaatia ohilaa mowali obaayawa limongoli .
53003010	Tou̒ amiaatia donggo woluo tohuungi mongoli , amiaatia longohi mai wuu̒du botie , " Taa u diila mohuto mokalaja , diila mowali molamelo . "
53003011	Amiaatia moloi̒ya mai utie sababu ilodungohe lamiaatia deu̒ woluo tau-tauwala towolota limongoli tahitumula hemo tila-tilantingo . Timongolio diila helohutu penu boli u hitua-tuawua , ngopohia bo motolo pusingi mou̒lambohe to ulusani lotaa wewo .
53003012	Tokawasa lo Eeya Isa Almasi poa̒hu mai lamiaatia tau-tauwala boito wau mopoe̒elao̒ , alihu timongolio mokalaja wolo aamani wau mopeehu lijiki limongolio lohihilao .
53003013	Bo timongoli diila mao̒ potolu mohutu u mopiohe .
53003014	Tanu de woluo taa diila mohuto modudua̒ wolo uiloi̒ya lamiaatia todelomo tulade botie . Poo̒dahai mao̒ totaa debo odelo uito , wau diila mao̒ poa̒awota wolio alihu tio moolito .
53003015	Bo diila pohutua tio debo odelo muusu ; bo naseehatia mao̒ tio odelo ngotaalio lowutato .
53003016	Eeya yito pobutua mai lou̒ osalaamati olanto . Pohileaala dua̒ Eeya laito mongohi mai salaamati olimongoli todelomo toonulalo sua̒li . Pohileaala dua̒ Eeya pee̒-pee̒enta wolo Wutato ngoa̒amilalo .
53003017	Salamu lonto olaatia , Paulus . Watia lohihilao talo luladei bagiyangi botie . Uti-utieelo tuotio u watia mopodutu mao̒ pali lo uluu̒ tou̒ ngoa̒amila tuladu lowatia .
53003018	Pohileaala dua̒ Eeyanto Isa Almasi mobalakati mai Wutato ngoa̒amilalo . Hulumati lamiaatia , Paulus
54001001	Timotius , walau̒uu̒ utuutu todelomo Eeya ! Tulade botie lonto olau̒ , Paulus , rasulu li Isa Almasi topoa̒hu lo Allahu Taa̒ala , Tamoo-poa̒ahua olanto wau topoa̒hu li Isa Almasi , halapaninto . Pohileaala dua̒ Allahu Taa̒ala ti Paapanto wau ti Isa Almasi Eeyanto mongohi mai balakati , odehu hilao wau salamati olemu .
54001002	
54001003	Otohilaau̒ alihu yio̒ debo motibiluloa̒ to Epesus debo odelo u mailoi̒yau̒ mai olemu tou̒ wau̒ lonao̒ ode Makedonia . Sababu , to Epesus woluo dengolo lota tahi pololade pongaajali udiila otutu , wau yio̒ musi mopo huheli mao̒ olimongolio .
54001004	Polelea mao̒ olimongolio alihu timongolio diilalo mopoo̒ tuoto tou̒ totoo-mbiluwalo wau wuwuu-ngguliyalo asalilio mai udiila obunto-buntolio . Ngoa̒amilalo boito bo mopotoodei polohaamawa wambai̒o , wau diila mopolaia̒ lanjana lo Allahu Taa̒ala u bo otaawa motimbulude palacaya to o-Lio .
54001005	Patuju lo naseehatiu̒ boito yito alihu tau mowali motolo miliki hilaa ubelesi wau hilaa u maloo̒tapu tenelo Eeya u mantali , wau tio̒otutua palacaya to Eeya , wau lou̒ odito timongolio mowali motolia̒nga timongotalio .
54001006	Woluo ngotayadu tau madiilalo hitumula debo odelo uito , wau yilapalo todelomo polo hahaamawa hamawa udiila ohunalio .
54001007	Timongolio motohilaa mowali guguu-ruwaalo lo agama , lebe-lebe pomao̒ timongolio lohihilao diila paahamu tataa-heyaalo u hepilomake limongolio meaalo susuu-aliyaalo u tiloo̒owoli limongolio lou̒ odito yakini .
54001008	Otaawanto deu̒ butoo̒ lo agama yito mopiohe , wonu pohunaalo tou̒ patutilio .
54001009	Tantulo mao̒ musi eelaalo deu̒ butoo̒ boito pilohutu diila ode taa mopiohe , bo ode tahipo lambangawa butoo̒ , tahileeta , taa loluusa , ode taa odusa , taa diila o agama , taa osiipati dunia , ode taa momate tiilo wau tiyamolio mate-mateelo mao̒ , tabiasaalio tahi pomatea mate-mateelo mao̒ ,
54001010	ode tau-tauwalo tahi hulotowa , homoseki , tamootao̒wa , tamoo himbulowa , mongo sakusi yimbulo , wau boli tatoonu wambai̒o tahipo hutua susuu-aliyaalo u bubuu-lemenga wolo pongaajali u otutu .
54001011	Pongaajali boito woluo todelomo Habari Mopiohe upolo loladio pilo malacayalio olaatia , deu̒ito-yito Habari Mopiohe monto Allahu Taa̒ala tau̒daa̒ wau paatuti pujiolo .
54001012	Watia molapali mola oduo̒lo odeli Isa Almasi Eeyanto . Tio malongohi mai lotolo olaatia u lomaya o-Lio , wau Tio longanggapu olaatia lotuuu̒de ode tuugasi boito ,
54001013	eleponu omoo̒omolu watia helo pitana wau longalinaya wau lohina o-Lio . Bo Allahu Taa̒ala lomonu mai olaatia , sababu tou̒ boito watia diipo palacaya , oditolio diila otaawa laatia wolo umusi pohutuo laatia .
54001014	Wau tumbao̒ watia hiluntua daa̒ odehu hilaa lo Eeyanto . Tio longohi mai owalia laatia u palacaya o-Lio wau motolia̒ngo ngota timongota . Owalia boito yilohi-Lio olanto ngoa̒amila tamalo tituwau woli Isa Almasi .
54001015	Otutu banari loi̒ya botie -- sababu uito paatuti tolimoolo wau palacayalo tio̒otutua -- : " Ti Isa Almasi leidungga mai ode dunia botie u lopoa̒ahu taa odusa . " Wau watiaalo taa odusa wau tamoleeta daa̒ .
54001016	Bo tumbao̒ masababu uitolo Allahu Taa̒ala lomonu mai olaatia , alihu ti Isa Almasi mowali mopo bilohei ngoa̒amila osabali-Lio olaatia , taa odusa daa̒ botie . Wau utie mowali tuwaulio obaaya ode ngoa̒amila tau u demaa palacaya to o-Lio wau moo̒tapu tutumulo tutu wau ohiheo-hiheolo mao̒ .
54001017	Allahu Taa̒ala , Olongia lo totoonulalo jamani , paatuti hurumatiolo wau pujiolo laito , sababu Tiolo tao̒ hiheo-hiheolo mao̒ , tadiila oontonga wau tatuwa-tuwaulo ! Amin .
54001018	Timotius , walau̒uu̒ ! Tuugasi botie pomalacayau̒ mai olemu , u moe̒ela mola tahuli lo Allahu Taa̒ala upilo tunggulai lomongo nabi todelomo jamaa̒ tomimbihu batangamu . Mamusi tahuli boito mowali tomeu̒ olemu todelomo polo hipate u mopiohe .
54001019	Pohipatelo lou̒ motidihu to opopalacaya u otutu wau wolo hilaa u maloo̒tapu tinelo Eeya umantali . Woluo tau-tauwalo tadiila hipo mandungia suala lohilaa u maloo̒tapu tinelo Eeya olio , tunggula loa̒antulu lomao̒ opopalacaya limongolio .
54001020	To wolotalio yito tei Himeneus wolei Aleksander . Taduulota boito mahi lukuumaniu̒ lou̒ lohudu olio ode Ibilisi , alihu timongolio mobalajali mao̒ u mohuheli momuayo Allahu Taa̒ala .
54002001	Bohu-bohulio , pohile lowatia wolo tio̒otutua alihu polohone , tabia , wau dua̒ sapaaa̒ti wau lapali oduo̒lo potunggulolo ode Allahu Taa̒ala duo̒lo ngoa̒amila tau ;
54002002	ode mongo olongia wau ode ngoa̒amila taa u hidihima kawasa . Pohilelo mola alihu ito mowali tumumula duo̒duo̒oto wau aamani ode Allahu Taa̒ala wolo pii̒li upaatuti .
54002003	Ui-uitolo umopiohe wau moo̒sanangi hilaa lo Allahu Taa̒ala , Tamoo-poa̒ahua olanto .
54002004	Otohilaa lo Eeya alihu ngoa̒amila tau poa̒ahuwolo wau motota u otutu .
54002005	Sababu , bo woluo tuwau Allahu Taa̒ala , wau bo woluo ngota tamoo-wolotawa towolota Allahu Taa̒ala wolo manusia , deu̒ito-yito ti Isa Almasi .
54002006	Tio ngotaalio lomanusia tamalohudu batanga-Lio u lolopato ngoa̒amila tau lonto duduu-sawaalo limongolio . Woleeto Allahu Taa̒ala lopobilohu towakutu u tiluhata , deu̒ Tio ohilaa alihu ngoa̒amila tau poa̒ahuwolo .
54002007	Wau uitolo sababuulio watia ilahula lonao̒ ode tau-tauwalo tadiila Yahudi u lopololadu olimongolio habari pasali lo opopalacaya u otutu . U tiloo̒woli mai laatia botie yito otutu , watia diila mohimbulo .
54002008	Otohilaa lowatia alihu penu boli tou̒toonu kaumu mongo lolai̒ modua̒ mola wolo hilaa u mantali , diaaluo oyiyingo meaalo polo buutola .
54002009	Mamusi kaumu mongobua modadai batangalio wolo motuuu̒de wau momake boo̒ oa̒adabu . Diila mao̒ pomake putu lohuwoo̒ umowali potuuwota lotau meaalo papaa-keyaalo hulawa meaalo mutiaala , meaalo boo̒ u himahalea .
54002010	Bolii̒o mao̒ , mamusi taabua modadai batangalio wolo totoonulalo huhutu u mopiohe odelo woloolo mola upaatuti ode taabua u motabia ode Allahu Taa̒ala .
54002011	Taabua musi mobalajali lou̒ motipoo̒yo batanga wau modungohu .
54002012	Watia diila mopoo̒tutu taabua mongaajali meaalo momalenta mongo lolai̒ ; timongolio musi motipoo̒yo .
54002013	Sababu tabohu-bohulo pilowali mai yito tei Adamu wau lapatio mao̒ bolo ti Hawa .
54002014	Wau diila tei Adamu , bo taabuwalo wambao̒ tai̒lo yimbuloa , tilinggula lolambanga palenta lo Allahu Taa̒ala .
54002015	Eleponu odito , taabua mamoa̒ahu lou̒ mopotutu mai walao̒ , asali tio wolo moti dupapa lohilao debo palacaya li Almasi wau debo motolia̒ngo taa wewo wau tumumulo tolomodu ode Allahu Taa̒ala .
54003001	Otutu banari loi̒ya botie , " Taa mohuto mowali tamoo-ngimatoa jamaa̒ , ilohilaa tuwaulio lokalaja ulaba-labaalo ohalaga . "
54003002	Ngotaalio tamoo-ngimatoa jamaa̒ mamusi taa diila oa̒aibu , bo ngota dilelio bua , motota mongotongo batanga , molinepo , wau taratibu ; tio ohilaa mololimo tau to belelio , wau mowali mongaajali tau ;
54003003	diila tahe huwoa̒alo , meaalo tamohuto moloohulua . Bolii̒o mao̒ , tio musi molumboyoto hilao wau mohuto lou̒ dame . Tio diila mowali bo momilohe doi .
54003004	Tio musi motota mongatulu dileaalio lou̒ mopiohe , wau mongaajali mongo walai̒o u modunghe wau mohulumati olio .
54003005	Sababu wonu taa diila motota mongatulu dileaalio lohihilao , woloolo mola tio mowali mongatulu jamaa̒ lo Allahu Taa̒ala ?
54003006	Ngotaalio tamoo-ngimatoa jamaa̒ diila mowali taa u boheli lowali Nasara , sababu de tio mowali sombongi lapatao̒ odungga lolaa̒anati debo odelo Ibilisi muloololio mai .
54003007	Tio mamusi taa otilanggula mopiohe todelomo ulipu ; sababu wonu diila odito , yi tio mahinaa lotau , tilinggula modehu to uluu̒ lo Ibilisi .
54003008	Tamoo mantua jamaa̒ mamusi olo taa u mopiohe wau tuulusi ; diila bo momilohe doi wau diila mohuto mongilu angguru laba-labaalo daata .
54003009	Timongolio musi motidihu motoheeto wolo hilaa u maloo̒tapu tinelo Eeya belesi to pongaajali opopalacaya lo Nasara u mapilo ilaalo mai lo Allahu Taa̒ala .
54003010	Patutilio timongolio tesiyopo meemulo wau wonu loi̒laalo timongolio diila oa̒aibu , deu̒ito timongolio mowali momantu todelomo jamaa̒ .
54003011	Dile limongolio taabua olo mamusi taa mopiohu , diila taa motohilaa mopo loladu loi̒ya udiila ohunalio . Musi otaawa mao̒ limongolio mongotongo batanga wau juujulu todelomo ngoa̒amila sua̒li .
54003012	Tamoo mantua jamaa̒ musi bo odile taabua ngota . Musi otaawalio mongatulu mongo walai̒o wau dileaalio lou̒ mopiohu .
54003013	Tau-tauwalo tahi pomantua lou̒ mopiohu todelomo jamaa̒ , mahulumatiolo wau mowali helebe buheli mobisala tomimbihu opopalacaya limongolio toli Almasi .
54003014	Wau̒ mohalapu diilalo mohiheo wau̒ mamobiilohe wolemu . Eleponu odito , wau̒ moluladei olo tulade botie olemu ,
54003015	alihu wonu wau̒ langgali mai , mai̒lo taawamu woloolo mola ito musi tumumulo , odelo ngaalaa̒ lo Allahu Taa̒ala , deu̒ito-yito jamaa̒ lo Allahu Taa̒ala tatumu-tumulo . Jamaa̒ botieelo tadebo odelo wolihi potihulo wau pobowo pongaajali u otutu monto Allahu Taa̒ala .
54003016	Diaaluo penu boli ngotaa mao̒ mowali momaahu , malo odito udaa̒alio hitua-tuawua u milakusudu hetuuo̒ lo agamaanto ; Tio lopo bilohei batanga todelomo rupa lomanusia , wau piloi̒laalo otutu lo Rohullah , wau iloontonga lo mamaa-lai̒katiyalo . Habarilio pilopo toliyongo towolota lo babaa-ngusawalo , wau Tio pilalacaya to ngoilanggubu dunia wau bilinta-I̒o mola ode sologa .
54004001	Rohullah wolo pintalo lotahuda mai deu̒ to mamaa-sawaalo umamei dungga mai , ngotayadu tau mamolapi iimanilio , momaahe li Almasi . Timongolio mamo dungohe to roroo-huwaalo umopo lapalo wau modudua̒ popoo-ngajaliyalo lorohu u moleeto ,
54004002	upilopo tunggulai lotimbulude totau-tauwalo munapiki tamoo-himbuloa . Hilaa u maloo̒tapu tinelo Eeya lotau-tauwala boito malo dio̒lomo .
54004003	Timongolio mongaajali tau u diila monika wau diila molamelo ua̒alo utantu-tantu . Lebe-lebe pomao̒ ua̒alo boito pilowali mai lo Allahu Taa̒ala u mowali tameloolo wolo polo lapali oduo̒lo o-Lio lotau-tauwalo tamalo malacaya li Almasi wau malotota pongaajali u otutu lonto Allahu Taa̒ala .
54004004	Totoonulalo hitua-tuawua u pilowali mai lo Allahu Taa̒ala boito mopiohe , wau diaaluo penu boli tuwau mao̒ u musi anggapuolo halamu wonu matilolimo wolo lapali oduo̒lo ode Allahu Taa̒ala .
54004005	Sababu balakati monto Allahu Taa̒ala wau dua̒ mohutu ua̒alo boito mowali halale .
54004006	Wonu yio̒ mopoa̒ajali mao̒ ngoa̒amilalo boito tomongo wutato ngoi̒imani , yio̒ mamowali tamoomayawa li Isa Almasi tahemo kalaja wolo mopiohu . Wau yio̒ malaito molaala hilaamu wolo tahuda lo Allahu Taa̒ala u pilalacayanto , wau wolo totoonulalo pongaajali u otutu umaa diludua̒mu ngotilonggadu botie .
54004007	Walahe mao̒ sisii-litawalo tahayulu udiila ohuna . Mamusi latiyolo batangamu ode tutumulo u otabia .
54004008	Latihani lobatanga bo ngoi̒di hunalio , bo latihani lorohu ohuna todelomo totoonulalo sua̒li , sababu wanto-wantohe danti ode tutumulo tomaasa botie wau maasa u mamei dungga mai .
54004009	Sua̒li boito otutu wau paatuti tolimoolo wau palacayalo tio̒otutua .
54004010	Uitolo sababuulio ito mohipate wau mokalaja moo̒ohuu̒ , sababu ito motiwunela lealeaatulo mao̒ ode Allahu Taa̒ala tatumu-tumulo ; deu̒ito-yito Tamoo-poa̒ahua ngoa̒amila tau , laba-labaalo daa̒ tau-tauwalo tapalacaya .
54004011	Pongaajalia mao̒ ngoa̒amilalo boito wau ahulilo tau-tauwala moduduo̒ .
54004012	Diila mao̒ polulia penu boli ngota monganggapu olemu dupadupapa sababu yio̒ donggo muda . Bolii̒o mao̒ , mamusi yio̒ mowali obaayawa lotau-tauwalo palacaya todelomo loi̒yamu wau pii̒limu , todelomo dudelomu motolia̒nga ngota timongota wau palacaya li Isa Almasi , wau wolo tutumulumu ubelesi .
54004013	Sambela uito , dilumutu wau̒ de monao̒ mai , yio̒ musi motio̒otutua mopobaca mao̒ Kitabi ode tau-tauwalo , wau mohuntulo boli mongaajali olimongolio .
54004014	Diila mao̒ palongamu momake ponu monto Rohullah uilohi-Lio mai olemu tou̒ mongo tau̒wa lojamaa̒ mopodutu lo uluu̒ limongolio toitaato lunggongumu , wau mongo nabi mopo tunggulai tahuli lo Allahu Taa̒ala tomimbihu batangamu .
54004015	Kalajai mao̒ ngoa̒amilalo boito lou̒ tio̒otutua alihu ololaiu̒mu oontonga lotaa ngoa̒amila .
54004016	Imatowalo batangamu wau imatowa mao̒ olo pongajalimu . Mamusi yio̒ tatapu wau molotolo hilaa mohutu ngoa̒amilalo boito , sababu lou̒ odito yio̒ mamo poa̒ahu mopio batangamu lohihilao meaalo tau-tauwalo tamo dungohe olemu .
54005001	Diila mao̒ oingowamu lou̒ palangi taa lebe mohuhula wolemu bo heinga mao̒ tio modungohe totoonulalo loi̒yamu debo odelo tio tiyamamu . Pohutua mao̒ tau-tauwalo tahi muudawa odelo wutato ,
54005002	wau mongobua tamohuhula odelo tiilamu . Mongobua tahi-muudawa mamusi pohutuwomu odelo tawali-yalimu , wolo hilaa ubelesi .
54005003	Hulumatia mao̒ mongo janda tao̒tu-otutuulo mao̒ tumutumulo tutuwau .
54005004	Bo wonu ngotaalio lojanda omongo walao̒ meaalo mongo wombu , timongolio boitolo tamusi bohu-bohulio wohiyalo huhama deu̒ timongolio wajibu mopoo̒ tuotao̒ kaumu ngaalaa̒ limongolio , wau momaalasi budi lomongo dulaa̒ wau linene limongolio . Sababu sua̒li uitolo umoo̒ sanangi hilaa lo Allahu Taa̒ala .
54005005	Janda tao̒tu-otutuulo mao̒ tutuwau , wau diaaluo mao̒ penu boli tatoonu tamowali molaala olio , bo wambao̒ hemo tiwunela to Allahu Taa̒ala . Hui wau dulahu tio tulusi modua̒ ode Allahu Taa̒ala umei̒ tulungi o-Lio .
54005006	Bo janda taa ohilaa tumumulo motisana-sanangi , mailate penu boli tio donggo tumutumulo .
54005007	Potunggula mao̒ totoonulalo potuhata botie olimongolio , alihu timongolio tumumulo diila oa̒aibu .
54005008	Bo wonu woluo taadiila molaala mongo ilatolio , lebe-lebe mao̒ ngaalaa̒lio lohihilao , tau boito momaahe opo-palacayalio ; tio lebe moleetao̒ wolo taa diila palacaya .
54005009	Bo janda tamo poo̒polu dadaa-ntiyaalo u wumbutio mola botie tamowali potuwotolo ode delomo daputali lomongo janda ; umululio musi diila ilangi lou̒ wolomo pulu lotaunu , muloololio mai bo pee̒enta lonika ,
54005010	otaawa lo ulipu odelo taabua tahemohutu susuu-aliyaalo u mopiohe odelo humayaalio : malo pou̒daa̒ mola mongo walai̒o lou̒ mopiohe , sanangi mololimo tataa-muwaalo tamo hepito ode belelio , mohinta tau-tauwalo tapalacaya , tau-tauwalo momantu tahi suusawa , wau mohutu lou̒ otu-otutuulo mao̒ totoonulalo kalaja mopiohe u hidala-dalaala .
54005011	Diila mao̒ potuwota ode delomo daputali boito mongo janda tadonggo himuudawa . Sababu wonu timongolio molaasa obirahi yi timongolio mowali molotolai daa̒ , wau timongolio ohilaa muli monika , wau mololaa mao̒ li Almasi .
54005012	Yi timongolio ototala sababu diila moe̒ela danti uilohi olimongolio .
54005013	Donggo poli timongolio mopo loya-loyaali wakutu lou̒ tumuwoto lumualo bele lotau . Wau ulebe mobulilo poli , deu̒ito-yito deu̒ timongolio mobalajali mopitana tanggulo taawewo mou̒lambohe uluusani lotau wau mobisala susuu-aliyaalo udiila paatuti bisalaalo .
54005014	Uitolo sababuulio otohilaau̒ alihu mongo janda himuudawa muli monika , umoo̒ toduo mai walao̒ wau mongulusi dileaalio , alihu totoonulalo diila ohiyango u mopobuli-buliilo tanggulunto .
54005015	Saababu woluo mongo janda tamai lapalo lodudua̒ Ibilisi .
54005016	Bo wonu ngotaalio taabua Nasara o pongawaa̒ ngaalaa̒ tamalowali janda , tio musi momantu janda boito ; diila mao̒ polulia jamaa̒ tamomanta olimongolio . Lou̒ odito jamaa̒ mowali momantu mao̒ mongo janda tasama-samaata diila omongo ilaato .
54005017	Tau̒wa lojamaa̒ tamohutu tuugasilio lou̒ mopiohe , paatuti halagaalo poo̒oluo piu̒wa , lebe-lebe daa̒ timongolio tamoo̒lohu mohutuba wau mongaajali .
54005018	Sababu todelomo Kitabi tulatulade , " Sapi udonggo hemo lumbe-lumbetaa̒ pale u mohinggi botu lopale monto panggeangio , diila mao̒ tongguu̒ma tunggilio " , olo , " Tamokalaja ohaku mololimo wuupalio " .
54005019	Diila mao̒ tolimowa potuludu ode ngotaalio tau̒wa lojamaa̒ , ngopohia wonu poo̒ tohetola losakusi duulota meaalo lebe mao̒ .
54005020	Taa u mohutu dusa , mamusi diniyolo totalu lo ngoa̒amila jamaa̒ , alihu taa wewo mamoohe .
54005021	Totalu lo Allahu Taa̒ala , Isa Almasi , wau mamaa-lai̒katiyalo tai̒lo tulaota , pohileu̒ tio̒otutua alihu yio̒ modudua̒ totoonulalo potuhata botie lou̒ diila olantobu penu boli olo tatoonu , lou̒ diila motiwamba-wambao̒ .
54005022	Diila mao̒ polamemeta daa̒ mopodutu lo oluu̒ ode tahingota-ngotaawa huna moposaaha pomudua̒lo olio odelo tamoomayawa to Eeya . Wonu taa wewo odusa , diila mao̒ podudua̒ odedea̒lio ode delomo dusa boito . Dahai mao̒ batangamu alihu debo belesi .
54005023	Diilalo pongilu taluhu wambai̒o ; pongilulo olo ngoi̒di angguru u momantu hihiilinga lou̒ aalo todelomo ombongumu , sababu yio̒ tingga maito mongongoto .
54005024	Dusa ngobutao̒ lotau , tou̒ diipo adiliyola , maa iloontonga lou̒ mopatato . Bo dusa lotaa wewo bolo otaawa lapatio mao̒ .
54005025	Odito olo totoonulalo huhutu u mopiohu hua̒a oontonga . Wau penu boli udiila gambangi oontonga , diila mowali tulusi meituuo̒ .
54006001	Tau-tauwalo Nasara tamowali wato , musi monganggapu deu̒ tituani limongolio paatuti hulumatiolo , alihu tau diila mowali mopobulilo tanggulo Allahu Taa̒ala meaalo pongajalinto .
54006002	Mongo wato u tituanilio taulo Nasara , diila mowali mopoleme oli tuanilio sababu timongolio tinggai taulo Nasara . Tumbao̒ timongolio wajibulio momaya oli tuani limongolio boito wolo lebe mopioheo̒ , sababu tituani tabilaya lou̒ mopiohe boito yito pee̒-pee̒nta taa palacaya tapilonua . Ngoa̒amilalo botie mamusi pongaajalimu wau ponasehatia mao̒ .
54006003	Titaalo-tita mongaajali mao̒ pongaajali uwewo woleeto wau diila akolo lou̒ pongaajali u otutu monto Eeyanto Isa Almasi , wau wolo pongaajali lo agamaanto ,
54006004	deu̒ito-yito taa sombongi wau diila motota lolo-loolo ! Ngongotio yito motohilaa mohaamawa wau motaameta tomimbihu totoonulalo istila tilinggula mopotoodei hilaa mohiihia , polo bua̒lawa , pitana , molantobu u diila mopiohe ,
54006005	wau polo hiihede huhama udiila opulitio . Dalalo pikiilangi lotau-tauwala boito malo puntuhu wau diilalo otutu . Timongolio molantobe mowali kaya monto agama .
54006006	Memangi agama mongohi paeeda u leidaa̒ , wonu tau olulia lou̒ wolo mililikiilio .
54006007	Sababu diaaluo penu boli hitua-tuawua u dilelonto mai ode delomo dunia botie , wau diaaluo olo penu boli hitua-tuawua umowali deloonto lumualo !
54006008	Oditolio , wonu woluo ua̒alo wau boo̒ , uito malo tuheta .
54006009	Bo taa motohilaa mowali kaya , oheinga wau ohentobe lou̒ hilaa u hidala-dalaala u mohulodu wau u moluusa . Tilolahepe otohilaa boito mohutu tau mowali moa̒antulu wau topotala .
54006010	Sababu monto hilaa lodoi boitolo , tumoodei totoonulalo u moleeto . Woluo ngobutao̒ tau u bo mohilapita doi tilunggula madiilalo lodudua̒ pongaajali lo Nasara , lapatao̒ timongolio ilodungga lou̒ polodutolo dadaata ulopo a̒antulu hilaa limongolio .
54006011	Bo yio̒ yito miliki lo Allahu Taa̒ala , oditolio yio̒ musi mopo halaheo̒ ngoa̒amilalo boito . Potolo panilo mowali taa otutu tomato lo Allahu Taa̒ala , tamotiwato to Allahu Taa̒ala , palacaya li Almasi , motolia̒nga timongotalio , sabali todelomo polodutolo , wau opii̒li molumboyoto .
54006012	Pohipatelo tio̒otutua u tumumulo odelo taulo Nasara alihu yio̒ moo̒wahu pahala lo tutumulo u tutuulio tutu wau ohiheo-hiheolo mao̒ . Sababu woleeto boitolo Allahu Taa̒ala motianga olemu tou̒ yio̒ momasisi mao̒ totalu lotaa dadaata deu̒ yio̒ palacaya li Almasi .
54006013	Wau botia totalu lo Allahu Taa̒ala talongohi mai nyawa ode totoonulalo u hitua-tuawua , wau totalu li Isa Almasi talongohi sakusi u otutu tolei Pontius Pilatus , pohileu̒ utie monto olemu :
54006014	Dungohe mao̒ ngoa̒amila palenta boito wolo hilaa belesi wau diila oa̒aibu dilumutu todulahe muli podungga mai li Isa Almasi Eeyanto .
54006015	Podunggaa-Lio mai matantuwo lo Allahu Taa̒ala lohihilao towakutu u tuhata . Tiolo Takawasa tuwa-tuwaulo ; Tio udaa̒ , Olongia lo totoonulalo olongia , wau Eeya lo totoonulalo tuani .
54006016	Tiolo wambao̒ tadiila mowali kawasaalio lo opopate ; Tio tumutumulo todelomo tinelo udiila mowali tahudelo boli lo tatoonu . Diaaluo penu boli ngotaa mao̒ manusia tamaa pee̒enta loo̒onto o-Lio , meaalo mowali moo̒onto o-Lio . To o-Liolo hulumati wau kawasa u ohiheo-hiheolo mao̒ ! Amin .
54006017	To tau-tauwalo tahi kayawa todunia botie , mamusi pohilemu mao̒ alihu timongolio diila mao̒ sombongi wau diila mao̒ poharapu tou̒ babaa-langiyalo udiila tatapu -- debo odelo sua̒liilio wolo okokaya . Timongolio musi motiwunela to Allahu Taa̒ala talongohi mai totoonulalo u hitua-tuawua olanto lou̒ laba-labaalo daatalio alihu olaasanto mao̒ .
54006018	Pohilea mao̒ olimongolio u mopobilohu umopiohe , u mohutu dadaata susuu-aliyaalo umopiohu muura lohilao wau motohilaa mongohi .
54006019	Lou̒ odito timongolio mohimoa̒ halata umowali pohongi u mopiohe ode maasa u mamei dungga mai . Wau woleeto timongolio mamoo̒tapu tutumulo u ohiheo-hiheolo mao̒ , deu̒ito-yito tutumulo u tutuulio tutu .
54006020	Wolo umapilo malacaya olemu , dahai mao̒ uito tio̒otutua , Timotius ! Walahe mao̒ totoonulalo loi̒ya udiila ohuna wau polo hahaamawa tomimbihu susuu-aliyaalo u wolo talatala tilanggula " Pongotota " .
54006021	Sababu woluo tahi poloi̒yawa deu̒ timongolio motolo miliki pongotota boito , tilinggula timongolio lopalinga lonto popoo-ngajaliyalo lo Nasara u pilalacaya limongolio muloololio mai . Pohileaala dua̒ Eeya mobalakati mai to Mongo wutato . Hulumati lamiaatia , Paulus
55001001	Timotius , walau̒uu̒ taa otolia̒ngo ! Wau̒ , Paulus , moluladei tulade botie olemu , wau motiwunela hinta Allahu Taa̒la ti Paapa wau Eeyanto Isa Almasi mongohi mai balakati , odehu hilao wau salaamati olemu . To kahandaki lo Allahu Taa̒ala , wau̒ piluduo̒ lowali rasulu li Isa Almasi wau yilao-Lio u mopohabari pasali lo tutumulo upilo danti mai lo Allahu Taa̒ala . Tutumulo boito tolimonto sababu motituwau woli Isa Almasi .
55001002	
55001003	Wau̒ molapali mola sukuru ode Allahu Taa̒ala tahe bayau̒ wolo hilaa u maloo̒tapu tinelo Eeya u belesi debo odelo upilohutu linenemoyaau̒ tou̒ muloololio mai . Wau̒ laito molapali oduo̒lo ode Allahu Taa̒ala motii̒du wau̒ moe̒ela mola olemu todelomo dua̒ , mopio dulahu meaalo hui .
55001004	Wau̒ moe̒ela mola osuukali lohilaamu . Uitolo sababuulio wau̒ ohilaa daa̒ modunggaya wolemu alihu wau̒ tio̒otutua mowali meengahu .
55001005	Iloe̒elau̒ mola to opo-palacayamu u tio̒otutua toli Almasi , tutuuwauwa debo odelo opo-palacaya linenemu Loisa wau tiilamu Eunike . Wau wau̒ yakini yio̒ olo palacaya debo odelo uito .
55001006	Sababu uito wau̒ mopoe̒elai olemu u mopotumulo ponu uilohi mai lo Allahu Taa̒ala olemu tou̒ wau̒ lopodutu mao̒ lo uluu̒uu̒ toitaatumu .
55001007	Sababu Rohu uilohi mai lo Allahu Taa̒ala olanto , diila Rohu u mopowali olanto mowali moohe . Bolii̒o mao̒ Rohullah boito mopowali olanto mowali molotolo , polupolu lo tolia̒ngo wau mowali mongotongo batanga .
55001008	Sababu uito diila mao̒ poolito mosakusi pasali lo Eeyanto , wau diila mao̒ poolito olo pasaliu̒ , tatilu tupaalio sababu Tio . Bolii̒o mao̒ , mamusi yio̒ wolo olootolo monto Allahu Taa̒ala , modudua̒ modutolo ode Habari Mopiohe boito .
55001009	Allahu Taa̒ala lopoa̒ahu olanto wau lomonu olanto alihu mowali umati-Lio lohihilao . Tio lohutu mai uito diila patopatoa̒ tou̒ wolo umaa kilalajanto , bo patopatoa̒ to lanjana-Lio lohihilao wau odehu hilaa-Lio . Tio longohi mai odehu hilaa-Lio lotimbulude li Isa Almasi tou̒ dunia botie diipo pilowali-Lio mai .
55001010	Wau masaatia , Allahu Taa̒ala lopo bilohei odehu hilaa-Lio boito olanto wolo pilodungga mai li Olongia Tamoo-poa̒ahua olanto ti Isa Almasi . Ti Isa lopo olaaheo̒ kawasa lo opopate wau lodelo tutumulo ubakaa lotimbulude to Habari Mopiohe boito .
55001011	U mopohabari Habari Mopiohe boitolo Allahu Taa̒ala lomudua̒ olau̒ lowali rasulu wau guru .
55001012	Uitolo sababuulio wau̒ helo dutolo ngoa̒amilalo botie , bo wau̒ debo yakini , sababu otaawau̒ tutu tatoonu taa pilalacayau̒ . Wau̒ yakini deu̒ wolo u mapilo malacaya-Lio mai olau̒ , Tio olo mambo modaha mai dilumutu to Dulahe Kiama .
55001013	Dudui̒ mao̒ lou̒ tio̒otutua pongaajali u otutu u mailohiu̒ mai olemu . Wau mamusi yio̒ debo motidihu to iimani wau tolia̒ngo u malowali milikinto sababu lotituwau woli Isa Almasi .
55001014	Lou̒ bilantua lo Rohullah tatumu-tumulo todelomo olanto , mamusi poo̒dahamu mao̒ tio̒otutua susuu-aliyaala ohalaga u mapilo malacaya mai olemu .
55001015	Otaawamu deu̒ ngoa̒amila taa tomadala lo Asia malo lolaa mao̒ olau̒ , leituwota olo tei Pigelus wau tei Hermogenes .
55001016	Bo ngaalaa̒ lei Onesiporus mapoo̒-poo̒ngolo loe̒engahe hilaau̒ . Pohileaala dua̒ Eeya motuhatawa mopo bilohei odehu hilao ode limongolio . Eleponu wau̒ todelomo tutupa , tei Onesiporus diila moolito to owowoluwou̒ boito .
55001017	Odito leidungga mola to Roma , tulusi tio helo tolopani malo lolohe olau̒ tunggula tio lodunggaya wolau̒ .
55001018	Wau otaawamu deu̒ to Epesus tio poo̒-poo̒daata lotulungi olau̒ . Pohileaala dua̒ Eeya mopo bilohei odehu hilao olio todulahe Eeya momutoa̒i ngoilanggubu umati lomanusia .
55002001	Timotius , walau̒uu̒ ! Mamusi yio̒ mowali molotolo wolo odehu hilao uilohi mai de olanto , sababu ito lotituwau woli Isa Almasi .
55002002	Pongajali u omoo̒molu mai̒lo dungohemu lonto olau̒ totalu lotaa dadaata , mamusi pomalacayamu mao̒ ode tau-tauwala tamowali palacayalo wau tamotoloo̒ mongaajali taa wewo .
55002003	Yio̒ musi moduduo̒ modutolo odelo pajule li Isa Almasi taatatapu wau molotolo hilao .
55002004	Pajule ngota tadonggo otuugasi , diila tamotolo pusingi batangalio wolo uu̒u-luusanilio lohihilao , sababu tio ohilaa mopo sanangi hilaa li eeyanggulio .
55002005	Olaragawani ngota diila tamowali juala todelomo mobaalia , wonu tio diila modungohe wuwuu-uduwaalo .
55002006	Tamoomengia tamalo kalaja moo̒ohuu̒ , tio-tiolo tabohu-bohulio ohaku moo̒tapu tilapula lou̒ pilomulio .
55002007	Toloe̒elai mola wolo u tiloo̒woliu̒ mai boito , sababu Eeya mamongohi mai olemu owalia u mongalati ngoa̒amilalo .
55002008	Poo̒toloma mao̒ utie : Habari Mopiohe upilo habariu̒ mai boito yito habari pasali li Isa Almasi , wali lei Dauda ; Tiolo ti Almasi tamaaluli tilumumulai lonto opopate .
55002009	Sababu helo pohabari Habari Mopiohe boitolo , wau̒ lodutolo ; tumbao̒ dilumutu yilantealio debo odelo ngotaalio lo tamoleeto . Bo tahuda lo Allahu Taa̒ala diila mowali lantealo .
55002010	Uitolo sababuulio wau̒ sabali helomanta ngoa̒amilalo boito duo̒lo polohuna daa̒ ode tau-tauwalo tamaa tilulaoto Allahu Taa̒ala , alihu timongolio olo moo̒toduo oa̒ahu uilohi lotimbulude li Isa Almasi , wau u tilunuhe lo odudaa̒ ubakaa .
55002011	Otutu banari loi̒ya botie , " Wonu ito mailate pee̒-pee̒enta wo-Lio , ito matumumula olo pee̒-pee̒enta wo-Lio .
55002012	Wonu ito debo sabali , ito mamo malenta olo pee̒-pee̒enta wo-Lio . Wonu ito momaahe o-Lio , Tio olo mamomaahe olanto .
55002013	Wonu ito diila tatapu wau molotolo hilao , Tio debo tatapu wau molotolo hilao , sababu diila mowali Tio mobulemenga wolo batanga-Lio lohihilao . "
55002014	Mamusi yio̒ mopoe̒elao̒ tau-tauwala tomimbihu ngoa̒amilalo botie . To talu lo Allahu Taa̒ala , naseehatia mao̒ timongolio alihu diila mohaamawa tomimbihu totoonulalo istila . Uito diila ohunalio , tumbao̒ bomoo̒ tolonggalo totau-tauwalo tamo dungoheo̒ .
55002015	Yio̒ mamusi motolopani tio̒otutua alihu toloa̒kuwo lo Allahu Taa̒ala odelo taa patuti mokalaja duo̒lo Allahu Taa̒ala . Potolo panilo alihu yio̒ diila moolito tomimbihu kalajamu , bo mongaajali mao̒ lou̒ tuhata totoonulalo pongaajali u otutu monto Allahu Taa̒ala .
55002016	Walahe mao̒ bibii-salawaalo udiila ohunalio wau u mohina Allahu Taa̒ala . Bibii-salawaalo debo odelo uito bo mohutu totau helebe moleetao̒ .
55002017	Pongaajali lotau-tauwala boito moloo̒po debo odelo ngongoto kankeri utilahuo̒ . Towolota limongolio leiwaito tei Himeneus wolei Piletus .
55002018	Timongolio malo palingo lonto pongaajali u otutu , wau lopo ambulati opopalacaya lotaa ngobutao̒ . Timongolio hipo loi̒yawa deu̒ obobongu monto opopate malo toduo .
55002019	Bo daasali motoheeto u pilohutu mai lo Allahu Taa̒ala diila mowali etuwolo . Toitaatio tulatulade utie , " Eeya moo̒onuhu tau-tauwalo miliki-Lio " , wau " Taa u moloi̒ya deu̒ tio miliki lo Eeya , tau boito musi mohuheli mohutu huhutu utalatala " .
55002020	Todelomo bele uleidaa̒ woluo pakaakasi u hidala-dalaala . Woluo upilohutu monto talaa̒ meaalo hulawa , bo woluo olo u monto ayu meaalo huta . Woluo upomake to opopalalu upolu-polutuo̒ , wau woluo olo upomake to opopalalu biasa .
55002021	Taa umopo belesi mao̒ batangalio monto ngoa̒amila u moleeto , tau boito mapomake to opopalalu upolu-polutuo̒ . Tio mowali miliki u tolomodu wau ohuna odeli tuanilio . Tio pilodapato u pomake totimii̒du kalaja umopiohe .
55002022	Walahe mao̒ totoonulalo osanangi lotaa himuudawa . Potolo-panilo mola u tumumulo modudua̒ u otohilaa lo Allahu Taa̒ala , tatapu wau molotolo hilao to pongaajali-Lio wau motolia̒ngo timongotalio , wau ohilao tantalamu . Poti tumulolo odito pee̒-pee̒enta woli mongolio tahi pongibode mei̒ tulungi to Eeya wolo hilaa ubelesi .
55002023	Diila mao̒ podudua̒ todelomo polo haamawa lotaa hihuulode tadiila motota lolo-loolo . Otaawamu deu̒ ngoa̒amila boito bomoo̒ toodei polo taameta .
55002024	Tamo kalaja ode Eeya diila paatuti motaameta ; tio musi aaluti ode taa ngoa̒amila wau mowali mongaajali tau lou̒ mopio wau sabali .
55002025	Tio musi wolo molumboyoto mongaajali tau-tauwalo tao̒hilaa moluwali ; pohileaala dua̒ Allahu Taa̒ala mongohi hiyango ode tau-tauwala boito u molilihu to duduu-sawaalo limongolio wau motota lo pongaajali u otutu .
55002026	Lou̒ odito timongolio mowali muli mongalati batangalio wau molopato monto hentobu lo Ibilisi umalo tawalo olimongolio wau lomakusa olimongolio lodudua̒ otohilaalio .
55003001	Poo̒tolama mao̒ utie : To duduu-laheyaalo pulitio mamotoduo mai dadaata u moo̒suusa .
55003002	Manusia mamo polohuna daa̒ batangalio lohihilao , opii̒li mato lodoi , sombongi wau yinao molatabu . Timongolio ohilaa mohina tau , mopalakala wolo mongo dulaa̒ , diila motota mosukuru , wau molonuo̒ susuu-aliyaalo u rohu .
55003003	Timongolio diila motolia̒nga ngota timongotalio , diila motohilaa mongohi ambungu , timongolio motohilaa mopoo̒-poo̒leeto tanggulo taa wewo , motohilaa momakusa , timongolio palangiyolo , wau diila motohilaa u mopiohe .
55003004	Timongolio motohilaa mohiyanati , sombongi wau diila opikiilangi hayahaya . Timongolio lebe motohilaa to osanangi lodunia lou̒ modudua̒ to Allahu Taa̒ala .
55003005	Eleponu dudelo lahiri , timongolio modudua̒ moponao̒ uwajibu to agama , bo diila mololimo tuwango monto agama boito lohihilao . Walahe mao̒ tau-tauwalo debo odelo uito .
55003006	Woluo towolota limongolio tamaa tilumuwoto ode bebee-leyaalo , lapatao̒ helo heinga mongobua molulupuhu tao̒dusa dadaata daa̒ wau kiluwaasa lo ilohilaa hidala-dalaala .
55003007	Mongobua boito mololaalaaita mei̒ aajali , bo diila pee̒enta mao̒ motota lo pongaajali u otutu monto Allahu Taa̒ala .
55003008	Odelo woloololio mola tei Yanes wolei Yambres loluwali olei Musa tou̒ muloololio mai , odito olo tau-tauwala boito moluwali pongaajali lo Allahu Taa̒ala . Pikiilangi limongolio maloluusa , wau iimani limongolio malo ahumo .
55003009	Bo timongolio diila tamoo̒ aata wolo-wolo , sababu ohulodi mongolio mao̒taawa lotaa ngoa̒amila , debo odelo u ilolaasawa lei Yanes wolei Yambres olo .
55003010	Bo yio̒ malo dudua̒ popoo-ngaajaliu̒ , watadeu̒ , wau patuju lo tutumuluu̒ . Yio̒ lohihilao maloo̒onto woloolo mola wau̒ tio̒otutua palacaya li Isa Almasi wau motolia̒nga timongota lomanusia . Otaawamu olo osaabali wau otaabau̒ .
55003011	Yio̒ maloo̒onto olau̒ ilalinayalio wau wau̒ lodutolo . Otaawamu ngoa̒amila u lotoduo mai olau̒ to Antiokhia , to Ikonium , wau to Listra ; wau otaawamu ngoa̒amila u dilutolau̒ ! Bo Eeya lopoa̒ahu mai olau̒ lonto ngoa̒amilalo boito .
55003012	Memangi ngoa̒amila tao̒hilaa tumumulo motabia wau motituwau woli Isa Almasi maa alinayaalio ,
55003013	Hiambola tau-tauwalo tahileeta wau tau-tauwalo tahipo himbuloa malebe moleetao̒ . Timongolio mohimbulo totaa wewo lebe-lebe pomao̒ penu boli timongolio lohihilao ilowimbuloa olo .
55003014	Bo tomimbihu olemu , Timotius , mamusi yio̒ debo motidihu tou̒ popoo-ngajaliyalo u otutu umaa pilongajali mai olemu wau u pilalacayamu otu-otutuulo mao̒ ; sababu otaawamu tatoonu guguurumu .
55003015	Musi eelamu mola deu̒ tumulalo mai yio̒ donggo kikiia̒i malotota lo Kitabi . Kitabi boito mowali mongohi olemu pongotota umoo̒ toduo oa̒ahu motimbulude to iimani odeli Isa Almasi .
55003016	Ngoa̒amila u tulatulade todelomo Kitabi ililihami mai lo Allahu Taa̒ala wau ohuna u mongaajali u otutu , u modini wau mopoo̒piohe utilala , wau u mongaajali mao̒ manusia alihu tumumulo modudua̒ u otohilaa lo Allahu Taa̒ala .
55003017	Wolo Kitabi boito taa u momaya to Allahu Taa̒ala mowali poimumutolo wolo ngoa̒amilalo wimu-wimumuto ode tilolahepe kalaja u mopiohe .
55004001	Ti Isa Almasi mamuli meidungga mai ode dunia botie u momutoo̒ tau-tauwalo tahitumula wau tamailate ; wau Tio mamei dungga u momalenta odelo Olongia . Masababu uito pohileu̒ lou̒ tio̒otutua olemu totalu lo Allahu Taa̒ala wau li Isa Almasi :
55004002	Mamusi yio̒ mopohabari habari monto Allahu Taa̒ala boito , wau tulusi mohuntulo alihu tau modungoheo̒ , wolo timongolio mohuto meaalo diila . Mamusi yio̒ mopoyakini tau , mopoe̒elao̒ totala , wau mohuntula olimongolio . Aajalia mao̒ tau lou̒ sabali daa̒ .
55004003	Sababu mamei dungga wakutuulio tau diilalo mohuto mololimo pongaajali u otutu . Bolii̒o mao̒ , timongolio mamo dudua̒ u otohilaa limongolio lohihilao , wau mohimoa̒ dadaata guru huna aajaliolo mao̒ susuu-aliyaalo umopiohe dungohe lobulonga limongolio .
55004004	Timongolio mamolau̒be bulonga tou̒ otutu , bo mamo potaalao̒ bulongalio ode totoonulalo tombilu .
55004005	Eleponu odito , yio̒ musi mongaawasa batangamu todelomo owowoluwoa penu boli woloolo mola olo . Posabalilo todelomo polodutolo , pohutua mao̒ kalajamu odelo tamo pohabaria Habari Mopiohe boito wau ponao̒walo lou̒ mopio-piohulo mao̒ uwajibu olemu odelo tamoomayawa Allahu Taa̒ala .
55004006	Tomimbihu batangau̒ , malei dungga wakutuulio wau̒ maamate odelo bake ode Allahu Taa̒ala . Bolo ngopee̒ mola wau̒ mamololaa mao̒ dunia botie .
55004007	Wau̒ malodudua̒ lobaalia lou̒ lopio-piohulo mao̒ wau maloo̒oma pilito pulitio . Wau̒ debo molotolo hilao toli Almasi demola pulitio .
55004008	Wau masaatia wuupa lo ohohaama hemohima olau̒ . To Dulahe Kiama , Eeya , Hakimu taa̒adili boito mamohudu mai wuupa boito olau̒ , sababu wau̒ tumutumula lopiiohe wolo Allahu Taa̒ala . Wau diila bo wau̒ wambao̒ tamaa mololimo wuupa boito , bo olo ngoa̒amila tahi wimawa podudungga mai lo Eeya wolo hiwoloola daa̒ .
55004009	Potolo panilo u molinggahei daa̒ ode olau̒ ,
55004010	sababu tei Demas malo lolaa mao̒ olau̒ sababu motolia̒ngo dunia botie . Tio malonao̒ ode Tesalonika . Tei Kreskes malonao̒ ode Galatia , wau tei Titus ode Dalmatia .
55004011	Bo tei Lukasi talo titolaa mao̒ wolau̒ . Yimailo mao̒ tei Markusi wau delowa mai tio wolemu , sababu tio mowali momantu kalajau̒ .
55004012	Wau̒ malo poa̒hu olei Tikhikus lonao̒ ode Epesus .
55004013	Wonu yio̒ monao̒ mai , delowa mai jaketi u tilolau̒ mao̒ to Troas tobele lei Karpus . Delowa mai olo bukuu̒ , lebe-lebe mao̒ bubuu-kuwaalo u pilohutu monto alipo kalatasi .
55004014	Tei Alexander , tamoodupawa tombaha boito malohutu susuu-aliyaalo u moleeto daa̒ to olau̒ . Eeya mamo lontuli mai olio modudua̒ huhutuulio .
55004015	Yio̒ lohihilao musi mopoo̒daha-dahaalo mao̒ to olio , sababu tio motehengi daa̒ habari monto olanto .
55004016	Tou̒ wau̒ bohulio daa̒ loo̒owoli poduulua lo batangau̒ , diaaluo penu boli ngota tawolau̒ ; ngoa̒amilalo lololaa mao̒ olau̒ . Pohileaala dua̒ Allahu Taa̒ala diila mopotala olimongolio todelomo sua̒li botie !
55004017	Bo Eeya wolau̒ . Tio longohi mai lotolo tilinggula wau̒ mambo helo pohabari ngoa̒amilalo Habari Mopiohe boito , alihu odungohe lotaa ngoa̒amila tadiila Yahudi . Wau wau̒ lolopato lonto opopate .
55004018	Memangi Eeya mamopo lopato olau̒ monto motii̒du tolopani u moleeto ode olau̒ . Tio mamodelo olau̒ wolo moa̒ahu ode delomo yilaidia-Lio tosologa . Mamusi Tio pou̒daa̒alo ohiheo-hiheolo mao̒ ! Amin .
55004019	Salamuu̒ odelei Priskila wau Akwila wau ode ngaalaa̒ lei Onesiporus .
55004020	Tei Erastus bilubiluloa̒ to Korintus , wau tei Tropimusi matilolaau̒ mao̒ todelomo maanea̒ to Miletus .
55004021	Potolo panilo tio̒otutua u monao̒ mai tou̒ diipo sembo lohuhulo . Tei Ebulus , tei Pudes , tei Linus , wau ti Klaudia lolao salamu limongolio to olemu ; odito olo ngoa̒amila wutato ngoi̒imani wewolio .
55004022	Pohileaala dua̒ Eeya wolemu . Pohileaala dua̒ Eeya mobalakati mai mongo wutato ! Hulumati lamiaatia , Paulus
56001001	Walau̒uu̒ Titusi ! Wau̒ , Paulus , moluladei tulade botie odelo wato lo Allahu Taa̒ala wau rasulu li Isa Almasi . Wau̒ tilulaoto wau yilao-Lio u motulungi totau-tauwalo tatilulaoto Allahu Taa̒ala alihu mowali molotolo todelomo iimani limongolio . Wau̒ olo musi modelo olimongolio alihu motota lo pongaajali u otutu u pilo ngaajali lo agamanto .
56001002	Pongaajali boito patopatoa̒ to halapani deu̒ ito mamololimo tutumulo u tutuulio tutu wau ohiheo-hiheolo mao̒ . Allahu Taa̒ala malo danti mai tutumulo boito tou̒ diipo bohulo jamani -- wau Allahu Taa̒ala diila pongalo aakali mohimbulo .
56001003	Towakutu u tiluhata Allahu Taa̒ala lopoi̒laalo mai danti-Lio boito todelomo tahulii-Lio . Tahuli boito mapilo malacaya-Lio mai olau̒ , wau wau̒ lopohabari uito topalenta lo Allahu Taa̒ala Tamoo-poa̒ahua olanto .
56001004	Titusi , yio̒ yito otu-otutuulo mao̒ walau̒uu̒ , sababu yio̒ wau wau̒ pee̒-pee̒enta malo malacaya li Almasi . Wau̒ motiwunela bolo potala Allahu Taa̒ala ti Paapa wau Isa Almasi Olongia Tamoo-poa̒ahua olanto , mongohi mai balakati wau salaamati olemu .
56001005	Wau̒ mololaa mao̒ olemu to Kreta alihu yio̒ mowali mongulusi susuu-aliyaalo udonggo palalu atuluwolo . Olo , alihu yio̒ momudua̒ao̒ mongo tau̒wa lojamaa̒ to motii̒du kota . Wau poo̒toloma mao̒ popoo-tuhatau̒ botie :
56001006	Tau̒wa ngota lojamaa̒ mamusi ngotaalio tadiila oa̒aibu ; Tio musi bo odile taabua ngota ; mongo walai̒o patutilio malo malacaya li Almasi wau diila otaawa lotau laputalo wau tadiila mowali atuluwolo .
56001007	Tamoo-ngimatoa jamaa̒ yito taa u mongulusi kalaja lo Allahu Taa̒ala , tio diila mowali oa̒aibu . Tio diila mowali sombongi meaalo moingowa , meaalo hehuwoa̒alo meaalo yinao moloohulua , meaalo bo momilohe doi .
56001008	Tio musi sanangi mololimo tau tobelelio , motohilaa lou̒ susuu-aliyaalo u mopiohe , mowali mongotonga batanga , juujulu , mantali wau talatibu .
56001009	Tio musi motidihu daa̒ to pongaajali u mowali palacayalo , debo odelo umaa pilongajali mao̒ olio . Lou̒ odito tio mambo monaseehati tau patopatoa̒ to pongaajali u otutu , wau mopoe̒ela mao̒ totala lotau-tauwalo tamo tehengi olio .
56001010	Sababu dadaata tau tao̒hilaa momalakala , laba-labaalo mopiohe tau-tauwalo taa engontielio o agama Yahudi ; timongolio hemo himbulo taawewo wolo latabu limongolio .
56001011	Tau-tauwalo tadebo odelo uito musi pambolalo tunggilio , sababu timongolio mopo tolonggalo dadaata ngaalaa̒ wolo popoo-ngajaliyalo diila pongalo aakali . Timongolio mohutu uito bo sababu motohilaa mololohe pae̒eda udiila paatuti !
56001012	Pee̒enta ngotaalio lonabi limongolio lohihilao , taa̒asalilio mai lonto Kreta olo , loloi̒ya , " Tau-tauwalo Kreta laito hemo himbulo , wau debo odelo binatangi mongantau u motula wau lantingalo . "
56001013	Wolo uiloi̒ya lonabi boito memangi otutu . Uito sababuulio yio̒ musi modini olimongolio lou̒ moo̒ohuu̒ ; alihu timongolio debo motidihu to pongaajali u otutu ,
56001014	wau diilalo motidihu to tilolahepe tombilu lo Yahudi meaalo tilolahepe wuu̒du u pilohutu lotau-tauwalo tadiila mololimo pongaajali u otutu boito .
56001015	Totoonulalo u hitua-tuawua yito mantali ode tau-tauwalo tamantali . Bo ode tau-tauwalo tahi opikilangia kootolo wau diila o iimani diaaluo penu boli tuwau mao̒ umantali , sababu pikiilangi wau hilaa u maloo̒tapu tinelo Eeya limongolio malo kootolo !
56001016	Timongolio hipo loi̒yawa deu̒ timongolio motota lo Allahu Taa̒ala lebe-lebe pomao̒ huhutu limongolio momaahu o-Lio . Timongolio moo̒lonuo̒ , wau timongolio diila mohuto modungohu ; timongolio yito tau-tauwalo tadiila himamboa mohutu u hitua-tuawua umopiohe .
56002001	Bo yio̒ , Titusi , mamusi yio̒ mopoa̒jali mao̒ pongaajali u motuhatawa .
56002002	Naseehatia mao̒ mongo lolai̒ tahi huulanga , alihu timongolio mongotongo batanga , molinepo wau tumumulo odelo taa upaatuti hulumatiolo . Timongolio olo musi motidihu to pongaajali u otutu monto Allahu Taa̒ala , motolia̒ngo wolo wimu-wimumuto ngoa̒amilalo wau modutolo wolo sabali .
56002003	Odito olo yio̒ mamusi monaseehati mao̒ mongobua tahi huulanga alihu pii̒li limongolio motuuu̒de lou̒ wolo upaatuti duo̒lo taa u hitumula tolomodu ode Allahu Taa̒ala . Timongolio diila mowali mopitana taa wewo , wau diila mowali otolonga lo minumani umoo̒ huwoo̒ . Timongolio musi mopoa̒jali mao̒ susuu-aliyaalo u mopiohe ,
56002004	alihu woleeto timongolio mowali mopoo̒piohe mongobua tahi muudawa u motolia̒nga dile wau tau̒kekeei̒ ,
56002005	mowali molinepo , tumutumulo mantali mowali tiilo to dileya umopiohu wau taa̒luku todilelio . Lou̒ odito diaaluo taa mowali mohentea̒ habari monto Allahu Taa̒ala .
56002006	Odito olo , naseehatia mao̒ tahi muudawa alihu timongolio mowali molinepo .
56002007	Todelomo totoonulalo sua̒li , mamusi yio̒ mowali obaayawa topii̒li u mopiohe . Wonu yio̒ mongaajali , yio̒ musi juujulu wau otu-otutuulo mao̒ .
56002008	Pomakea mao̒ tataa-heyaalo u molinepo , udiila mowali henteo̒ lotau , alihu lawanimu mowali moolito sababu diaaluo susuu-aliyaalo mobulilo u mowali loi̒ya limongolio pasalinto .
56002009	Mongo wato musi taa̒luku toli tuanilio , wau mopo sanangi hilaalio todelomo totoonulalo sua̒li . Timongolio diila mowali mobuutola ,
56002010	meaalo motao̒ . Mamusi timongolio mopo biloheo̒ deu̒ timongolio laito opii̒li mopiohe wau tatapu molotolo hilao ; alihu wolo pii̒li limongolio boito tau momuji pongajali pasali lo Allahu Taa̒ala , Tamoo-poa̒ahua olanto .
56002011	Sababu Allahu Taa̒ala malo pobilohei odehu hilaa-Lio huna mopoa̒ahu ngoilanggubu umati lomanusia .
56002012	Odehu hilaa lo Allahu Taa̒ala boito mongaajali olanto alihu diilalo tumumulo bubuu-lemenga wolo kahandaki lo Allahu Taa̒ala wau diila modudua̒ otohilaa siipati lodunia . Ito ilajari-Lio mai u tumumulo todelomo dunia botie lou̒ motota mongotongo batanga , tuulusi wau tatapu molotolo hilao to Allahu Taa̒ala .
56002013	Botia ito donggo hemohima Dulahe u hehalaa-puwonto boito ; to Dulahe boito dunia mamoo̒onto odudaa̒ li Isa Almasi , deu̒ito-yito Allahu Taa̒ala Taa Laba-labaalo udaa̒ , wau Olongia Tamoo-poa̒ahua olanto .
56002014	Tio malo pobake batanga-Lio olanto u lolopato olanto lonto totoonulalo u hileeta , wau lopowali olanto umati tuwau talo lopato lonto dusa wau talowali miliki-Lio wambao̒ , wau tamoo̒lohu mohutu u mopiohe .
56002015	Pongaajalia mao̒ ngoa̒amilalo boito , wau nasehatia boli dinia mao̒ tau-tauwalo tahi podungohe olemu wolo lealeaatu tilihula . Diila mao̒ polulia penu boli ngotaalio momilohe olemu dupadupapa .
56003001	Poe̒ela mao̒ pongawaa̒ lo jajaa-maa̒amu alihu timongolio taa̒luku tomongo tau̒wa wau tamotolo kawasa lipu , wau modungohe boli motidapato mohutu motii̒du sua̒li u mopiohe .
56003002	Polelea mao̒ olimongolio alihu diila mopitana meaalo motaameta penu boli wolita , bo tumbao̒ odudelo aaluti . Mamusi timongolio laito odudelo molumboyoto ode taa ngoa̒amila .
56003003	Sababu muloololio mai ito lohihilao olo mohulodu , yilapalo wau diila modungohu . Ito pilowato lonapusu hidala-dalaala wau u otohilaa ; ito hitumula wolo tilolahepe ninii-yaitaalo u moleeto wau mohiihia , wau tinggai mololoonua̒ .
56003004	Bo Allahu Taa̒ala , Tamoo-poa̒ahua olanto lopo bilohei ponu wau opopiohe hilaa-Lio olanto .
56003005	Tio lopoa̒ahu mai olanto , diila sababu ito malohutu hitua-tuawua umopiohe , bo sababu Tio lohihilao momonu olanto . Tio lopoa̒ahu mai olaanto lotimbulude to Rohullah , talongohi mai olanto pilotutu bohu wau tutumulo bohu wolo dalala lopobelesi olanto .
56003006	Allahu Taa̒ala loluwatai Rohu-Lio to olanto lou̒ lotimbulude li Isa Almasi Olongia Tamoo-poa̒ahua olanto ,
56003007	alihu wolo odehu hilaa li Isa , ito muli mopiiohe wolo Allahu Taa̒ala wau ito moo̒toduo mai tutumulo u tutuulio tutu wau ohiheo-hiheolo mao̒ u hehala-halapuwonto .
56003008	Loi̒ya botie otutu banari . Otohilaau̒ yio̒ mopo piduduto susuu-aliyaalo botie , alihu tau-tauwalo tapalacaya to Allahu Taa̒ala tio̒otutua motolopani u mohutu totoonulalo kalaja u mopiohe wau ohuna ode taa ngoa̒amila .
56003009	Walahe mao̒ totoonulalo polo buutola udiila ohuna , totoonulalo silita asali uusulu , polo hamawa wau polohuulua tomimbihu butoo̒ lo agama . Ngoa̒amilalo boito diaaluo hunalio wau diaaluo pae̒edalio .
56003010	Taa umoo̒ sababu polobua̒ya todelomo jamaa̒ , mamusi diniyomu mao̒ pee̒enta poo̒oluo ; lapatao̒ uito didu mao̒ poa̒awota wolio .
56003011	Otaawamu deu̒ taa debo odelo uito taloluusa wau duduu-saalio mopo-bukuti deu̒ tio ototala .
56003012	Molamemeto lapatio mao̒ wau̒ molao mai olei Artemas meaalo olei Tikhikus ode olemu , hua̒a potolo panilo u monao̒ mai de olau̒ to Nikopolis , sababu wau̒ oniyati motibiluloa̒ mola teto ngotilonggadu sembo lo huhulo .
56003013	Potolo panilo tio̒otutua u momantu olei Jenas ahali lobutoo̒ boito , wau tei Apolos , alihu timongolio mowali momonggato wau diila okulangia lolo-loolo .
56003014	Tau-taunto musi mopoo̒olato mohutu susuu-aliyaalo u mopiohe alihu mowali mopoo̒polu totoonulalo koporluani ulaba-labaalo palaluwolo ; diila bolo timongolio tumumulo diila ohuna .
56003015	Ngoa̒amila wutato tawoluo pee̒-pee̒enta wolau̒ , lolao salamu olemu . Potunggula mao̒ salamu lami tomongo waitunto tango iimani . Pohileaala dua̒ Eeya mobalakati mai Mongo wutato ngoa̒amila Hulumati lamiaatia , Paulus
57001001	Wutato Pilemon , tamani wau waito lami ! Wau̒ , Paulus , ngotaalio lotutupa sababu ti Isa Almasi , pee̒-pee̒enta wolo wutatonto Timotius ; loluladei tulade botie olemu
57001002	wau ode jamaa̒ tahia̒mbua tobelemu ; olo to wutatonto , ti Appia wau tamani tangopo hipate , tei Arkhipusi .
57001003	Ami motiwunela pohileaala dua̒ Allahu Taa̒ala ti Paapanto wau Eeya Isa Almasi mongohi mai balakati wau salaamati olemu .
57001004	Timii̒du watia modua̒ , watia hemo langgulao̒ tanggulo Wutato wau molapali mola oduo̒lo ode Allahu Taa̒ala .
57001005	Sababu watia lodungohe deu̒ Wutato tio̒otutua palacaya to Eeya Isa wau motolia̒nga ngoa̒amila umati lo Allahu Taa̒ala .
57001006	Watia modua̒ mola pohileaala dua̒ potolo wutatonto odelo tau-tauwalo palacaya mamoo̒ toduo mai huhaama ulebe udaa̒ mao̒ to ngoa̒amilalo balakati u mililikinto sababu lotituwau woli Almasi .
57001007	Wutato Pilemon , tolia̒ngumu ode ngoa̒amila umati lo Allahu Taa̒ala , loe̒engahe olaatia wau lohuntulo olaatia ! Ngoa̒amila umati lo Allahu Taa̒ala malowali leengahu sababu Wutato .
57001008	Masababu uito , odelo ngotaalio lowutato tango iimani , watia mowali wambai̒o momalentai to Wutato u mohutu mao̒ wolo u musi pohutuo lo Wutato .
57001009	Bo sababu watia motolia̒nga to Wutato , watia bo mohile wambao̒ . Watia botie taa panggola ngota wau botia donggo tataahangi todelomo tutupa sababu ti Isa Almasi .
57001010	Watia Paulus , moo̒owoli mai lo hihiile tuwau olemu tomimbihu olei Onesimus , walao̒ watia todelomo li Almasi . Sababu todelomo tutupa botie watia malowali tiyamo lo rohulio .
57001011	Omoo̒omolu tio diila ohuna olemu , bo botia tio ohuna olemu , diila bo olemu wambao̒ bo tolaatia olo .
57001012	Botia taa u otolia̒ngo lowatia boito muli laolo mai lowatia olemu .
57001013	Otutuulio mao̒ watia ohilaa molahangi olio pee̒-pee̒enta wolaatia debo odelo pobulotalo wolemu , alihu tio mowali momantu olaatia , ngotilonggadu watia tataahangi todelomo tutupa botie sababu helo pohabari Habari Mopiohe lonto Allahu Taa̒ala .
57001014	Bo watia diila mohuto motohilaa wolo-wolo wonu Wutato diipo akolo . Watia lebe motohilaa Wutato mohutu uito wolo iloheela lohilao lohihilao ; watia diila motohilaa momakusa olemu .
57001015	Tanu tei Onesimus mobua̒ monto Wutato u ngopee̒ mola alihu Wutato mowali muli moo̒tapu olio u ohiheo-hiheolo mao̒ .
57001016	Masaatia tio diila bo ngotaalio lowato duo̒lo Wutato ; tio lebe mao̒ leeto . Tio yito timongota taulo Nasara tai̒lo tolia̒ngo . Tio ohuna daa̒ olaatia , tidiyolo mao̒ olemu ! Tantu tio ohuna daa̒ mopio odelo wato meaalo odelo wutata ngota todelomo Eeya !
57001017	Masababu uito , sababu Wutato monganggapu olaatia tamani timongota lo Nasara , muli tolimowa mao̒ tei Onesimus tutuuwauwa debo odelo Wutato malo lolimo olaatia .
57001018	Wonu tio ototala meaalo obiloli olemu , huliilo mao̒ de watia tamaa momanta ngoa̒amilalo boito .
57001019	Naa , mopiohulo watia moluladeo̒ lohihilao tewe : Watia , Paulus , mamomayali mao̒ ngoa̒amilalo . ( Tantu diila palalu watia mopoe̒elai deu̒ Wutato lohihilao obiloli olaatia , deu̒ito-yito tutumulumu u bohu odelo taulo Nasara . )
57001020	Sababu uito , domi Eeya ntali tulungia mai watia , powengahe mai hilaa lowatia odelo wutato todelomo li Almasi .
57001021	Watia loluladei tulade botie sababu yakini deu̒ Wutato mamohutu wolo u pohile lowatia . Tumbao̒ otaawa lowatia Wutato mamohutu lebe mao̒ leeto .
57001022	Sambela uito , tulungia mao̒ mopodapato huwali olaatia tobelemu , sababu watia motiwunela to Allahu Taa̒ala modungohe dua̒ lo Mongo wutato ngoa̒aa̒milalo wau modelo olaatia muli mohualingai ode limongoli .
57001023	Tei Epapras , tawoluo pee̒-pee̒enta wolaatia todelomo tutupa sababu ti Isa Almasi , lolao salamulio olemu .
57001024	Tolimowa mao̒ olo salamu lomongo tamani lowatia ; Markusi , Aristarkus , Demas wolei Lukasi .
57001025	Pohileaala dua̒ Eeya Isa Almasi mobalakati mai olimongoli . Hulumati lamiaatia , Paulus
58001001	Tojamani muloololio mai poo̒-poo̒daata Allahu Taa̒ala helo tahuda mai odeli nene mayanto lotimbulude tomongo nabi wolo lomake dudelo u hidala-dalaala .
58001002	Bo tojamani pulitio botie Tio lotahuda mai olanto wolo lotimbulude to Wala-I̒o . Lotimbulude to Wala-I̒o botieelo Allahu Taa̒ala lopowali mai ngoilanggubu aalamu . Wau Allahu Taa̒ala malolantu mao̒ deu̒ Wala-I̒o botieelo olo tao̒haku motolo miliki totoonulalo u hitua-tuawua .
58001003	Tiolo tamopo tinelai odudaa̒ lo Allahu Taa̒ala ulaba-labaalo mobaango ; Tiolo gambali u moilaalo monto batanga lo Allahu Taa̒ala lohihilao . Tiolo olo tamolaalai otuwau lo ngoilanggubu aalamu botie wolo kawasa lotahuda-Lio ulaba-labaalo okawasa . Lapatao̒ Tio mopoluasi manusia taa u lopatolo monto duduu-sawaalo limongolio , Tio mamo tihuloa̒ tobele biluloa̒ lo pamalenta to sologa pee̒-pee̒enta wolo Allahu Taa̒ala , Tamongawasa ulaba-labaalo malaio̒ .
58001004	Walao̒ boito loo̒tapu huhuloa̒ ulebe lolaia̒ daa̒ wolo malai̒kati , wau tanggulo uilohi lo Allahu Taa̒ala o-Lio olo lebe hulu-hulumati daa̒ wolo tanggulo uilohi ode malai̒kati .
58001005	Diila pee̒enta mao̒ Allahu Taa̒ala helo tahuda odie penu boli ode ngotaalio lo malai̒kati , " Yio̒olo Wala-U̒ ; todulahe botie Wau̒ mowali ti Paapamu . " Diila pee̒enta mao̒ Allahu Taa̒ala helo tahuda odie penu boli tomimbihu malai̒kati toonu olo , " Wau̒ mamowali ti Paapa-Lio , wau Tio mamowali Wala-U̒ . "
58001006	Bo tosaaa̒ti Allahu Taa̒ala lolao mai Wala-I̒o tamohuhula daa̒ ode dunia botie , Allahu Taa̒ala lotahuda odie , " Ngoa̒amila malai̒kati wajibu molubo Walao̒ boito . "
58001007	Tomimbihu mamaa-lai̒katiyalo , Allahu Taa̒ala lotahuda odie , " Allahu Taa̒ala mohutu mamaa-lai̒kati-Lio mowali dupoto , wau tahi pomayawa o-Lio mowali lei̒to tulu . "
58001008	Bo to Walao̒ boito , Allahu Taa̒ala lotahuda mao̒ , " Bele biluloa̒a-Mu , oo Allahu Taa̒ala , mabakaa ohiheo-hiheolo mao̒ ! Pamalenta-Mu yito pamalenta u aadili .
58001009	Yio̒ mamotohilaa u aadili , wau mamolonuo̒ udiila juujulu ; uitolo sababuulio Allahu Taa̒ala , Allahu Taa̒ala-Mu , molulaota ole-Mu wau mongohi ole-Mu ohulumati u moo̒toduo weengahe , mongilabota lomongo sahabati-Mu . "
58001010	Allahu Taa̒ala lotahuda olo , " Yio̒ , Eeya , tou̒ bohulio lopowali mai dunia , wau Yio̒ lohihilao talo powali hulungo .
58001011	Ngoa̒amilalo boito mamooli , wau mowali panggola debo odelo boo̒ ; bo Yio̒ diila tamobolio̒ .
58001012	Ngoilanggubu aalamu botie mapiu̒wo-Mu debo odelo boo̒ , wau matuloa̒-Mu wolo uwewo . Bo Yio̒ diila pee̒enta mao̒ tamobolio̒ , wau tutumulu-Mu diila tao̒pulitio . "
58001013	Allahu Taa̒ala diila pee̒enta mao̒ lotahuda odie penu boli ode ngotaalio lo malai̒kati , " Huloo̒olo towimbihu olowala-U̒ , dilumutu mumuusu-Mu potaa̒lukuwo-Mu de ole-Mu . "
58001014	Wonu odito , otutuulio mao̒ mamaa-lai̒katiyalo boito tatoonu ? Timongolio yito roroo-huwaalo tahi pomayawa to Allahu Taa̒ala , wau tai̒lahula lo Allahu Taa̒ala u momantu tau-tauwalo tamaa mololimo oa̒ahu .
58002001	Uitolo sababuulio ito musi lebe tio̒otutua motidihu to popoo-ngajaliyalo umai̒lo dungohento , alihu ito diila mao̒ mololaa iimaninto .
58002002	Tataa-huliyalo upilo tunggulai lo mamaa-lai̒katiyalo toli nenemoyanto malo ilaalo otutu , wau taa u diila moduduo̒ meaalo modungoheo̒ mololimo hukuumani u motuu̒de .
58002003	Tidiyolo mao̒ wolo oa̒ahu ulebe polu-polutuo̒ monto tataa-huliyalo boito ! Wonu ito diila mopoo̒tuota to oa̒ahu boito , ito tantu diila tamolopato monto hukuumani . Sababu Eeya lohihilaolo tabohu-bohulio lopo malalumu oa̒ahu boito , wau tau-tauwalo tamulomulo lodungoheo̒ malo pobukuti u otutuulio to olanto .
58002004	Ngopohia mao̒ leeto , Allahu Taa̒ala lodudua̒ lopoo̒ toheeto osakusi lotau-tauwala boito lou̒ lopowoluo totoonulalo u moo̒linggolabe wau susuu-aliyaalo upolu-polutuo̒ wau lolaya-layadeo̒ totoonulalo wowohi lonto Rohullah lodudua̒ otohilaa-Lio lohihilao .
58002005	Mamaa-lai̒katiyalo diila loo̒tapu kawasa lonto Allah Taa̒ala u momalenta dunia bohu umamei dungga mai , deu̒ito-yito dunia udonggo hebisalanto botie .
58002006	Bolii̒o mao̒ to bagiyangi tuwau todelomo Kitabi tulatulade odie mola , " Manusia boito wolo , oo Allahu Taa̒ala , tilinggula Allahu Taa̒ala ohilaa moe̒ela mai olio ? Manusia bo manusia wambai̒o , bo Eeya hemo poo̒uotai olio !
58002007	Bo wolo ngoi̒nta lomato Eeya lopowali mai olio lebe dupadupapa ngopee̒ wolo malai̒kati . Eeya longohi mai olio huhuloa̒ u lailaio̒ wau hulu-hulumati ,
58002008	wau lopowali olio takawa-kawasa tou̒ totoonulalo u hitua-tuawua . " Naa , wonu loi̒yalo deu̒ Allahu Taa̒ala mopowali mai manusia " takawa-kawasa tou̒ totoonulalo u hitua-tuawua " , uito boliilio diaaluo penu boli tuwau mao̒ udiila to walungo kawasa lomanusia . Eleponu odito , ito diila moo̒onto botia manusia okawasa tou̒ totoonulalo u hitua-tuawua .
58002009	Bo ito maloo̒onto li Isa okawasa ! Tio pilo powali lebe dupadupapa ngopee̒ wolo malai̒kati todelomo wakutu u ngoi̒nta lomato , alihu to opopiohu hilaa lo Allahu Taa̒ala Tio mowali mate duo̒lo ngoa̒amila umati lomanusia . Ito moo̒onto o-Lio botia yilohia huhuloa̒ u molamahu wau hulu-hulumati sababu Tio malo dutolo tunggula yilate .
58002010	Memangi mapatutilio Allahu Taa̒ala -- talo powali mai totoonulalo u hitua-tuawua ode makusudu-Lio lohihilao -- lohutu li Isa Tamoo-poa̒ahua u wimu-wimumuto tutu lotimbulude topolo dutolo . Woleeto Allahu Taa̒ala mowali moheinga taa dadaata u modudua̒ pou̒daa̒alo pee̒-pee̒enta woli Isa . Sababu Tiolo pomuo̒ dalalo olimongolio u mowali poa̒ahuwolo .
58002011	Ti Isa lopo belesi manusia lonto duduu-sawaalo limongolio ; wau Tio talo pobelesi , wau timongolio tapilo belesi boito pee̒-pee̒enta o Allahu Taa̒ala tuwa-tuwaulo . Uitolo sababuulio ti Isa diila loolito longaku olimongolio boito odelo mongo wuta-Tio .
58002012	Ti Isa loloi̒ya ode Allahu Taa̒ala , " Wau̒ mamo pohabari tomongo wutatu-U̒ pasali lo Allahu Taa̒ala . Wau̒ mamomuji mola Allahu Taa̒ala todelomo dudunggaya limongolio . "
58002013	Ti Isa loloi̒ya olo , " Wau̒ mamopo wunela halapani-U̒ ode Allahu Taa̒ala . " Wau Tio loloi̒ya olo , " Uti-utieelo Wau̒ pee̒-pee̒enta wolo mongo walao̒ tamailudu mai lo Allahu Taa̒ala de Olau̒ . "
58002014	Masababu tau-tauwalo walaa̒ boito , deu̒ito-yito mahaluku lomanusia tamowali mate , yi ti Isa lohihilao lowali tutuuwauwa woli mongolio wau tumutumulo todelomo owowoluwoa lomanusia . Tio lohutu odito , alihu wolo opopate-Lio Tio mowali mopoa̒ntulu Ibilisi u motolo kawasa to opopate .
58002015	Wolo pohuli boito Tio lopo lopato tau-tauwalo tangotupa lo tutumulo pilohutulio wato sababu moohe to opopate .
58002016	Malo ilaalo deu̒ diila malai̒kati tatilulungia-Lio , bo wali lei Abraham .
58002017	Utie boliilio deu̒ Tio musi mowali motutuwau wolo mongo wuta-Tio todelomo totoonulalo sua̒li . Wau woleeto boito Tio mowali Iimamu Daa̒ taatatapu wau molotolo hilao wau odehu hilao . Wolo bubayaa-Lio boito dusa lomanusia lowali ilambungu .
58002018	Wau sababu Tio lohihilao mapee̒enta lodutolo wau yilimontala , Tio loo̒ tulungi tau-tauwalo tahe ilotuhata loimontala , sababu Tio lohihilao mapee̒enta yilimontala wau lodutolo .
58003001	Mongo wutato timongota lo Nasara tamaa tiliango olo lo Allahu Taa̒ala ! Nte pikiilangia mola tio̒otutua tomimbihu li Isa botie ! Allahu Taa̒ala lolao mai o-Lio tolomodu u mowali Iimamu Daa̒ todelomo agama u hedudua̒nto .
58003002	Tio tatapu wau molotolo hilao to Allahu Taa̒ala tamalo lulaoto o-Lio duo̒lo kalaja boito , debo odelo tei Musa olo omoo̒omolu tatapu wau molotolo hilao moponao̒ lo tuugasilio tobele lo Allahu Taa̒ala .
58003003	Boti Isa paatuti moo̒tapu hulumati ulebe udaa̒ mao̒ wolei Musa . Sababu tamomongu bele musi moo̒tapu hulumati lebe udaa̒ mao̒ wolo bele boito wambao̒ .
58003004	Memangi timii̒du bele woluo tamomongu mao̒ , bo tamomongu totoonulalo u hitua-tuawua yito Allahu Taa̒ala lohihilao .
58003005	Tei Musa tatapu wau molotolo hilao odelo tamoomayawa todelomo bele lo Allahu Taa̒ala wau mo po tunggulo susuu-aliyaalo u mapoo̒taa lo Allahu Taa̒ala todulahe u mamei dungga mai .
58003006	Boti Isa Almasi tatapu wau molotolo hilao odelo Walao̒ tatihu-tihula duo̒lo Bele lo Allahu Taa̒ala . Wau ito botieelo Bele lo Allahu Taa̒ala , wonu ito debo osumangati wau debo yakini u moo̒tapu mai wolo u hehalaa-puwonto .
58003007	Sababu uito , debo odelo tahuda lo Rohullah , " Wonu todulahe botie timongoli modungohe suala lo Allahu Taa̒ala ,
58003008	timongoli diila mao̒ potibaa̒ngi , debo odelo loluhurumu , tou̒ timongolio lomalakala to Allahu Taa̒ala wau lotesi Allahu Taa̒ala tohuta hungayo u luasi daa̒ .
58003009	' Mola teto loluhurumu lohimontala Ola -- U̒ wau lotesi Ola-U̒ , ' tahuda lo Allahu Taa̒ala , ' lebe-lebe pomao̒ timongolio maloo̒onto huhutuu-U̒ wopato pulu lotaunu mola hiheolio . '
58003010	Uitolo sababuulio Wau̒ lomuluka olimongolio wau Wau̒ lotahuda , ' Timongolio laito diila tatapu wau molotolo hilao , wau mopanggu modungohe totoonulalo palentaa-U̒ ? '
58003011	Wau̒ lomuluka wau lotadia , ' Timongolio diila tatumuwoto odelipu boito u moo̒ huheli pee̒-pee̒enta wola-U̒ . ' "
58003012	Mongo wutato , poo̒daha-dahaalo mao̒ diila bolo woluo to wolotamu ngotaalio tahilaalio odito leetio wau diila o iimani , tilinggula tio mobale wau mohalahe monto Allahu Taa̒ala tatumu-tumulo !
58003013	Oditolio , alihu diaaluo penu boli ngotaa mao̒ to wolotamu u oimbulowa lodusa , tilinggula motehengi to Allahu Taa̒ala , mamusi timongoli monanaa-sehatia timii̒du dulahu ngotilonggadu ito donggo tumutumulo todelomo jamani u ilunte " Dulahe Botie " todelomo Kitabi .
58003014	Ito ngoa̒amila yito tamani ngopo hipate woli Isa Almasi , asali ito demola pulitio modihu tio̒otutua oyoyakini u mililikinto tou̒ bohulio mai .
58003015	Uti-utieelo u tulatulade todelomo Kitabi , " Wonu todulahe botie timongoli modungohe suala lo Allahu Taa̒ala , timongoli diila mao̒ potibaa̒ngi , debo odelo loluhurumu , tou̒ timongolio lomalakala to Allahu Taa̒ala . "
58003016	Naa , tatoonu tau-tauwalo tahe lodungohe suala lo Allahu Taa̒ala lapatao̒ lomalakala to o-Lio ? Ui-uitolo ngoa̒amila tau tadilelo lei Musa yilumualai lonto Masiri , diila odito ?
58003017	Wau to olita Allahu Taa̒ala helo muluka wopato pulu lotaunu mola hiheolio ? Ode limongolio tao̒dusa , tailate to huta datahu luasi daa̒ u delita , diila odito ?
58003018	Tou̒ Allahu Taa̒ala lotadia odie , " Timongolio diila tatumuwoto odelipu boito umoo̒ huheli pee̒-pee̒enta wola-U̒ " tingga malo tita poli tapilatuju lo Allahu Taa̒ala ? Tapilatuju yito tau-tauwalo tahe momalakala to Allahu Taa̒ala , diila odito ?
58003019	Botia ito mongalati deu̒ timongolio diila moo̒ tuwoto , sababu timongolio diila palacaya to Allahu Taa̒ala .
58004001	Naa , danti lo Allahu Taa̒ala donggo pohu-pohutu , wau ito mawohia-Lio pohuhelia upilo danti-Lio mai . Oditolio , mamusi ito modaha alihu diila bolo woluo penu boli ngota mao̒ towolota limongoli u meinaasao̒ diila moo̒rasa huheli upilo danti-Lio mai boito .
58004002	Sababu Habari Mopiohe boito mapilo habari mai olanto tutuwauwa debo odelo tolimongolio . Bo toli mongolio , habari boito diila ohunalio . Sababu tou̒ timongolio lodungoheo̒ , timongolio diila palacaya .
58004003	Bo ito tapalacaya malo lolimo pohuhelia upilo danti mai lo Allahu Taa̒ala boito . Uito lotuu̒de lou̒ wolo upilo tahuda mai lo Allahu Taa̒ala , odie , " Wau̒ muluka wau motadia , ' Timongolio diila tatumuwoto umoo̒ huheli pee̒-pee̒enta wola-U̒ . ' " Allahu Taa̒ala lotahuda odito eleponu kalajaa-Lio mailapato tumulalo mai Tio lopowali dunia botie .
58004004	Sababu pasali lodulahe opitulio , woluo tulatulade todelomo Kitabi odie . " Todulahe opitulio Allahu Taa̒ala lohuheli lonto ngoa̒amila kalajaa-Lio . "
58004005	Tomimbihu sua̒li boito tiluladio poli odie , " Timongoli diila tatumuwoto odelipu boito u mohuheli pee̒-pee̒enta wola-U̒ . "
58004006	Oditolio timongolio tabohu-bohulio lodungohe habari pasali lo Habari Mopiohe boito , diila mololimo pohuhelia boito , sababu timongolio diila palacaya . Wonu odito malo patato deu̒ woluo tau-tauwalo wewo tamohulodu mololimo pohuhelia boito .
58004007	Sababu matilantu mai lo Allahu Taa̒ala tou̒ dulahe tuwau uwewo poli , u ilunte " Dulahe Botie " . Ota-otaunuwalio mola lapatio mao̒ Allahu Taa̒ala lotahuda mai tomimbihu sua̒li boito lotimbulude tolei Dauda , todelomo ayati u hilamalio engonti , " Wonu todulahe botie timongoli modungohe suala lo Allahu Taa̒ala , timongoli diila mao̒ potibaa̒ngi . "
58004008	Wonu humayaalio tei Yosua malongohi ode tau-tauwala boito pohuhelia upilo danti mai lo Allahu Taa̒ala , yi Allahu Taa̒ala madiilalo motahuda pasali lou̒ tuwaulio lodulahe uwewo .
58004009	Oditolio , duo̒lo umati lo Allahu Taa̒ala donggo woluo danti u mohuheli debo odelo Allahu Taa̒ala lohuheli todulahe opitulio boito .
58004010	Sababu taa u mololimo pohuhelia upilo danti mai lo Allahu Taa̒ala to olio boito , mamohuheli olo monto ngoa̒amila kalajaalio , tutuuwauwa debo odelo Allahu Taa̒ala .
58004011	Sababu uito , duloolo ito motolopani tio̒otutua u mololimo pohuhelia upilo danti mai lo Allahu Taa̒ala boito . Diila bolo penu boli ngotaa mao̒ monto olanto diila otilapulo debo odelo timongolio omoo̒omolu , sababu diila palacaya to Allahu Taa̒ala .
58004012	Tahuda lo Allahu Taa̒ala yito tahuda utumu-tumulo wau molotolo ; lebe molalito wolo wamilo u omato duluo . Tahuda boito mometuo̒ demola eenggade towolota lonyawa wau rohu ; demola eenggade towolota lo leleetua wau tulalo yilonta , tilinggula motota lou̒ modelo-delomolo mao̒ pikiilangi wau niyati hilaa lomanusia .
58004013	Diaaluo mao̒ penu boli mahaluku tuwau utuutuo̒ monto bibilohu Allahu Taa̒ala . Totoonulalo u hitua-tuawua hilaalawa wau hibua̒de totalu-Lio . Wau ito musi mongohi titihulanto to o-Lio .
58004014	Uitolo sababuulio ito musi mopoo̒ toheeto modihu tou̒ pilongakua opopalaa-cayanto . Sababu ito o Iimamu Daa̒ uleidaa̒ , tamaa tilumuwoto demola ode talu lo Allahu Taa̒ala -- Tiolo ti Isa Walao̒ Allahu Taa̒ala .
58004015	Ti Iimamu Daa̒anto boito diila iimamu tadiila moo̒ dudua̒ molaasa mao̒ totoonulalo oluluu-puhunto . Bolii̒o mao̒ , Tio maili montala todelomo totoonulalo sua̒li , tutuuwauwa debo odelo ito lohihilao ; bo Tio diila helohutu dusa !
58004016	Sababu uito , duloolo ito wolo lealeaatu obobuheli modudulao̒ ode Allahu Taa̒ala tahe momalenta wolo hilaa mopiohe . Allahu Taa̒ala mamomonu mai olanto wau mobalakati olanto alihu ito moo̒tapu tulungi tuhata to wakutuulio .
58005001	Timii̒du iimamu daa̒ tilulaoto towolota lo umati , wau piluduo̒ u momaya Allahu Taa̒ala odelo wakili limongolio . Tuugasilio yito mopodewo ode Allahu Taa̒ala wowoo-hiyaalo wau babaa-keyaalo u pongambunguwalo dusa .
58005002	Ti Iimamu daa̒ boito lohihilao molulupuhu todelomo dadaata sua̒li , wau sababu uito tio mowali motihutu molumboyoto lohilao totau-tauwalo tadiila hitootawa lolo-loolo wau tailapalo dalalio .
58005003	Wau sababu tio lohihilao molulupuhu , yi tio musi mopodewo bake , diila bo sababu duduu-sawaalo lo umati , bo olo sababu duduu-saalio lohihilao .
58005004	Diaaluo penu boli ngotaa mao̒ tamomudua̒ batangalio lohihilao mowali iimamu daa̒ . Taa mowali iimamu daa̒ , wonu Allahu Taa̒ala motianga olio woleeto boito -- tutuuwauwa debo odelo tei Haruuna .
58005005	Odito olo ti Almasi . Tio diila lomudua̒ batanga-Lio lohihilao lowali Iimamu Daa̒ . Allahu Taa̒ala lohihilaolo talo mudua̒ o-Lio . Allahu Taa̒ala lotahuda mao̒ o-Lio , " Yio̒olo Wala-U̒ ; todulahe botie Wau̒ mowali ti Paapa-Mu . "
58005006	Totambati uwewo Allahu Taa̒ala lotahuda olo , " Yio̒ yito Iimamu ohiheo-hiheolo mao̒ , debo odelo ti Iimamu Melkisedek . "
58005007	Tomaasa li Isa tumutumulo todunia botie , Tio helodua̒ wau lomolohone wolo watiwaatio̒ wau hiyongo ode Allahu Taa̒ala , tamambo lopoa̒ahu o-Lio lonto opopate . Wau sababu Tio taa̒luku to Allahu Taa̒ala wolo hulumati u lealeaatulo mao̒ ; yi Tio dilungohe-Lio .
58005008	Ti Isa yito Walao̒ Allahu Taa̒ala , bo eleponu odito Tio helo balajali lowali lodungohe lotimbulude to dudutoo-Lio .
58005009	Yi lapatio mao̒ Tio pilopowali tamoo-poa̒ahua tawimu-wimumuto tutu , Tio lowali pilobutua mai lo oa̒ahu u hiheo-hiheolo mao̒ ode ngoa̒amila tau tamo dungohe o-Lio ,
58005010	wau Allahu Taa̒ala olo lopoi̒laalo o-Lio odelo Iimamu Daa̒ , debo odelo ti Iimamu Melkisedek !
58005011	Tomimbihu huhuloa̒ li Isa odelo Iimamu Daa̒ , maito dadaata upalalu poo̒taa mai lamiaatia olimongoli , bo mototolo u motombangai sababu timongoli moboyu daa̒ mongalati .
58005012	Otutuulio mao̒ mawakutuulio timongoli mowali guru , bo malo ilaalo timongoli debo donggo palalu mobalajali monto taa wewo pasali dadaa-saliyalo bohulo pongaajali lo Allahu Taa̒ala . Timongoli diipo mowali mololimo ua̒alo u motoheeto ; timongoli donggo musi mongilu susu wambao̒ .
58005013	Taa udonggo hipongiluma susu , boliilio tio donggo unge ; tio diipo loo̒laasa pasali wolo u otutu wau wolo u talatala .
58005014	Ua̒alo u motoheeto yito ode taa leidaa̒ u sababu pongalamani , maloo̒ pohihiideo̒ toonu u mopiohe wau toonu u moleeto .
58006001	Sababu uito , duloolo ito molaia̒ ode totoonulalo pongaajali u wumbutio mola leeto pasali omoontapo tutumulo lo Nasara , wau diila bo wambao̒ mopoo̒tuoto dadaa-saliyalo bohulo pongaajali lo agamanto . Diilalo mao̒ wuliyonto dasali lo pongaajali deu̒ tau musi mohuheli mohutu susuu-aliyaalo udiila ohuna wau musi palacaya to Allahu Taa̒ala ,
58006002	meaalo dasali lo pongaajali tomimbihu polihu meaalo mopodutu lo uluu̒ toitaato lotau , meaalo tomimbihu muli tumumulai tou̒ mailate mao̒ meaalo hukuumani u ohiheo-hiheolo mao̒ .
58006003	Duloolo ito , wonu luasia lo Allahu Taa̒ala , molaia̒ ode totoonulalo pongaajali u wumbutio mola !
58006004	Sababu , tau-tauwalo tamaa lomaahe iimani , diila pongalo aakali muli deloolo . Timongolio omoo̒omolu mailoluo todelomo tilango lo Allahu Taa̒ala , wau mai̒lo laasawa limongolio wowohi-Lio . Timongolio olo malodudua̒ kiluwasa lo Rohullah .
58006005	Otaawa limongolio lonto pongalamani limongolio deu̒ tahuda lo Allahu Taa̒ala boito mopiohe , wau timongolio maloo̒laasa popoo-nuwaalo upolupolu kawasa lonto jamani umamei dungga mai .
58006006	Lapatao̒ uito timongolio momaahe iimani ! Diila pongalo aakali muli modelo olimongolio umuli molilihu monto duduu-sawaalo limongolio . Sababu timongolio donggo hipo salipua poli Walao̒ Allahu Taa̒ala wau helohutu o-Lio hilinaa totalu lotaa dadaata .
58006007	Huta u mongintopa taluhu didi u tingga maito molaahe mola toitaatio , lapatao̒ mongohi tilapulo totoonulalo pilomulo u ohuna ode tamo kelakela mao̒ , huta boito balakatia lo Allahu Taa̒ala .
58006008	Bo wonu huta boito mongohi tilapulo papaa-dengowalo wau pilomulo oduhi , yi huta boito diila ohunalio wau demaa laa̒natia lo Allahu Taa̒ala wau pulitio mao̒ maahu tumbilalo .
58006009	Bo Mongo wutato taa otolia̒ngo , eleponu amiaatia moloi̒ya mai odito , bo amiaatia yakini tomimbihu olimongoli . Amiaatia yakini deu̒ timongoli malo lolimo susuu-aliyaalo ulebe mopiohe , deu̒ito-yito babaa-lakatiyalo udebo odelo bagiyangi lo oa̒ahu limongoli .
58006010	Allahu Taa̒ala diila bo Allahu Taa̒ala tadiila aadili . Tio diila molipato wolo u kilalaja limongoli de o-Lio , wau tolia̒ngo upilo biloheo̒ limongoli o-Lio tou̒ lotulungi mongo wutato ngoi̒imani , omoo̒omolu wau botia .
58006011	Amiaatia motohilaa daa̒ alihu timongoli ngota-ngota osumangati tulusi demola pulitio tilinggula timongoli mololimo wolo u hehala-halapuo limongoli boito .
58006012	Amiaatia diila mohuto timongoli mowali lantingalo . Bo otohilaa lamiaatia alihu timongoli tumumulo debo odelo tau-tauwalo tahi pololimoa wolo upilo danti mai lo Allahu Taa̒ala , sababu palacaya o-Lio wau sababu hipo himawa lou̒ sabali .
58006013	Tou̒ Allahu Taa̒ala lodanti odelei Abraham , Tio lotadia deu̒ Tio mamohutu mai wolo u mapilo danti-Lio . Wau sababu diaaluo talebe molaia̒ wolo Allahu Taa̒ala , yi Tio malo tadia totanggu-Lio lohihilao .
58006014	Tio lotahuda , " Wau̒ modanti mamo balakati olemu wau mohutu walimu mola mowali dadaata . "
58006015	Tei Abraham helohima wolo sabali , yi tio lololimo wolo upilo danti lo Allahu Taa̒ala olio .
58006016	Wonu tau motadia , tio motadia totanggulo taa wewo talebe molaia̒ wolio , yi tadia boito mopoo̒ pulitao̒ totoonulalo batata .
58006017	Allahu Taa̒ala ohilaa mopo pintalai ode tau-tauwalo tahi pololimoa danti-Lio , deu̒ Tio diila tamo lomelo lanjana-Lio . Uitolo sababuulio Tio loduhengao̒ tadia todanti-Lio boito .
58006018	Dulo sua̒li boito diila mowali mobolio̒ : Allahu Taa̒ala diila pongalo aakali mohimbulo tomimbihu danti wau tadia-Lio . Sababu uito , ito tamaa lotiduo̒la to Allahu Taa̒ala , yiluntula-Lio daa̒ u motidihu tio̒otutua to halapani ubua̒-bua̒adu to talunto .
58006019	Harapaninto boito debo odelo jangga ulei pantongo demola delomio daa̒ wau debo odelo didihu u motoheeto wau aamani duo̒lo tutumulonto . Halapani boito lolaapata to lalante lo Huwali Leidaa Laba-labaalo mantali to Bele lo Eeya tosologa .
58006020	Ti Isa malomuo̒ dalalo ode tambati boito olanto , wau maa tilumuwota mola odito lowali Iimamu Daa̒ olanto u ohiheo-hiheolo mao̒ , debo odelo ti Iimamu Melkisedek .
58007001	Tei Melkisedek botie yito olongia lonto Salem wau iimamu lo Allahu Taa̒ala Taa Laba-labaalo molaia̒ . Tou̒ tei Abraham lohualingai lonto popaatea lopo olaaheo̒ mongo olongia , tei Melkisedek mai lolutulo olio wau lobalakati mao̒ olio .
58007002	Yi tei Abraham longohi mao̒ olei Melkisedek ngotayade mopulu lou̒ totoonulalo wolo uilambatio mai . ( Tanggulei Melkisedek boliilio mao̒ , bohu-bohulio , " Olongia Ua̒adili " ; wau sababu tio olongia lonto Salem yi tanggulio boliilio mao̒ olo " Olongia Salaamati . " )
58007003	Tomimbihu olei Melkisedek botie diaaluo mao̒ tombango penu boli tou̒toonu deu̒ tio otiyamo meaalo otiilo meaalo onene moya ; diaaluo olo tombango pasali pilotutua olio , meaalo opopatelio . Tio tutuuwauwa debo odelo Walao̒ Allahu Taa̒ala ; tio yito iimamu tabakaa .
58007004	Oditolio , oontonganto tewe deu̒ odito udaa̒alio tei Melkisedek botie ; tio odito udaa̒ tilinggula tei Abraham , ti Paapa loluhuru lo bangusanto , longohi mao̒ olio ngotayade mopulu lonto totoonulalo hitua-tuawua u lotapulio mai lonto popaatea boito .
58007005	Todelomo butoo̒ lo agama Yahudi matilantu deu̒ mongo iimamu wali lei Lewi musi momulutao̒ ngotayade mopulu monto tilapulo umati lo Isirai̒lu , deu̒ito-yito mongo wutati mongolio lohihilao , eleponu timongolio tutuuwauwa wali mai lei Abaraham .
58007006	Tei Melkisedek diila wali mai lei Lewi , penu odito tio lololimo olo ngotayade mopulu lonto totoonulalo u ilohama mai lei Abraham , wau lobalakati mao̒ olo olei Abraham u tumbao̒ malo lolimo dadaa-ntiyaalo lonto Allahu Taa̒ala .
58007007	Memangi diila mowali pobutolalo deu̒ taa bilalakatia yito lebe dupadupapa wolo taa lobalakati olio .
58007008	Mongo iimamu tamololimo ngotayade mopulu boito yito taa u mowali mate . Bo modudua̒ to Kitabi , tei Melkisedek talo lolimo wowohi ngotayade mopulu boito yito taa u debo tumutumulo .
58007009	Mowali loi̒yaalo , deu̒ tei Lewi -- tawaliilio mai hipo mulutawa ngotayade mopulu monto umati lo Isirai̒lu -- lomayali olo tayade boito loli olei Abraham , tou̒ tei Abraham lomayali mao̒ odelei Melkisedek .
58007010	Eleponu tei Lewi diipo pilotutulio mai , bo mowali loi̒yaalo tio mailoluo todelomo batanga lei Abraham tinenemoyalio , tou̒ tei Melkisedek lodunggaya wolei Abraham .
58007011	To walungo tau̒wa lomongo iimamu Lewi , butoo̒ agama lo Yahudi yilohilio mai ode umati lo Isirai̒lu . Sababu mongo iimamu Lewi omoo̒omolu boito diila mowali mohutu lou̒ wimu-wimumuto tutu wolo u musi kalajaalio , yi musi woluo iimamu wewo , deu̒ito-yito tadebo odelo ti Iimamu Melkisedek , wau diilalo monto kaumu li iimamu Haruuna !
58007012	Naa , wonu huhuloa̒a lomongo iimamu mobolio̒ , butoo̒ agama lo Yahudi olo musi mobolio̒ olo .
58007013	U pilatuju tewe yito Eeyanto ; Tio lonto suku wewo , wau diipo pee̒enta penu boli ngotaa mao̒ lonto suku-Lio otuugasi odelo iimamu .
58007014	Ngoa̒amila tau motota deu̒ Eeyanto asalii-Lio mai lonto suku lo Yahuda ; wau tei Musa diila pee̒enta mao̒ lolanggula suku boito tou̒ tio lobisala pasali lomongo iimamu .
58007015	Sua̒li u bilisala botie lowali lebe lopatato poli , tou̒ piloluneta mai ngotaalio li iimamu wewo tadebo odelo tei Melkisedek .
58007016	Tio piludui̒o lowali iimamu , diila patopatoa̒ to wuwuu-uduwaalo manusia , bo patopatoa̒ to tutumu-Lio u okawasa wau udiila opulitio .
58007017	Sababu todelomo Kitabi loi̒loi̒ya , " Yio̒ yito iimamu ohiheo-hiheolo mao̒ , debo odelo ti Iimamu Melkisedek . "
58007018	Oditolio , botia wuu̒du u deedelo mailinggi , sababu diila motoheeto wau diila ohuna .
58007019	Butoo̒ agama lo Yahudi diila mowali mohutu penu boli hitua-tuawua mowali wimu-wimumuto tutu . Uito sababuulio ito botia yilohia halapani tuwau ulebe mopioheo̒ ; woleeto ito mowali mohimbide Allahu Taa̒ala .
58007020	Donggo poli , ngoa̒amilalo boito tilunuhe wolo tadia lonto Allahu Taa̒ala . Diaaluo tadia debo odelo uito tou̒ mongo iimamu wewo boito piluduo̒ .
58007021	Boti Isa piludu-I̒o lowali iimamu lomake tadia , tou̒ Allahu Taa̒ala lotahuda mao̒ o-Lio , " Eeya malotadia , wau Tio diila tamo lomelo tilihula-Lio , ' Yio̒ yito iimamu ohiheo-hiheolo mao̒ . ' "
58007022	Woleea botie olo ti Isa mowali pongaku ode daantia tuwau ulebe mopioheo̒ .
58007023	Woluo olo sua̒li tuwau : mongo iimamu wewo boito dadaata , sababu ngota-ngota timongolio yilate , tilinggula diila mowali mopo tolonga mola huhuloa̒lio .
58007024	Boti Isa tumutumulo ohiheo-hiheolo mao̒ , oditolio huhuloa̒-Lio odelo iimamu diila lolimbata ode taawewo .
58007025	Masababu uito u ohiheo-hiheolo mao̒ ti Isa mowali mopoa̒ahu tahi ponao̒wa mai ode Allahu Taa̒ala motimbulude to o-Lio , sababu Tio tumutumulo ohiheo-hiheolo mao̒ u moo̒owoli mola polohone ode Allahu Taa̒ala duo̒lo tau-tauwala boito .
58007026	Oditolio , ti Isa boitolo ti Iimamu Daa̒ tapalaa-luwonto . Tio mantali , to o-Lio diila odungga totala meaalo penu boli dusa wolo . Tio pilohalahu lonto tahi oduusawa , wau pilobotulo demola tambati ulebe molanggato wolo ngoa̒amilalo hulungo .
58007027	Tio diila debo odelo mongo iimamu daa̒ uwewo , u timii̒du dulahu musi mopodewo bake sababu duduu-saalio lohihilao omoo̒omolu , bolo kalana duduu-sawaalo umati . Ti Isa mopodewo bake bo wambao̒ pee̒enta u ohiheo-hiheolo mao̒ , tou̒ Tio lopodewo batanga-Lio lohihilao odelo bake .
58007028	Butoo̒ agama lo Yahudi momuduo̒ tau udiila wimu-wimumuto tutu daa̒ iimamu molamahu . Bo lapatio mao̒ lobutoo̒ boito , Allahu Taa̒ala lohutu mai danti wolo tadia deu̒ Tio momuduo̒ odelo Iimamu Daa̒ , Walao̒ tamaa pilowali Tamoo-poa̒ahua tawimu-wimumuto tutu u ohiheo-hiheolo mao̒ .
58008001	Bungo lou̒ ngoa̒amilalo bisalanto botie yito : Ito o Iimamu Daa̒ tadebo odelo uito , tahulo-huloa̒ hemomalenta pee̒-pee̒enta wolo Allahu Taa̒ala Laba-labaalo udaa̒ tosologa .
58008002	Tio helo kalaja mao̒ tuugasi odelo Iimamu Daa̒ to Huwali Leidaa̒ Laba-labaalo mantali , deu̒ito-yito todelomo kema lo Allahu Taa̒ala u tutuulio tutu , upilo tihulo Eeya , diila lo manusia .
58008003	Timii̒du iimamu daa̒ piluduo̒ u mopodewo bake meaalo dewo ode Allahu Taa̒ala . Odito olo li Imamunto Daa̒ ; Tio musi o hitua-tuawua u podewolo .
58008004	Humayalio Tio woluo todunia botie , Tio diila tamowali iimamu , sababu mailoluo iimamu talo podewo bake u pilohile wolo moo̒ohuu̒ todelomo butoo̒ agama lo Yahudi .
58008005	Kalaja u pilohutu limongolio odelo iimamu boito otutuulio mao̒ bo tala tuwaulio lobayahu wau wolilu lou̒ wolo uwoluo tosologa . Uito mapiloo̒taa lo Allahu Taa̒ala odelei Musa omoo̒omolu , tou̒ tei Musa ohilaa mopotihulo Kema lo Eeya . Allahu Taa̒ala lotahuda odie odelei Musa . " Poo̒toloma mao̒ ! Ngoa̒amilalo boito mamusi pohutuwomu modudua̒ gambali upilo bilohei olemu toitaato hui̒du . "
58008006	Bo botia ti Isa loo̒tapu tuugasi iimamu ulebe molaio daa̒ lou̒ hekilalaja lomongo iimamu boito . Sababu daantia upilo woluo-Lio mai towolota lo Allahu Taa̒ala wau manusia , deu̒ito-yito dantia ulebe mopiohu sababu patopatoa̒ todanti ode susuu-aliyaalo ulebe mopiohe .
58008007	Humayaalio diaaluo ililangi to daantia ubohulio , yi diila palalu powoluwolo daantia u oluolio .
58008008	Bo Allahu Taa̒ala maloo̒ dungga totala to umati-Lio , tilinggula Allahu Taa̒ala lotahuda , " Eelai mao̒ , mamei dungga wakutuulio , Wau̒ mamo powoluo mai daantia ubohu wolo bangusa lo Isirai̒lu , wau wolo bangusa lo Yehuda .
58008009	Diila debo odelo daantia u pilohutu-U̒ wolo loluhuru limongolio tou̒ lodelo olimongolio yilumualo lonto lipu lo Masiri . Timongolio diila tatapu wau molotolo hilao to daantia u pilohutu-U̒ woli mongolio ; uitolo sababuulio Wau̒ diila momandungi olimongolio .
58008010	Bo botia utieelo daantia u mapo hutuwo-U̒ wolo umati lo Isirai̒lu . to duduu-laheyaalo u mamei dungga mai , tahuda lo Eeya : Wau̒ mamo podutu butoo̒o-U̒ todelomo pikiilangi limongolio , wau moluladeo̒ todelomo hilaa limongolio . Wau̒ mamowali Allahu Taa̒ala limongolio , wau timongolio mamowali umati-U̒ .
58008011	Timongolio diilalo palalu mongaajali tinggai waitio , meaalo mopoo̒taa to wutatio , ' Oonuhelo mao̒ Eeya . ' Sababu timongolio ngoa̒amila , kikiio̒ wau lei̒daa̒ mamoo̒onuhe ola-U̒ .
58008012	Wau̒ mamo ngambungu totoonulalo totala limongolio , wau diilalo moe̒ela totoonulalo dusa limongolio . "
58008013	Wolo loo̒owoli mai tuwaulio daantia u bohu , Allahu Taa̒ala lohutu daantia ubohulio boito lowali deedelo wau loodulo ; wau wolo u madeedelo , mahua̒a mooli olo .
58009001	Daantia ubohulio o wuwuu-uduwaalo potabiaalo , wau olo o tambati potabiaalo huhutu lomanusia .
58009002	Kema tuwau bilongu u ambahu talulio ilunte Huwali Leidaa̒ Mantali . Teto woluo pakaakasi polumude tohe , wau woluo olo meja wolo roti upodewo ode Allahu Taa̒ala .
58009003	To ambahu delomio , deu̒ito-yito to dibalaka lolalante u oluolio , woluo huwali leidaa̒ u ilunte Huwali Leidaa̒ Laba-labaalo mantali .
58009004	Todelomo huwali leidaa̒ boito woluo mesba upilohutu lonto hulawa u pomobuwalo dupa , wau woluo olo Bulua Daantia u ngoa̒amilalo woluwolude wolo hulawa . Todelomo Bulua boito woluo ulongo hulawa tuatuanga roti maana , tunggudu lei Haruna umaa ilotumbingo , wau dulo pita botulei uitaatio tulatulade mopulo palenta monto Allahu Taa̒ala .
58009005	Toitaato Bulua boito woluo dulo malaikati opolipio̒ , deu̒ito-yito mahaluku opolipio̒ u mopobayahe owoluo lo Allahu Taa̒ala . Polipio̒ lou̒ dulo mahaluku boito oa̒-oa̒abu toitaato tau̒bu Bulua , deu̒ito-yito tambati ponga-mbunguwalo dusa . Bo ngoa̒amilalo boito diila mowali tombangalo botia lou̒ motoyunuto .
58009006	Odieelo mola ngoa̒amilalo ilatululio . Timii̒du dulahu mongo iimamu tumuwoto ode delomio to ambahu talu lokema boito u moponao̒ tuugasi limongolio .
58009007	U tumuwotao̒ ode ambahu delomio daa̒ lokema boito boti iimamu molamahu wambao̒ . Tio mohutu uito bo pee̒enta ngotaunu . Uito pohutuolio lou̒ modelo duhu u podewolo ode Allahu Taa̒ala sababu batangalio lohihilao wau sababu duduu-sawaalo u pilohutu lou̒ diila mongalati lo umati-Lio .
58009008	Wolo wuu̒du boito , Rohullah mopo bilohei wolo mopatato deu̒ , ngotilonggadu kema to ambahu talu boito donggo tihutihulo , dalalo tumuwoto ode delomo Huwali Leidaa̒ Laba-labaalo mantali boito diipo mohuo̒ .
58009009	Utie mopobayahei jamani botia ; boliilio mao̒ deu̒ dedee-wowaalo wau babaa-keyaalo bake lo binatangi u podewolo ode Allahu Taa̒ala , diila mowali mopo wimumuto tutu hilaa u maloo̒tapu tinelo Eeya lotaa u hemodelo dewo .
58009010	Sababu uu̒upa-calawaalo boito bo motuhatawa lou̒ aalo , minumani wau upacala hidala-dalaala u pomantaliyalo . Ngoa̒amilalo bo wuwuu-uduwaalo lahiri u pohu-pohutu dilumutu saa̒tilio pobohua mai lo Allahu Taa̒ala .
58009011	Boti Almasi malei dungga mai odelo Iimamu Daa̒ lonto susuu-aliyaalo u mopiohe u mawoluo . Kema lo Eeya tou̒toonu Tio loponao̒ lotuugasi-Lio odelo Iimamu Daa̒ yito kema ulebe udaa̒ wau lebe wimu-wimumuto tutu . Uito diila pilohutu lomanusia ; bolilio mao̒ asaliilio mai diila lonto dunia u pilopowali botie .
58009012	Ti Almasi tilimuwoto ode Huwali Leidaa̒ Laba-labaalo mantali ode delomo kema boito bo wambao̒ pee̒enta ohiheo-hiheolo mao̒ . Tou̒ boito Tio diila lodelo duhu lobatade ulai̒ meaalo duhu lowalao̒ sapi u pilodewo ; Tio lodelo duhu-Lio lohihilao , wau woleeto Tio lopo lopato mai olanto u ohiheo-hiheolo mao̒ .
58009013	Duhu monto batade wau sapi ulai̒ wau peaahuo̒ bake lowalao̒ sapi , pomake u pomutata totaa hinajisia modudua̒ wuu̒du lo agama alihu timongolio mowali belesi .
58009014	Naa , wonu duhu wau peaahuo̒ boito moo̒ pobelesi onajisi lo tau-tauwalo boito , tidiyolo mao̒ duhu li Almasi ! Lotimbulude to Rohu ubakaa ti Almasi lopodewo batanga-Lio lohihilao ode Allahu Taa̒ala odelo bake wimu-wimumuto tutu . Duhu-Lio lopobelesi hilaa u maloo̒tapu tinelo Eeya de olanto lonto upacala lo agama udiila ohuna , alihu ito mowali momaya Allahu Taa̒ala tatumu-tumulo .
58009015	Uitolo sababuulio ti Almasi lowali Pilo timbulude ode tuwaulio lodaantia u bohu , alihu taa umaa tiliyango Allahu Taa̒ala moo̒ tolimo babaa-lakatiyalo ubakaa umaa pilodanti mai lo Allahu Taa̒ala . Ngoa̒amilalo boito mowali motoduo sababu mailoluo tailate , deu̒ito-yito ti Almasi ; wau opopate-Lio boito helo polopato tau lonto totoonulalo totala u pilohutu limongolio tou̒ dantia ubohulio donggo pohupohutu .
58009016	Wonu woluo tuladu warisi , musi olo woluo bukutiilio deu̒ taa u lohutu tulade boito mailate .
58009017	Sababu tuladu Warisi diila ohuna ngotilonggadu taa u lohutu mao̒ donggo tumu-tumulo . Tulade boito pohu-pohutu bo wonu tau boito mailate .
58009018	Sababu uito daantia ubohulio olo musi saahaalo wolo duhu .
58009019	Bohu-bohulio tei Musa lopo tunggulai ngoa̒amila palenta lobutoo̒ Allahu Taa̒ala tobangusa lo Isirai̒lu . Lapatao̒ uito tei Musa lohama mao̒ duhu lowalao̒ sapi wau walao̒ batade ulai̒ , tulusi ilulaulio wolo taluhu , lapatao̒ pilomutatio mao̒ to Kitabi lo Bubuu-too̒waalo lonto Allahu Taa̒ala wau to ngoilanggubu bangusa lo Isirai̒lu wolo lomake huo̒yoto u hidala-dalala lohisopi wau lambuto himba lakulio meela molonihe .
58009020	Sambela hemohutu uito tei Musa loloi̒ya , " Uti-utieelo duhu u moposaaha daantia lo Allahu Taa̒ala umusi dungohe limongoli . "
58009021	Lapatao̒ wolo dudelo u tutuuwauwa , tei Musa lopomutato duhu boito olo ode Kema lo Eeya wau to ngoa̒amila pakaakasi u potabiaalo .
58009022	Memangi modudua̒ butoo̒ agama lo Yahudi , ngopee̒ ngoa̒amilalo u hitua-tuawua pomantaliyolo wolo duhu ; wau dusa bo mowali ambunguolo wonu woluo duhu pohuwatolo .
58009023	Wolo dudelo debo odelo uitolo babaa-langiyalo umopo bayahei susuu-aliyaalo u tosologa , palalu pomantaliyolo . Bo duo̒lo susuu-aliyaalo u tosologa boito lohihilao palaluwolo bake ulebe mopiohe daa̒ .
58009024	Sababu ti Almasi diila tilumuwoto ode Huwali Leidaa̒ Mantali huhutu lomanusia , u bo mopo bayahei Mantali u otutuulio mao̒ . Ti Almasi tilimuwota mola ode sologa tutuwau ; mola teto Tio masaatia lotahudeo̒ ode Allahu Taa̒ala ode polohuna daa̒ olanto .
58009025	Ti iimamu daa̒ lo Yahudi timii̒du taunu tumuwoto ode Huwali Leidaa̒ Laba-labaalo mantali todelomo Bele lo Eeya wolo modelo duhu lo binatangi tuwau . Boti Almasi diila tilumuwoto u lopodewo batanga-Lio wuwuulia .
58009026	Sababu wonu odito , uito boliilio mao̒ Tio malo wuwuulia lodutolo tumulalo mai dunia botie pilowali . Bo ilaalolio mao̒ , masaatia tojamani pulitio botie , Tio dungga-dungga mai bo pee̒enta wambai̒o mai moluluta dusa wolo mopobake batanga-Lio lohihilao .
58009027	Allahu Taa̒ala malo potatapu mai deu̒ manusia mate bo pee̒enta wambai̒o wau lapatao̒ uito aadilio lo Allahu Taa̒ala .
58009028	Odito olo ti Almasi bo pee̒enta wamabao̒ pilodewo odelo bake u moluluta dusa lotaa dadaata . Tio mamuli meidungga mai tou̒ oluolio , diila mai mopoo̒ lapato pasali lodusa , bo mai mopoa̒ahu totau-tauwalo tahi pohimawa podungga-Lio mai .
58010001	Butoo̒ agama lo Yahudi bo mopo bayahei udiila mopatato pasali lo susuu-aliyaalo umopiohe u mamei dungga mai , wau diila bayahu u otutuulio mao̒ lo susuu-aliyaalo boito . Diila pongalo aakali butoo̒ boito mowali mopo wimumuto tutu taa u monao̒ mai molubo Allahu Taa̒ala lou̒ modelo podewo , eleponu timii̒du taunu tulusi hepilodewo babaa-keyaalo u tutuuwauwa .
58010002	Humayaalio tau-tauwalo tahi polubowa Allahu Taa̒ala boito tio̒otutua mapiloo̒ belesi lonto dusa , yi timongolio diilalo opongolaasa odusa , wau bake diilalo podewolo olo .
58010003	Bo ilaalolio babaa-keyaalo u pilodewo timii̒du taunu boito tumbao̒ mopoe̒ela tau to duduu-sawaalo limongolio .
58010004	Sababu memangi duhu losapi wau duhu lobatade ulai̒ diila mowali moluluta dusa .
58010005	Uitolo sababuulio tou̒ ti Almasi tilumuwotai ode delomo dunia , Tio lobisala ode Allahu Taa̒ala , " Eeya diila mokahandaki bake wau dewo ; bolii̒o mao̒ Eeya malo podapato batanga de ola-U̒ .
58010006	Allahu Taa̒ala diila motuhatawa wolo bake yilalango meaalo bake u pongambungualo dusa .
58010007	Lapatao̒ Watia loloi̒ya , ' Boti-botieelo Watia , oo Allahu Taa̒ala ! Watia monao̒ mai mohutu kahandaki lo Allahu Taa̒ala , debo odelo u leitulade pasali batanga Laatia todelomo Kitabi . ' "
58010008	Bohu-bohulio ti Almasi loloi̒ya , " Allahu Taa̒ala diila mokahandaki bake wau dewo ; Allahu Taa̒ala diila motuhatawa wolo bake lo binatangi upilobu odelo dewo wau to bake u pongambungualo dusa . " Ti Almasi loloi̒ya odito , eleponu babaa-keyaalo boito pilodewo lodudua̒ butoo̒ agama lo Yahudi .
58010009	Lapatao̒ uito ti Almasi loloi̒ya . " Boti-botieelo Watia , oo Allahu Taa̒ala ! Watia monao̒ mai u mohutu kahandaki lo Allahu Taa̒ala . " Oditolio Allahu Taa̒ala lolulutao̒ babaa-keyaalo udeedelo boito , wau lopotuloo̒ mao̒ wolo bake li Almasi .
58010010	Ti Isa Almasi malohutu wolo u kilahandaki lo Allahu Taa̒ala wau lopodewo batanga-Lio odelo bake . Wolo dewo boito , u pilohutu-Lio bo pee̒enta wamabai̒o u ohiheo-hiheolo mao̒ , ito ngoa̒amila pilobelesi lonto dusa .
58010011	Timii̒du iimamu lo Yahudi moponao̒ tuugasilio odelo iimamu timii̒du dulahu , wau wuwuulia tio hemo podewo babaa-keyaalo u tutuuwauwa . Bo babaa-keyaalo boito sama-samaata diila mowali moluluta dusa .
58010012	Bolii̒o mao̒ , ti Almasi lopodewo bo tuwau bake u pongambungualo dusa , wau bake boito pohupohutu u ohiheo-hiheolo mao̒ . Lapatao̒ lopodewo bake boito , ti Almasi lotihuloa̒ to ambahu olowala lo Allahu Taa̒ala wau momalenta pee̒-pee̒enta wo-Lio .
58010013	Wau masaatia ti Almasi hemohima dilumutu Allahu Taa̒ala mohutu mumuusu-Lio taa̒luku to o-Lio .
58010014	Oditolio wolo bake tuwau , ti Almasi lopoo̒ wimumuto tutu tau-tauwalo tamaa pilobelesi lonto dusa .
58010015	Tomimbihu sua̒li boito Rohullah longohi olo osakusii-Lio to olanto . Rohullah lotahuda ,
58010016	" ' Utieelo daantia umaa pohutuwo-U̒ woli mongolio to duduu-laheyaalo u mamei dungga , ' tahuda lo Eeya , ' Wau̒ mamo podutu bubuu-too̒o-U̒ todelomo hilaa limongolio , wau moluladeo̒ todelomo pikiilangi limongolio . ' "
58010017	Allahu Taa̒ala olo lotahuda , " Wau̒ mamo malongao̒ duduu-sawaalo wau totoonulalo ololeeti mongolio . "
58010018	Oditolio , duduu-sawaalo wau totoonulalo ololeeto boito maa ilambungu , yi diilalo palalu mopodewo bake u pongambungualo dusa .
58010019	Naa , Mongo wutato , wolo opopate li Isa boito ito botia buheli tumuwoto ode Huwali Leidaa̒ Laba-labaalo mantali .
58010020	Ti Isa malomuo̒ dalalo tuwau u bohu de olanto , deu̒ito-yito dalalo u mongohi tutumulo . Dalalo boito moli lalante , deu̒ito-yito batanga li Isa lohihilao .
58010021	Wau ito masaatia o ngotaalio iimamu tau̒daa̒ , tatihu-tihula duo̒lo Bele lo Allahu Taa̒ala .
58010022	Sababu uito , duloolo ito mohimbide Allahu Taa̒ala wolo hilaa motulidu wau iimani motoheeto ; wolo hilaa umaa pilomantali monto pongolaaasa utilala , wau wolo batanga u mapiloo̒ belesi wolo taluhe u mantali .
58010023	Mamusi ito motidihu tio̒otutua to halapani upilo ngakuwanto , sababu Allahu Taa̒ala mowali palacayalo wau Tio mamoe̒elai danti-Lio .
58010024	Wau mamusi ito mopoo̒ tutuuwoto , alihu ito mowali mohuhuuntula u motolia̒ngo ngota timongota wau mohutu susuu-aliyaalo u mopiohe .
58010025	Mamusi ito debo moa̒mbua pee̒-pee̒enta , wau diila mao̒ pomalongo debo odelo taawewo . Ito tumbao̒ musi lebe tatapu wau molotolo hilao wau mopoo̒ lolootolo , sababu otaawanto deu̒ diilalo mohiheo Eeya mamei dungga mai .
58010026	Sababu wonu habari u otutu monto Allahu Taa̒ala mapilo tunggulio mai olanto , bo ito debo hemohutu dusa wambai̒o wolo makusudu , yi diduu̒ bake u moluluta dusaanto .
58010027	Tuwa-tuwaulo uwoluo to olanto yito motaalua wolo bubutoo̒ Allahu Taa̒ala wau tulu omulukaa-Lio umaa momobu tunggula maahu totau-tauwalo tahi polowalia o-Lio !
58010028	Taa diila modungohe butoo̒ uilohi mai lei Musa , hukuu-maniyolo mate lou̒ diila o ambungulio , wonu to osakusi lo taduulota meaalo toulota , tio ilobukuti ototala .
58010029	Malo lebe mobuuhetao̒ hukuumani u musi podehuwolo totaa u hemo dutadutaa̒ Walao̒ Allahu Taa̒ala . Tau boito hemo nganggapu hina duhu daantia lo Allahu Taa̒ala , deu̒ito-yito opopate li Almasi tamo poo̒belesi monto dusa . Tio mohina Rohu tamoongohia odehu hilao̒ .
58010030	Otaawanto tatoonu Tio talo tahuda , " Wau̒ mamo lontuli ! Wau̒ mamo hukuumani ! " wau talo tahuda , " Eeya mamo mutoa̒i umati-Lio . "
58010031	Malo moo̒tihela hapato wonu modehu to uluu̒ lo Allahu Taa̒ala Taa Tumutumulo !
58010032	Eelai mao̒ woloolo mola owowoluwoa lo Mongo wutato tou̒ yilalu mao̒ . Tou̒ boito , lapatao̒ tinelo Allahu Taa̒ala lolinelai olimongoli , timongoli helo dutolo dadaata ; bo penu odito timongoli debo lohipate tio̒otutua .
58010033	Tingga maito timongoli hilinalio wau hepilo hutulio lou̒ diila mopiohe totalu lotaa dadaata . Tinggga maito olo timongoli lodudua̒ lodutolo woli mongolio tahe pilohutulio odito ,
58010034	wau timongoli lodudua̒ loo̒laasa osuukali hilao lotaa tilutupalio . Wau tou̒ ngoa̒amila u mililiki limongoli yilambatio , timongoli lololimo uito wolo hilaa sanangi sababu otaawa limongoli deu̒ donggo woluo hitua-tuawua ulebe mopiohe , umoo̒ tahangi ohiheo-hiheolo mao̒ .
58010035	Masababu uito , diila mao̒ potombolu , sababu wonu timongoli debo palacaya , yi woluo wuupa udaa̒ woleeto !
58010036	Timongoli palalu mosabali , alihu timongoli mowali mohutu kahandaki lo Allahu Taa̒ala wau lou̒ odito mololimo wolo upilo dantia-Lio mai .
58010037	Sababu todelomo Kitabi tulatulade , " Bo ngopee̒ mola poli wambai̒o , yi Tio tamaa meidungga boito , mahua̒a meidungga ; Tio diila tamo polohu-lohudu podunggaa-Lio mai .
58010038	Wau umati-U̒ tao̒tutu mapalacaya wau tumumulo ; bo wonu woluo towolota limongolio tatumouli , yi Wau̒ diila tasanangi olio "
58010039	Ito botie diila umati tatoutouli wau yilapalo . Bolii̒o mao̒ , ito yito umati tapalacaya to Allahu Taa̒ala wau tapilo aahu .
58011001	O iimani boliilio mao̒ yakini tio̒otutua to susuu-aliyaalo uhe halapuwolo , boliilio o tantuulio to susuu-aliyaalo udiila oontonga .
58011002	Sababu o iimani , yi tau-tauwalo tojamani yilalu mao̒ aahudu lo Allahu Taa̒ala .
58011003	Sababu o iimani , yi ito mongalati deu̒ aalamu botie pilowali wolo tahuda Allahu Taa̒ala ; oditolio , wolo u mowali oontonga , yilowali mai monto wolo udiila mowali oontonga .
58011004	Sababu o iimani , yi tei Habel lopodewo ode Allahu Taa̒ala bake ulebe mopioheo̒ wolo bake lei Kain . Sababu iimanilio boito , tei Habel tilolimo lo Allahu Taa̒ala odelo taa u mopiohe , sababu malo ilaalo deu̒ Allahu Taa̒ala lololimo pilodewolio . Tei Habel mailate , bo sababu iimanilio boito , yi tio donggo bisabisala dilumutu botia .
58011005	Sababu o iimani , yi tei Heno diila yilate , bo tumbao̒ bilintaa̒ mola wau dilelo ode Allahu Taa̒ala . Diaaluo penu boli ngotaa mao̒ taloo̒ dungga olio , sababu tio mabilintaa̒ mola ode Allahu Taa̒ala . Todelomo Kitabi tulatulade deu̒ tou̒ tei Heno bilintaa̒ mola , tio lopo sanangi hilaa lo Allahu Taa̒ala .
58011006	Diila o iimani , diaaluo penu boli ngotaa mao̒ tamowali mopo sanangi hilaa lo Allahu Taa̒ala . Sababu tamonao̒ mai ode Allahu Taa̒ala musi palacaya deu̒ Allahu Taa̒ala woluo , wau deu̒ Allahu Taa̒ala momalasi mai totaa u hemololohe o-Lio .
58011007	Sababu o iimani , yi tei Noho piloo̒taa lo Allahu Taa̒ala pasali lo susuu-aliyalo u mamotoduo mai lapatio mao̒ , udiila mowali oontongalio . Tei Noho lodungohe to Allahu Taa̒ala tilinggula tio lohutu kapali tuwau u lapatio mao̒ loilaalo lopoa̒ahu batangalio wolo ngaalaa̒lio . Lou̒ odito dunia hilukuumani , hiambola tei Noho lohihilao sababu iimanilio piloilaalo lo Allahu Taa̒ala odelo taa mopiohe .
58011008	Sababu o iimani , yi tei Abraham lodungohe Allahu Taa̒ala tou̒ Allahu Taa̒ala lotianga olio wau lopoa̒hu olio lonao̒ ode lipu upilo danti lo Allahu Taa̒ala olio . Lapatao̒ tei Abraham lomonggato wolo diila otaawa mao̒de utoonu ponao̒walio .
58011009	Lou̒ o iimani , tei Abraham lotibiluloa̒ odelo tau deli tolipu upilo danti lo Allahu Taa̒ala olio boito . Tei Abraham lotibiluloa̒ mota teto todelomo kema . Odito olo tei Isihaka wolei Yako , talo lolimo danti u tutuuwauwa lonto Allahu Taa̒ala .
58011010	Sababu tei Abraham donggo hemohima kota uilanjana wau bongulo lo Allahu Taa̒ala wolo wapidio motoheeto .
58011011	Sababu o iimani , yi tei Abraham loo̒toduo wali lonto oli Sara , eleponu tei Abraham mapanggola daa̒ , wau ti Sara lohihilao hunusa . Tei Abraham yakini deu̒ Allahu Taa̒ala mamo poo̒polu mai danti-Lio .
58011012	Eleponu tei Abraham tou̒ boito debo odelo taa mailate batangalio , bo tio debo loo̒toduo mai wali dadaata , udaata diilalo oleekenia -- debo odelo daatalio lopoliama wau hungayo tobiihu pentadu .
58011013	Ngoa̒amila tau boito debo o iimani tunggula yilate . Timongolio diila lololimo susuu-aliyaalo upilo danti lo Allahu Taa̒ala , bo helo milohe wau lohima lonto u molamingo . Wau woleeto timongolio mopo biloheo̒ deu̒ timongolio bo tau deli wambai̒o wau taa u hipo peehuma tutumulo todunia botie .
58011014	Taa u moloi̒ya odito mopoilaalo lou̒ mopatato deu̒ timongolio donggo hemo lolohe lipu u mamowali huta limongolio .
58011015	Diila lipu u matilolaa mao̒ limongolio boito uhe pikiilangio limongolio . Sababu wonu odito , yi maa ilohiango dadaata toli mongolio umuli mohualinga odelipu boito .
58011016	Bo malo ilaalo , timongolio mooloolo lipu tuwau ulebe mopioheo̒ , deu̒ito-yito lipu u tosologa . Uitolo sababuulio Allahu Taa̒ala diila moolito wonu timongolio mongunte o-Lio Allahu Taa̒ala limongolio , sababu Allahu Taa̒ala malo podapato kota tuwau olimongolio .
58011017	Sababu o iimani olo , yi tei Abraham lopodewo olei Isihaka odelo bake tou̒ tio tilesi lo Allahu Taa̒ala . To olei Abrahamulo Allahu Taa̒ala longohi danti-Lio , penu odito tei Abraham iloheela lohilao lohudu walai̒o tatuwa-tuwaulo boito .
58011018	Allahu Taa̒ala malo tahuda odelei Abraham , " Motimbulude tolei Isihaka botieelo yio̒ mamoo̒tapu mai wali upilo danti-U̒ mai olemu . "
58011019	Tei Abraham yakini deu̒ Allahu Taa̒ala mambo muli mopo tumulai olei Isihaka monto opopate -- oditolio , mowali loi̒yaalo , tei Abraham maluli lololimo olei Isihaka lonto opopate .
58011020	Sababu o iimani , yi tou̒ tei Isihaka lodanti mao̒ babaa-lakatiyalo odelei Yako wolei Esau duo̒lo dulahe momooli .
58011021	Sababu o iimani , yi tou̒ tei Yako diipo yilate , tio longohi balakatilio ode mongo walae̒e Yusu -- wolo lotidenela to lunggongo lo tunggudio wau lolubo Allahu Taa̒ala .
58011022	Sababu o iimani , yi tei Yusu -- tou̒ wimbideo̒ mate -- lobisala pasali umati lo Isirai̒lu yilumualai lonto Masiri , wau lololaa mao̒ tahuli pasali wolo u musi pohutuwolo to milatelio .
58011023	Sababu o iimani , yi mongo dulaa̒ lei Musa loluua̒ olio tolohula mola hiheolio lapatao̒ pilotutulio mai . Iloontonga mao̒ limongolio deu̒ tio walao̒ ngota tamopio , wau timongolio diila yiloohe loluwali palenta li olongia .
58011024	Sababu o iimani , yi tei Musa yinta-yinta malei̒daa̒ mola diila lohuto unteelo walao̒ lipuusili olongia lo Masiri .
58011025	Tio lebe motohilaa modutolo pee̒-pee̒enta wolo umati lo Allahu Taa̒ala lou̒ u ngopee̒ mola moo̒laasa osanangi lo tutumulo u odusa .
58011026	Tei Musa molaasa deu̒ lebe ohalaga daa̒ u moo̒tapu polohina domi ti Olongia Tamoo-poa̒hua upilo danti mai lo Allahu Taa̒ala boito wolo moo̒tapu ngoa̒amila halata lipu lo Masiri , sababu tei Musa hemo halapu wuupa todulahe momooli .
58011027	Sababu o iimani , yi tei Musa lololaa mao̒ Masiri lou̒ diila lolaasa yiloohe to oyiyingo li olongia . Tei Musa lomaju lotidulunga ode patujulio debo odelo tio maloo̒onto Allahu Taa̒ala tadiila oontonga boito .
58011028	Sababu o iimani , yi tei Musa lohutu Paska wau lomalentao̒ alihu mopo mutatao̒ loduhu totimii̒du huhebu taulo Isirai̒lu alihu Malai̒kati lomautu diila momate-mateelo mao̒ tau̒ kekeei̒ mohuhula daa̒ limongolio .
58011029	Sababu o iimani , yi tau-tauwalo Isirai̒lu lowali lobalango to Auhu Meela , debo odelo timongolio lononao̒ toitaato huta u mohengu , hiambola tau-tauwalo Masiri loa̒humo tiloloolo lo auhe boito , tou̒ timongolio lohimontala lobalanga olo .
58011030	Sababu o iimani , tau-tauwalo Isirai̒lu helohutu didii-ngingowalo meeseli lo Yerikho loloohubu lapatao̒ hilelili limongolio ngotilonggadu pitu hui mola hiheolio .
58011031	Sababu o iimani olo , yi ti Rahabi , taabua suuntali boito , diila lodudua̒ ilopatea yila-yilateelo mao̒ pee̒-pee̒enta wolo tau-tauwalo tahi poluwalia Allahu Taa̒ala ; sababu tio malo lolimo wolo hilaa mopiohe tahi pohehulawa lonto Isirai̒lu .
58011032	Naa , watia mowali wambai̒o mobisala mai mololaalaaita , bo wakutu lowatia diila moo̒tuheto . Sababu watia diipo poli longunte olei Gideon , Barak , Simson , Yepta , Dauda , Semuel , wau mongo nabi .
58011033	Sababu o iimani , yi timongolio malo poo̒laaheo̒ totoonulalo bele biluloa̒ saaha li olongia . Timongolio lohutu wolo u otutu , tilinggula lololimo wolo upilo danti mai lo Allahu Taa̒ala . Timongolio loheu̒to tutung-gilowalo singa ,
58011034	lomate tulu upolu-polutuo̒ , ileleehia lonto bituo̒ lowamilo . Timongolio molulupuhu , bo malowali lolotolo ; timongolio molotolo boli buheli daa̒ todelomo popatea tilinggula loo̒laaheo̒ suludadu lobangusa hideelia .
58011035	Sababu o iimani , yi mongobua luli loo̒tapu mao̒ tau-taulio tamailate . Woluo olo ta iloheela lohilao silikisaa tunggula yilate , wau diila mololimo u lopatolo , sababu ohilaa muli potumulolo duo̒lo tutumulo tuwau ulebe mopioheo̒ .
58011036	Woluo tahe hila-hilantia̒lio , biluboa̒lio , ilawadu wolo lante wau pilopo tuotio ode delomo tutupa .
58011037	Timongolio pilai̒lio lobotu tunggula yilate , woluo olo tai̒loyodu wolo halahadi , wau tapilate yila-yilateelo mao̒ wolo wamilo . Timongolio helonao̒ ode utoonulalo mao̒ wolo boo̒ lonto walito himba meaalo walito batade ; timongolio mosikini , ilalinayalio wau silikisaalio .
58011038	Dunia botie diila tambati u tuu̒dio ode limongolio . Timongolio helonao̒ ode utoonulalo mao̒ tohuta datahu wau luasi udelita wau to huhuu luduwaalo , wau helo tibiluloa̒ todelomo gogoowaalo wau todelomo huhuu-wangowalo huta .
58011039	Donggo boli udaa̒lio pae̒eda uilotapu lotaa ngoa̒amila boito sababu iimani limongolio ! Bo penu odito timongolio diila lololimo wolo upilo danti lo Allahu Taa̒ala ,
58011040	sababu Allahu Taa̒ala o lanjana ulebe mopioheo̒ to olanto . Lanjana-Lio yito deu̒ bo pee̒-pee̒enta wolanto , timongolio mamowali wimu-wimumuto tutu .
58012001	Naa , tomimbihu olanto lohihilao , to palitunto woluo dadaata daa̒ sakusi ! Sababu uito , duloolo ito molapi ngoa̒amila umoo̒ buheeto olanto wau dusa utulusi dembi-dembinga to olanto . Wau duloolo ito wolo moo̒olohu maju moluhu polo taadenga u woluo totalunto .
58012002	Mamusi bibilohunto duludulunga odeli Isa , sababu Tiolo talo pobongu mai iimaninto wau lolaalao̒ tou̒ bohuliolo mai dilumutu pulitio . Ti Isa tatapu owowoluwoalio lodutolo to ayu salipu ! Tio diila paduli deu̒ mate to ayu salipu boito yito tala tuwau sua̒li umoo̒olito . Tio bo hemoe̒ela mola oweengahe umaa olasaa-Lio lapatio mao̒ . Masaatia Tio hulohuloa̒ to ambahu olowala totambati huhuloa̒lo Allahu Taa̒ala wau hemo malenta pee̒-pee̒enta wo-Lio .
58012003	Nte pikiilangia mao̒ woloolo mola sikisaa-Lio li Isa lotaalua wolo tau-tauwalo tahi oduusawa tahe loluwali o-Lio lou̒ polu-polutuo̒ ! Sababu uito diila mao̒ pokikio̒ hilao wau motombolu .
58012004	Sababu todelomo poti pateyamu moluwali dusa , diipo pee̒enta mao̒ timongoli lohipate dilumutu musi mopotolohe duhu .
58012005	Wau diila mao̒ lipata naseehati lo Allahu Taa̒ala botie , uilohi-Lio mai olemu odelo mongo wala-I̒o : " Walau̒-U̒ , poo̒tuota mao̒ tio̒otutua pongaajali lo Eeya , wau diila pokikiio̒ hilao wonu Tio momuluka mai olemu .
58012006	Sababu Eeya momate timii̒du taa upilonu-Lio , wau Tio momuboa̒ timii̒du taa u ilaku-Lio odelo wala-I̒o . "
58012007	Mamusi timongoli mololimo buboa̒ monto Allahu Taa̒ala odelo tuwaulio lo pongaajali monto oliyamo ngota . Sababu tingga woluo walao̒ ngota diila hukuumanio liyamolio wonu tio ototala ?
58012008	Wonu timongoli diila moduduo̒ hukuu-maniyolo debo odelo ngoa̒amila walai̒o uwewo botie , boliilio mao̒ timongoli diila walao̒ saaha , bo walao̒ udiila saaha .
58012009	Ito otiyamo todunia . Tio mongaajali olanto , wau ito mohulumati olio . Naa , tidiyolo mao̒ toli Paapa lo rohunto tatosologa , tantu ito musi lebe mao̒ poli taa̒luku to o-Lio alihu ito tumumulo .
58012010	Mongo dulaa̒anto u todunia mongaajali olanto bo todelomo wakutu u ee̒enggade , modudua̒ wolo ulaasaa limongolio mopiohu . Bo Allahu Taa̒ala mongaajali olanto duo̒lo opopiohunto lohihilao , alihu ito mowali mantali pee̒-pee̒enta wo-Lio .
58012011	Memangi tou̒ ito ilajari-Lio , hukuumani boito diila moo̒sanangi hilaanto bo tumbao̒ moo̒suukali wambai̒o . Bo lapatio mao̒ woleeto , to olanto tamaa ilajari-Lio , hukuumani boito moo̒sababu tutumulonto modudua̒ u otohilaa lo Allahu Taa̒ala , wau moo̒toduo mai pongolaasa salaamati to olanto .
58012012	Sababu uito , poo̒lotola mola uluu̒mu u molulupuhu wau huu̒mu u hulu-huluhelio boito !
58012013	Ponao̒olo laito todalalo upaya-payadu , alihu oa̒atumu u penggo boito diila moheeide , bo tumbao̒ mowali moluli .
58012014	Potolo panilo u tumumulo lou̒ mopiohe wau dame wolo taa ngoa̒amila . Potolo panilo olo u tumumulo mantali , tolomodu ode Eeya . Sababu diaaluo penu boli ngotaa mao̒ mowali moo̒onto Eeya wonu tio diila tumumulo debo odelo uito .
58012015	Poo̒dahai diila bolo woluo penu boli ngotaa mao̒ talumualo monto opopiohu hilaa lo Allahu Taa̒ala , alihu diaaluo tamowali debo odelo pilomulo u opedi tohuungi mongoli tilinggula mopotoodei usuukali wau mopoluusa taa dadaata wolo pedilio .
58012016	Poo̒dahai mao̒ alihu diila bolo woluo tatumumulo huloto meaalo diila motolongaku susuu-aliyaalo urohu , debo odelo u pilohutu lei Esau . Tio lopotali hakuulio odelo walao̒ tamohuhula daa̒ , bo duo̒lo ua̒alo ngomanggo .
58012017	Otaawa limongoli deu̒ lapatio mao̒ tei Esau ohilaa moo̒tapu balakati boito monto oliyamolio , bo tio diila tilolimolio . Sababu eleponu wolo hiyongo tio mololohe dalalo u mopoo̒piohe totalalio , bo hiyango woleeto madiduu̒ .
58012018	Mongo wutato diila mai motaalua lou̒ hitua-tuawua debo odelo utilalua lobangusa Isirai̒lu omoo̒omolu . Timongolio lotaalua wolo hitua-tuawua u mowali tontalolo , deu̒ito-yito Hui̒de Sinai wolo tululio uhinta-hintalabu ; timongolio lotaalua wolo modio̒lomo , diila boti motilango wau dutalo ;
58012019	timongolio lotaalua wolo tingohu torompeti , wau tingohu suala ulaba-labaalo . Tou̒ tau-tauwalo Isirai̒lu loo̒dungohe suala boito , timongolio lohile lou̒ tio̒otutua alihu suala boito diilalo mobisala mai ode limongolio .
58012020	Sababu timongolio diila moo̒tahangi modungohe palenta upilo tunggulai losuala boito . Sababu suala boito lotahuda , " Ngoa̒amila tamo dedeta hui̒de botie , diila paduli wolo uito binatangi meaalo penu boli tatoonu olo , musi pai̒yola lobotu tunggula mate . "
58012021	Wolo u iloontonga lotau-tauwalo Isirai̒lu boito odito polu-polutuo̒ dilumutu tei Musa loloi̒ya , " Watia moohe wau hulu-huluhelio ! "
58012022	Bolii̒o mao̒ , timongoli malonao̒ mai ode Hui̒de Sion wau kota lo Allahu Taa̒ala u tumutumulo , deu̒ito-yito Yerusalemu u tosologa wolo hilihu-lihua malai̒kati-Lio .
58012023	Timongoli modudua̒ tuwaulio lo dudunggaya ulame daa̒ -- dudunggaya lomongo walao̒ Allahu Taa̒ala tamohuhula daa̒ , u tataa-nggulio leidupatali todelomo sologa . Timongoli monao̒ mai motaalua lo Allahu Taa̒ala , Hakimu lo ngoilanggubu umati lomanusia . Timongoli motaalua wolo roroo-huwaalo lotau-tauwalo tamopiohu , tamaa pilowali wimu-wimumuto tutu .
58012024	Timongoli monao̒ mai motaalua li Isa , Potimbuludelo ode daantia u bohu boito ; timongoli motaalua lo putato duhu u pongaku to susuu-aliyaalo ulebe mopiohe daa̒ lou̒ pilongakua loduhu lei Habel .
58012025	Sababu uito , poo̒daha-dahaalo mao̒ diila bolo timongoli diila mohuto modungohe o-Lio tahe lotahuda mai boito . Timongolio tadiila mohuto modungohe o-Lio tamei dungga mai ode dunia wau mopo tunggulo habari monto Allahu Taa̒ala , diila mowali mopolahi lobatanga . Tidiyolo mao̒ ito botie tamo dungohe o-Lio u motahuda mai monto sologa ! Wonu ito diila mohuto modungohe o-Lio , diila pongalo akali ito mowali moa̒ahu !
58012026	Tou̒ boito sualaa-Lio mopo geegeli dunia . Bo botia Tio lodanti mai . " Pee̒entapo Wau̒ mamopo geegeli diila bo wambao̒ dunia bo hulungo olo . "
58012027	Tahuda " pee̒entapo " mopoi̒laalo mai deu̒ ngoilanggubu dunia umaa pilowali mapolo tau̒loolo wau yinggilolo , alihu u meitolaa bo udiila mowali molotau̒lo .
58012028	Sababu uito , mamusi ito molapali mola oduo̒lo ode Allahu Taa̒ala , sababu ito mololimo monto o-Lio tuwaulio lo bele biluloa̒ saaha li olongia udiila mowali molotau̒lo . Mamusi ito molapali mola oduo̒lo wau motabia to Allahu Taa̒ala wolo hulumati wau moohe , modudua̒ pohuli u otohila-Lio lohihilao .
58012029	Sababu Allahu Taa̒alanto debo odelo tulu umoo̒pobu .
58013001	Mamusi timongoli debo motolia̒nga ngota timongota odelo tau-tauwalo Nasara tamohutato .
58013002	Diila mao̒ popanggu mololimo tau tobelemu tau-tauwalo tadiipo otaawa limongoli . Sababu wolo mohutu u odito , pee̒enta woluo tau , lou̒ diila ilolaa-sawalio , malo lolimo malai̒kati tobelelio .
58013003	Poo̒toloma mao̒ tau-tauwala u todelomo tutupa , debo odelo timongoli olo woluo todelomo tutupa pee̒-pee̒enta woli mongolio . Wau tau-tauwalo tahe pilohutu totoonulalo otohilaa lohilao , mamusi timongoli moe̒ela olimongolio debo odelo timongoli olo hepilo hutulio odito .
58013004	Ngoa̒amila tau musi mopo biloheo̒ sikapu hulumati topolo nikawa , uito sababuulio mamusi tamo tolodile tatapu wau molotolo hilao ngota timongota . Taa u huloto wau taa u mojina maa aadilio lo Allahu Taa̒ala .
58013005	Diila mao̒ tutumulumu okawasa lou̒ motolia̒ngo todoi , bo mamusi timongoli olulia lohilao lou̒ wolo uwoluo toli mongoli . Sababu Allahu Taa̒ala malo tahuda , " Wau̒ diila tamo poluli meaalo mamololaa mao̒ olemu . "
58013006	Sababu uito ito buheli moloi̒ya , " Eeya yito Tamoo-tulungia olau̒ , wau̒ diila moohe . Wolo u mowali pohutuo lomanusia olau̒ ? "
58013007	Diila mao̒ lipata tomongo tau̒wamu talopo tunggulai tahuli lo Allahu Taa̒ala olemu . Poo̒tuota mao̒ woloolo mola timongolio tumutumulo wau woloolo mola timongolio yilate , wau dudui̒ mao̒ iimani limongolio .
58013008	Ti Isa Almasi debo tutuuwauwa , mopio muloolo , masaatia , wau tunggula ohiheo-hiheolo mao̒ .
58013009	Diila mao̒ polulia totoonulalo pongaajali u hidelia wau mopolapalo olimongoli . Hilaanto musi poo̒lotolola lo opopiohu hilaa lo Allahu Taa̒ala , uitolo u mopiohe ; diila mao̒ bo sababu wuwuu-uduwaalo lo ua̒alo . Tau-tauwala tamuloololio mai helo dungohe wuwuu-uduwaalo boito diila loo̒tapu hunalio .
58013010	Ito o mesba tuwau upodewowalo bake ode Allahu Taa̒ala . Wau mongo iimamu tahe mohinta todelomo Kema lo Eeya , diila ohaku molamelo bake uwoluo toitaato mesba boito .
58013011	Duhu lo binatangi u podewolo odelo bake u pongambungualo dusa , dilelo li iimamu daa̒ ode Huwali Leidaa̒ Laba-labaalo mantali , bo pate lo binatangi boito lohihilao tilumbilalio to bulemengo kema .
58013012	Uitolo sababuulio ti Isa olo yilate to bulemengo huhebu lo kota u lopoo̒ belesi umati-Lio lonto dusa wolo duhu-Lio lohihilao .
58013013	Sababu uito , duloolo ito monao̒ ode o-Lio to bulemengo kema wau pee̒-pee̒enta hinaalio wo-Lio .
58013014	Sababu todunia botie diaaluo tambati poti biluloa̒alo u ohiheo-hiheolo mao̒ olanto ; ito mololohe tambati poti biluloa̒alo u mamei dungga mai .
58013015	Sababu uito , lou̒ motimbulude li Isa , mamusi ito laito momuji boli puji to Allahu Taa̒ala ; uito debo odelo bake lo sukurunto to o-Lio , u podewonto moli lapali biihunto u mopolaio̒ tanggu-Lio .
58013016	Diila mao̒ lipata mohutu u mopiohe wau motutuu-lungia sababu uti-utieelo babaa-keyaalo umoo̒ sanangi hilaa lo Allahu Taa̒ala .
58013017	Dudui̒ mao̒ palenta lomongo tau̒wamu , wau potaa̒lukulo toli mongolio . Sababu timongolio laito hemo poo̒tuoto nyawamu , wau timongolio musi tihutihula duo̒lo Allahu Taa̒ala . Wonu timongoli modungohe olimongolio , timongolio moo̒ kalaja wolo hilaa sanangi ; wonu diila , yi timongolio mamo kalaja wolo hilaa suukali , wau uito diila moo̒ pae̒eda olimongoli .
58013018	Podua̒alo mola tulusi ode lamiaatia . Amiaatia yakini hilaa u maloo̒tapu tinelo Eeya lamiaatia belesi , sababu todelomo totoonulalo sua̒li amiaatia laito ohilaa mohutu wolo u otutu .
58013019	Tolomodulio watia momolohone lou̒ tio̒otutua , alihu timongoli modua̒ mola olaatia alihu Allahu Taa̒ala hua̒a modelo olaatia muli mohualingai ode limongoli .
58013020	Allahu Taa̒ala malo potumulai li Isa Eeyanto lonto opopate . Sababu opopate-Lio boito Tio masaatia lowali Diti Daa̒ de olanto , deu̒ito-yito hihii-mbaa-Lio . Opopate-Lio boito olo loposaaha mai daantia ohiheo-hiheolo mao̒ u pilohutu lo Allahu Taa̒ala wolanto .
58013021	Pohileaala dua̒ Allahu Taa̒ala pobutua mai salaamati boito mopo wimumutai olimongoli wolo totoonulalo umopiohe upalaluo limongoli u mohutu kahandaki-Lio . Pohileaala dua̒ motimbulude li Isa Almasi , Allahu Taa̒ala mokalaja todelomo olanto , wolo u otohilaa-Lio . Mamusi ti Almasi pujiolo ohiheo-hiheolo mao̒ ! Amin .
58013022	Watia mohalapu alihu timongoli mopoo̒ tuotao̒ nanaa-sehatiyalo laatia botie lou̒ sabali , sababu tuladu lowatia botie diila boti hayahayao̒ .
58013023	Mamusi otaawa mao̒ limongoli deu̒ wutatonto tei Timotius mailopatio lonto tutupa . Wonu tio malonao̒ mai odia ode tambati lowatia botie , madeloo mola lowatia tio tou̒ watia de mobiilohe woli mongoli .
58013024	Potunggula mao̒ salamu lamiaatia ode ngoa̒amila tau̒wa limongoli wau ode ngoa̒amila umati lo Allahu Taa̒ala . Tolimowalo olo salamu monto mongo wutato to Italia .
58013025	Pohileaala dua̒ Eeya mobalakati mai mongo wutato ngoa̒amilalo .
59001001	Mongo wutato umati lo Allahu Taa̒ala ngoa̒amilalo taloo̒-loo̒opo to ngoilanggubu dunia ! Salamu lonto olaatia , Yakobus , wato lo Allahu Taa̒ala wau wato lo Eeya Isa Almasi .
59001002	Mongo wutato ! Wonu timongoli moo̒toduo yimontala u hidala-dalaala , mamusi timongoli molaasa opae̒eda .
59001003	Sababu otaawa limongoli , deu̒ wonu timongoli debo palacaya to Eeya tou̒ moo̒toduo yimontala , akibatilio yito : timongoli mowali taaba .
59001004	Poo̒dahai mao̒ alihu otaaba lohilaamu boito tulusi molaio̒ dilumutu timongoli tio̒otutua mowali wimu-wimumuto tutu wau diila okulangia penu boli todelomo sua̒li loolo .
59001005	Wonu woluo ngotaalio to wolotamu diila botie molinepo , mamusi tio mohile monto Allahu Taa̒ala , yi Allahu Taa̒ala mamongohi mai tinepo olio ; sababu ode timii̒du tau , Allahu Taa̒ala mongohi mai wolo muula lohilao wau wolo pongolaasa hilaa hilao .
59001006	Bo taa umohile musi palacaya ; tio diila mowali molawalo . Sababu tamolawalo yito debo odelo buo̒olo todeheto u hiliipa lodupoto odito mota odia mai .
59001007	Taa udebo odelo uito diila moduo̒to pikiilangilio ; tio diila mowali mohama putuusani wolo-wolo todelomo totoonulalo u hitua-tuawua u pohutuwolio . Sababu uito , tio diila mao̒ olo pohalapu u moo̒tapu mai wolo-wolo monto Eeya .
59001008	
59001009	Taulo Nasara tamosikini mamusi molaasa meengahe wonu Allahu Taa̒ala mopolaia̒ olio .
59001010	Wau taulo Nasara takaya mamusi molaasa meengahe olo , wonu Allahu Taa̒ala mopo dupapa olio . Sababu taa kaya mamooli debo odelo bunga lohuo̒yoto .
59001011	Tou̒ mato lodulahu mobutu mai wolo patulio u mailaba , yi huo̒yoto boito mamowali mololante tilinggula moduduulahu mola bungalio wau moolilo mola ogagaalio . Odito olo wolo taa kaya ; tio mamoa̒ntulu tou̒ tio donggo hemoponao̒ lokela-kelaalio .
59001012	Potisanangilo tutu taa sabali tou̒ tio odungga loimontala . Sababu lapatao̒ tio moo̒ tahangi toimontala boito , tio mamolimo wuupalio , deu̒ito-yito tutumulo u mapilo danti mai lo Allahu Taa̒ala totau-tauwalo tamo tolia̒ngo Allahu Taa̒ala .
59001013	Wonu tahingota-ngotawa oheinga mohutu dusa wolo ijimontala loimontala udebo odelo uito , diila mao̒ poloi̒ya tio , " Yimontala botie dudunggalio mai monto Allahu Taa̒ala , " sababu Allahu Taa̒ala diila mowali oheinga mohutu dusa wolo u moleeto , wau diila olo moheingo mohutu dusa penu boli ngotaalio .
59001014	Bo tau oheingalio mohutu dusa wonu tio bantanga wau opiyowa lou̒ otohilaalio lohihilao .
59001015	Lapatao̒ , wonu hilaa u moleeto boito dudua̒alo , yi mamotoduo mai dusa ; wau wonu dusa maloontapo , yi akibatilio yito opopate .
59001016	Diila bolo owimbulowa timongoli , Mongo wutatuu̒ taa otolia̒ngo !
59001017	Timii̒du wowohi u mopiohe wau wuupa u wimu-wimumuto tutu dudunggalio mai monto sologa , tiluhutai lo Allahu Taa̒ala , Talopowali totoonulalo u mobaango tohulungo . Tiolo Allahu Taa̒ala tadiila mobolio̒ , wau diila olo moo̒sababu penu boli odio̒lomo wolo .
59001018	Tou̒ hilaa-Lio lohihilao Tio lopowali mai olanto mongo wala-I̒o lotimbulude to tahudaa-Lio u otutu . Tio lohutu mai uito alihu ito moo̒tapu tambati ulaba-labaalo mopiohu towolota lo ngoa̒amila mahaluku u pilowali-Lio .
59001019	Poo̒tuota mao̒ utie lou̒ tio̒otutua , Mongo wutato taa otolia̒ngo ! Timii̒du tau musi molinggahu u modungohu , bo moboyu u mobisala wau moboyu u moingo .
59001020	Taa u moingo diila mowali mohutu umopiohe , umopo sanangi hilaa lo Allahu Taa̒ala .
59001021	Sababu uito , tapilalo timii̒du aadati u moleeto wau kootolo . Tolimowalo wolo dupa-dupapa lohilao tahuda uilodungo lo Allahu Taa̒ala todelomo hilaamu , sababu tahuda boito o olootolo u mopoa̒ahu olimongoli .
59001022	Mamusi timongoli mohutu mao̒ wolo upilo tahuda mai lo Allahu Taa̒ala , diila bo modungohe wambai̒o , tilinggula lou̒ odito timongoli mohimbulo batanga lohihilao .
59001023	Taa u modungohe tahuda lo Allahu Taa̒ala , bo diila mopohutu uito debo odelo taa donggo hemomilohe bayalio u otutuulio mao̒ totalu loinggilua .
59001024	Lapatao̒ piloo̒ tuotio tio̒otutua , tio olo malonao̒ wau lato lolipatao̒ woloolo mola laku lobayalio boito .
59001025	Butoo̒ lo Allahu Taa̒ala wimu-wimumuto tutu wau o olootolo u mopo lopato manusia . Wau taa u motulete wau mopoo̒ tuoto tio̒otutua wau moponao̒ bubuu-too̒waalo boito , wau diila bo modungohe wambao̒ lapatao̒ momalongo , yi tau boito mabalakatia lo Allahu Taa̒ala to timii̒du sua̒li upilo hutulio .
59001026	Wonu woluo tahingota-ngotawa u molaasa batangalio taungota ohilaa moduduo̒ palenta lo agama , bo tio diila modaha dilalio , yi tio mongaakali batangalio lohihilao ; tabiaalio diila ohunalio .
59001027	Ododungohu to agama ubelesi wau u tutuuliotutu modudua̒ bibilohu lo Allahu Taa̒ala ti Paapa yito ; motulungi tau̒kekeei̒ tadidu otiilo otiyamo wau mongo janda tahi dutola , wau modaha batanga lohihilao alihu diila mao̒ antuluo lodunia botie .
59002001	Mongo wutatuu̒ ! Odelo taa u palacaya to Eeya Isa Almasi , Eeya Taa Laba-labaalo molamahu , diila mao̒ popo hihiihede limongoli tau bo patopatoa̒ to susuu-aliyaalo ulahiri .
59002002	Sababu wonu woluo taa kaya ngota tamomake hua̒limo hulawa wau boo̒ mopiohe monao̒ mai ode dudunggayamu , lapatao̒ monao̒ mai olo tamosikini ngota tapake-pake boo̒ u hia̒nta-antanga ,
59002003	yi timongoli lebe mohulumati totaa pakepake boo̒ u mopiohe boito . Timongoli mamoloi̒ya olio , " Toduwolo Tuani motihuloa̒ tokadela ugaaga daa̒ botie . " Bo totaa u mosikini timongoli moloi̒ya mao̒ , " Tihuloolo teto mola , " meaalo " Huloo̒olo to wumbato teea . "
59002004	Lou̒ mohutu u odito , timongoli mopo hiihede towolota timongotamu wau motiliki tau bo patopatoa̒ to pikiilangi u moleeto .
59002005	Poo̒toloma mao̒ ! Mongo wutato taa otolia̒ngo ! Taa mosikini todunia botie , tilulaoto Allahu Taa̒ala u mowali taa kaya todelomo iimani . Tau-tauwala boito mamowali ngaalaa̒ umati lo Allahu Taa̒ala debo odelo u pilodanti mai lo Allahu Taa̒ala totaa motolia̒nga o-Lio .
59002006	Bo timongoli tumbao̒ hemohina taa mosikini , lebe-lebe pomao̒ tau-tauwalo tahi kayawa tahelo deehe olimongoli wau lodedea̒ olimongoli ode bubutoo̒ !
59002007	Timongoliolo tahelo hina tanggulo u hulu-hulumati utilolimo limongoli lonto Allahu Taa̒ala !
59002008	Timongoli mohutu u otutu , wonu timongoli moponao̒ butoo̒ lo yilaidia uwoluo todelomo ayati lo Kitabi botie , " Tolia̒nga mao̒ timongotamu debo odelo timongoli motolia̒ngo batangamu lohihilao . "
59002009	Bo wonu timongoli mopo hihiihede tau patopatoa̒ to susuu-aliyaalo ulahiri , timongoli lohutu dusa , wau butoo̒ lo Allahu Taa̒ala mopoilaalo mai deu̒ timongoli yito tamoo-lambangawa butoo̒ .
59002010	Taa u molambanga tala tuwau bubuu-too̒waalo Allahu Taa̒ala , boliilio mao̒ malo lambanga ngoa̒amilalo .
59002011	Sababu tamoloi̒ya , " Diila mao̒ pojina , " tiolo olo talo loi̒ya , " diila mao̒ pomate-mateelo mao̒ . " Oditolio , wonu timongoli diila lojina , bo lomate-mateelo mao̒ , yi timongoli yito tamoo-lambangawa butoo̒ olo .
59002012	Pobisalalo wau pohutuwalo odelo taa umaa aadiliyo-Lio modudua̒ butoo̒ Allahu Taa̒ala umopo lopato manusia .
59002013	Sababu Allahu Taa̒ala diila tamopo bilohei odehu hilao ode taa udiila motota modehu hilao . Bo modehu hilao lebe molotolo wolo hukuumani .
59002014	Mongo wutato ! Wolo hunalio tau moloi̒ya , " Watia taa u palacaya " , wonu tio diila mopo biloheo̒ wolo huhutuulio ? Tingga mowali iimani debo odelo uito mopoa̒ahu olio ?
59002015	Humayaalio ngotaalio lowutato meaalo wutati momalalu boo̒ wau diila o ua̒alo tutuuheta ungohui-ngohui ,
59002016	wolo hunalio timongoli moloi̒ya mao̒ olio , " Salaamati momake boo̒ u mopatu wau salaamati molamelo ! " -- wonu timongoli diila mongohi mao̒ olio wolo u palaluwolio ode tutumulo ?
59002017	Oditolo olo wolo iimani , wonu diila poi̒laalolo wolo huhutu , yi iimani boito diila ohunalio .
59002018	Tanu woluo tamoloi̒ya , " Woluo taa u motiwunela to iimanilio wau woluo olo taa u motiwunela to huhutuulio . " Watia mamo lametao̒ , " Pobilohe mai olaatia woloolo mola tau mowali o iimani lou̒ diila ohuhutu wau watia mamopo biloheo̒ wolo huhutu deu̒ watia o iimani . "
59002019	Timongoli palacaya deu̒ Allahu Taa̒ala bo tuwau , diila odito ? Naa , roroo-huwaalo u moleeto olo palacaya wau timongolio hulu-huluhelio lou̒ moohe !
59002020	Timongoli mohulode daa̒ ! Wolo palalu pobukutiyolo olemu deu̒ diila ohunalio o iimani lou̒ diila wolo huhutu ?
59002021	Bilohilo mao̒ tei Abraham tinenemoyanto . Tio tilolimo-Lio lou̒ mopiohe lo Allahu Taa̒ala sababu huhutuulio , deu̒ito-yito tou̒ tio lopodewo olei Isihaka , walai̒o , ode Allahu Taa̒ala toitaato mesba .
59002022	Lopatatolo mao̒ tewe deu̒ iimani musi pobilohulo wolo huhutu alihu mowali wimu-wimumuto tutu .
59002023	Uito lotuuu̒de wolo ayati lo Kitabi botie , " Tei Abraham palacaya to Allahu Taa̒ala , wau sababu iimanilio boito Allahu Taa̒ala lololimo olio odelo taa lohutu kahandaki lo Allahu Taa̒ala . " Uito sababuulio tei Abraham ilunte , " Sahabati lo Allahu Taa̒ala . "
59002024	Malo patato botia , deu̒ tau tolimoo-Lio lou̒ mopiohe lo Allahu Taa̒ala kalana wolo u pilohutu lotau boito , wau diila bo sababu iimanilio wambao̒ .
59002025	Bilohi mao̒ olo ti Rahab , taabua suuntali boito . Tio tilolimo lou̒ mopiohe lo Allahu Taa̒ala sababu huhutuulio , deu̒ito-yito tou̒ tio lololimo todelomo belelio ngoolo lota tamoo-hehulawa bangusa lo Isirai̒lu wau lotulungi olimongolio lei̒ teteo̒ loli dalalo wewo .
59002026	Naa , debo odelo batanga diila o rohu yito batanga uilate , odito olo iimani diila ohuhutu yito iimani uilate .
59003001	Mongo wutato ! Diila mao̒ podaatawa to wolotamu tamohuto mowali guru . Otaawa limongoli deu̒ ito tamowali guru mabutoo̒lio lebe moo̒ohuu̒ wolo taa wewo .
59003002	Ito ngoa̒amila laito hemohutu totala . Bo taa diila pee̒enta mao̒ helohutu totala wolo loloo-iyaalio , tio taa u wimu-wimumuto tutu , tamoo̒ kawasa ngoilanggubu batangalio .
59003003	Wonu ito mopohuli lo tongguu̒mo to tunggilo wadala alihu wadala boito modudua̒ u otohilaanto , yi ito mowali mongatulu ngoa̒amila wawao̒ wadala boito .
59003004	Hamaawa mao̒ olo kaapali odelo obaaya . Eleponu kaapali yito tuwaulio u odito udaa̒ wau dilelo lodupoto moo̒ohuu̒ , bo kaapali boito podulungo lokamudi ukikiio̒ daa̒ , modudua̒ u otohilaa lo julumudi .
59003005	Odito olo wolo dilanto ; eleponu dilanto boito kikiio̒ , bo dila boito mowali mopo sombongi batanga pasali lo susuu-aliyaalo u duduulaa̒ . Nte pikiilangia mola malo odito udaa̒lio oa̒yua u mowali tumbila lotulu ukikiia̒ daa̒ !
59003006	Dila tutuuwauwa wolo tulu . To batanganto , dila debo odelo bungo lou̒ moleeto u mopoloo̒po u moleeto ode ngoilanggubu lo batanganto . Wolo tulu u asaliilio mai monto nalaka , tio moo̒pobu ngoilanggubu tutumulonto .
59003007	Totoonulalo binatangi mongantau u hidala-dalaala , bulungi , binatangi hia̒lapa wau tola mowali poluwamolo , wau olo mapilo luwamo lomanusia .
59003008	Bo dila lomanusia diila mowali poluwamolo penu boli lo tatoonu . Dila boito moleeto wau diila mowali kawasaalo ; polupolu lopeedi umoo̒pate .
59003009	Ito mopohuna mao̒ dila u molapali oduo̒lo ode Eeya wau ti Paapanto , bo olo u molaa̒nati ngota timongotanto tamaa pilowali-Lio mai lodudua̒ gambali lo Allahu Taa̒ala .
59003010	Monto tunggilo u tutuuwauwa lumualai tataa-heyaalo oduo̒lo wau olo tataa-heyaalo laa̒nati . Patutilio diila odito !
59003011	Tingga woluo butu lotaluhu umopo pentelai taluhe udiila olamita wau taluhe u mopaa̒ato monto ali u tutuuwauwa ?
59003012	Bungo lo ara , Mongo wutatuu̒ , diila mowali momungo mai hungo lojaituni , wau bungo lo angguru diila mowali momungo mai hungo lo ara . Butu lotaluhe u mopanggelo diila mowali olo mopolualai taluhe diila olamita .
59003013	Wonu to wolotamu woluo taa molinepo wau obudi , mamusi tio mopo biloheo̒ wolo tutumulo mopiohe wau lou̒ mohutu susuu-aliyaalo umopiohe , wau tunutunuhu lohilao dupadupapa wau tinepo .
59003014	Bo wonu timongoli mohiihia , mopalato hilao , wau mopolohuna daa̒ batanga lohihilao , diila mao̒ pomanggawa tinepo boito , sababu woleeto timongoli mopo boboolio̒ habari u otutu monto Allahu Taa̒ala .
59003015	Tinepo debo odelo uito asaliilio mai diila lonto sologa . Bo asaliilio mai lonto dunia , lonto napusu lomanusia , wau lonto lati !
59003016	Tou̒toonu ohilao mohiihia wau pii̒li mopolohuna daa̒ batanga lohihilao , teto olo woluo tolonggalo wau totoonulalo huhutu u moleeto .
59003017	Bo taa o tinepo u asalilio mai monto yitaato , tio tabohu-bohulio daa̒ belesi , lapatao̒ ohilaa modaamea , mopiohe hale , wau tamoo-dungohea . Odehu hilaalio lealeaatu wau mongohi tilapulo tou̒ totoonulalo huhutu u mopiohe . Tio diila motiwambao̒ wau diila munapiki .
59003018	Memangi opopiohe yito hungo lou̒ dame upilo mua̒yadu lotaa ohilaa dame !
59004001	Monto utoonu asaliilio mai lou̒ totoonulalo umoo̒ loohulua wau moo̒ buutola to wolotamu ? Diila maa uito u asaliilio mai lou̒ totoonulalo otohilaamu u wambao̒ tulusi hemopaatea todelomo batangamu u moo̒tapu osanangi todunia !
59004002	Timongoli mohuto , bo diila moo̒tapu , yi timongoli ohilaa momate-mateelo mao̒ ! Timongoli osumangati , bo diila moo̒toduo wolo u helolohu limongoli , yi timongoli mobuutola wau moloohulua . Timongoli diila moo̒tapu wolo-wolo , sababu timongoli diila mohile ode Allahu Taa̒ala .
59004003	Wau wonu boli timongoli malohile mao̒ , timongoli debo diila moo̒tapu mai , sababu patuju lo hihilemu tilala ; wolo upohile limongoli yito duo̒lo osanangi batanga lohihilao !
59004004	Timongoli yito taa u diila tatapu wau molotolo hilao ! Wolo otaawa limongoli deu̒ wonu timongoli mowaita wolo dunia , yi timongoli mowali musu lo Allahu Taa̒ala ? Oditolio titaalo tita motohilaa mowali sahabati lodunia botie , tio mowali musu lo Allahu Taa̒ala .
59004005	Diila mao̒ polantobu deu̒ Kitabi lou̒ diila o alaasani moloi̒ya , " To delomo batangaanto Allahu Taa̒ala lopo tambati mai rohu umoo̒ohuu̒ otohilaalio . "
59004006	Eleponu odito , odehu hilaa lo Allahu Taa̒ala uilohi-Lio mai olanto lebe molotolo lou̒ ilohilaa lo rohunto boito . Uitolo sababuulio todelomo Kitabi tulatulade olo , " Allahu Taa̒ala motehengi taa sombongi , bo bolii̒o mao̒ Tio momonu taa udupa-dupapa lohilao . "
59004007	Sababu uito , potaa̒lukulo to Allahu Taa̒ala wau tuwalia mao̒ Ibilisi , yi Ibilisi mamolahi monto olimongoli .
59004008	Tahudeelo Allahu Taa̒ala , wau Allahu Taa̒ala olo mamo tahudei olimongoli . Pobelesia mao̒ uluu̒mu , timongoli taa odusa ! Powolanga mola hilaamu , timongoli u tango-tango lohilao .
59004009	Mamusi timongoli tio̒otutua molee̒e wau humoyongo boli mohilimuta ; mamusi ii̒imu mowali hiyongo wau owengahumu mowali osuukali !
59004010	Mamusi timongoli mopodupapa batanga totalu lo Eeya , yi Eeya mamo polaia̒ olimongoli .
59004011	Mongo wutato , diila mao̒ poheheentea̒ meaalo tinggai mopotala . Tamohentea̒ wau mopotala wutatio timongota Nasara , tio mohentea̒ wau mopotala butoo̒ Allahu Taa̒ala . Wau wonu timongoli mopotala butoo̒ Allahu Taa̒ala , uito boliilio mao̒ diila modudua̒ bubuu-too̒waalo boito , bo mowali hakimulio .
59004012	Lebe-lebe pomao̒ bo ngota tao̒haku mongohi mai butoo̒ tomanusia wau momutoo̒ manusia . Uitolo Allahu Taa̒ala tao̒kawasa mopoa̒ahu wau mopobinasa . Oditolio , tatoonu timongoli , tilinggula timongoli mohuto mopotala timongota lomanusia ?
59004013	Mongo wutato tahi poloi̒yawa , " Dulahe botie meaalo loombu amiaatia momonggato ode kota anu wau motibiluloa̒ mola teto ngotaunu mola hiheolio u modahangi wau mopeehu doi , " -- dungohi mao̒ naseehati lowatia botie .
59004014	Wolo u mamotoduo mai wolo tutumuli mongoli loombu , penu boli timongoli lohihilao olo diila motota ! Timongoli bo debo odelo poloo̒ u bo ngopee̒ mola oontonga , lapatao̒ mooli .
59004015	Patutilio timongoli moloi̒ya odie , " Wonu Eeya potala motuhatawa , amiaatia matumumulo wau mohutu utie meaalo uito . "
59004016	Bo botia timongoli sombongi wau molatabu . Ngoa̒amila latabu debo odelo uito tilala .
59004017	Sababu uito , taa u motota wolo umopiohe umusi pohutuolio bo diila pilohutulio , yi tau boito odusa .
59005001	Mongo wutato , tau-tauwalo tahi kayawa ! Dungohi mao̒ naseehati lowatia . Mamusi timongoli humoyongo wau mohilimuta sababu timongoli mamodutolo sikisa .
59005002	Okokayamu malo hutodu . Pakeyangimu mai̒liila lowale .
59005003	Hulawa wau talaa̒mu matilau̒be lotaato ; taatio mamowali sakusi moluwali olimongoli wau maa aloolio mopulito batangamu debo odelo tulu . Timongoli malomuntu halata tojamani mapulitio .
59005004	Timongoli diila hemo mayali wuupa lotau-tauwalo tahemo kalaja to halabolumu . Botia dungohilo poloi̒laalo suusa limongolio ! Tau-tauwalo tahipo himoa̒ tilapula lo halabolumu hiwatia̒ mei̒ tulungi wau wuwaatii̒ mongolio mai̒lo dungohe lo Allahu Taa̒ala , Eeya Taa Laba-labaalo kawasa .
59005005	Timongoli matilumumulo lebe lou̒ woluo wau maloo̒laasa osanangi todunia botie . Timongoli debo odelo donggo hemo poo̒lingohu batanga duo̒lo dulahe pongolotalo .
59005006	Timongoli hemo hukuumani wau momate-mateelo mao̒ tau-tauawalo tadiila ototala , wau timongolio diila moluwali olimongoli .
59005007	Sababu uito , posabalilo mola Mongo wutatuu̒ , dilumutu Eeya meidungga mai . Bilohilo woloolo mola sabaliilio tamoomengia ngota mohima dilumutu hutalio mongohi tilapulo u ohalaga olio . Wolo sabali tio mohima didi losembo polodehua wau didi sembo lobunga .
59005008	Mamusi timongoli olo mosabali wau ohilaa daa̒ , sababu dulahe podudungga mai lo Eeya malembidu .
59005009	Diila mao̒ potihungoto wau tinggai mopotala , alihu timongoli diila hukuumanio lo Allahu Taa̒ala . Eelai mao̒ ! Hakimu malembidu , dapadapato u meidungga mai .
59005010	Mongo wutato , eelai mola mongo nabi tahelo bisala totanggulo Eeya . Timongolio sabali wau taaba helo dutolo . Oditolio , hamaalo mao̒ timongolio odelo obaaya .
59005011	Timongolio ilunte sanangi tutu sababu timongolio taaba . Timongoli maloo̒ dungohe pasali osabali lei Ayuba , wau otaawa limongoli woloolo mola Eeya tou̒ pulitio lobalakati olio . Sababu lodehu daa̒ hilaa lo Eeya wau mopiohe hale .
59005012	Ulebe polohuna daa̒ , deu̒ito-yito : Diila mao̒ potadia , mopio domi hulungo , meaalo domi dunia , meaalo penu boli domi wolo wambai̒o . Loi̒yaalo mao̒ " Joo " wonu patujumu joo , wau " Diila " wonu patujumu diila ; alihu timongoli diila mao̒ podehuwalo hukuumani lo Allahu Taa̒ala .
59005013	Wonu to wolotamu woluo tadonggo suusa , mamusi tio modua̒ . Wonu woluo tameengahe , mamusi tio mopolahu mola momuji Allahu Taa̒ala .
59005014	Wonu woluo tamo ngongoto , mamusi tio motianga mongo tau̒wa lojamaa̒ . Wau mamusi mongo tau̒wa boito modua̒ mola totaa mongongoto boito wau moleaapu wolo winulo to tanggulo Eeya .
59005015	Wonu dua̒ limongolio potunggulo wolo yakini , Eeya mamo poo̒luli mai tamo ngongoto boito , wau mongambungu duduu-sawaalo u mapilo hutulio .
59005016	Sababu uito , mamusi timongoli mongaa-ngaakua totala wau moduu-duua̒wa mola , alihu timongoli poo̒luli-Lio mai . Dua̒ lotaa umodudua̒ u otohilaa lo Allahu Taa̒ala okawasa daa̒ .
59005017	Tei Elia tutuuwauwa wolo manusia debo odelo ito . Tio helodua̒ lou̒ tio̒otutua alihu didi diila modehu mai , yi didi olo diila lodehu ngotilonggadu tolo taunu wau ngoputu hiheolio .
59005018	Lapatao̒ tio luli lodua̒ mola , tulusi hulungo lopo tuhutai didi tilinggula huta lopowoluo mai tilapulio olo .
59005019	Mongo wutatuu̒ ! Wonu to wolotamu woluo tahingo-ngotaawa tadiilalo modudua̒ pongaajali monto Allahu Taa̒ala tulusi ngotaalio wewo mohutu mao̒ tau boito muli mohualinga ode Allahu Taa̒ala ,
59005020	eelai mao̒ ayati botie : Taa u mohutu mao̒ taa odusa muli mohualingai monto dalalio u talatala , tau boito mopoa̒ahu jiwa lotaa odusa boito monto opopate wau moo̒sababu daata lodusa ambunguolo . Hulumati lamiaatia , Yakobus
60001001	Mongo wutato umati tatilulaoto Allahu Taa̒ala taloo̒-loo̒opo tolipu wewo tambati popeehumolo tutumulo tomadala lo Pontus , Galatia , Kapadokia , Asia , wau Bitinia ! Watia , Petrus , rasulu li Isa Almasi , motiwunela pohileaala dua̒ Allahu Taa̒ala mongohi mai balakati wau salaamati olimongoli lou̒ daata-daatalo mao̒ . Timongoli tilulaoto lowali umati lo Allahu Taa̒ala lotuu̒de wolo lanjana lo Allahu Taa̒ala ti Paapa . Wau Rohullah malo powali olimongoli umati tamantali , tolomodu duo̒lo Allahu Taa̒ala , alihu timongoli modungohe li Isa Almasi wau pomantaliyo wolo duhu-Lio .
60001002	
60001003	Duloolo ito mosukuru mola ode Allahu Taa̒ala , ti Paapa Eeyanto Isa Almasi ! Malo odito ponu-Lio olanto , uito sababuulio Tio longohi mai olanto tutumulo bohu , lou̒ luli lopotumulai li Isa Almasi lonto opopate . Utie mongohi mai olanto halapani u motoheeto .
60001004	Ito motiwunelo u motolo miliki babaa-lakatiyalo upilo dapato lo Allahu Taa̒ala ode umati-Lio , deu̒ito-yito balakati utilahu-Lio tosologa , tilinggula diila mowali moluusa , meaalo mowali mohutodu meaalo moluluto .
60001005	Ngoa̒amilalo boito yito ode limongoli sababu timongoli palacaya to Allahu Taa̒ala . Yi timongoli dilaha-Lio wolo kawasa lo Allahu Taa̒ala alihu timongoli mololimo oa̒ahu udapa-dapato poilaaloolo de topulito lojamani .
60001006	Sababu uito mamusi timongoli motiwengahe lohilao , eleponu botia u bo wakutu ngopee̒ mola timongoli musi mowali suukali sababu timongoli moo̒toduo yimontala u hidala-dalaala .
60001007	Patujulio yito u mopo bukuti mao̒ wolo timongoli tio̒otutua palacaya to Eeya meaalo diila . Hulawa u mowali moluusa olo , tesiyola wolo tulu . Naa , iimani limongoli yito lebe mao̒ ohalaga wolo hulawa , oditolio musi tesiyola olo alihu mowali motoheeto . Wau lou̒ odito timongoli mapujio wau hulumatiolo boli polaio̒olo todulahe podudungga mai li Isa Almasi .
60001008	Timongoli motolia̒nga o-Lio , eleponu muloololio mai timongoli diila loo̒onto o-Lio . Wau timongoli palacaya to o-Lio eleponu botia timongoli diila moo̒onto olio . Uito sababuulio timongoli motiwengahe , wau molaasa hilaa meengahe u udaa̒ wau diilalo mowali loi̒yaalo .
60001009	Sababu dulungo lo iimani limongoli iloa̒ata , deu̒ito-yito oa̒ahu lojiwa limongoli .
60001010	Oa̒ahu botieelo u tilulete wau ilimatoa lomongo nabi , wau timongolio helo laamali pasali lo balakati uilohi mai lo Allahu Taa̒ala ode limongoli .
60001011	Timongolio helo ngimato woloolo mola wau omolua sua̒li boito mamotoduo , u milakusudu lo Rohu li Almasi uwoluo todelomo batanga limongolio . Tou̒ boito Rohu-Lio lonubuwati mai ode limongolio pasali totoonulalo polodutolo umusi olaasawa li Almasi wau pasali lo odudaa̒a-Lio umamo hunuhei lapatao̒ uito .
60001012	Tomongo nabi boito Allahu Taa̒ala lopoo̒taa deu̒ wolo u pilohutu limongolio diila bo upolohuna daa̒ olimongolio , bo ode olemu ; deu̒ito-yito susuu-aliyaalo u masaatia botie u ilodungohe limongoli wolo mopatato monto tamoo-delowa Habari Mopiohe pasali li Isa Almasi . Timongolio lopo tunggulai susuu-aliyaalo boito olemu wolo kawasa lo Rohullah uilohi-Lio mai lonto sologa . Tumbao̒ penu boli mamaa-lai̒katiyalo ohilaa olo motota habari u pilohabari limongolio boito .
60001013	Sababu uito , mamusi timongoli dapadapato . Poo̒dahai mao̒ wau poti wunelolo lealeaatulo mao̒ to balakati u mawohi-Lio mai olemu tou̒ ti Isa Almasi de meidungga mai .
60001014	Podungohulo to Allahu Taa̒ala wau diila mao̒ potitumulo modudua̒ hilaamu u omoo̒omolu , tou̒ timongoli diipo motota lo Allahu Taa̒ala .
60001015	Bolii̒o mao̒ , mamusi timongoli mantali todelomo totoonulalo hitua-tuawua u pohutuo limongoli , tutuuwauwa debo odelo Allahu Taa̒ala tamalo tianga olimongoli boito mantali .
60001016	Todelomo Kitabi tulatulade , " Mamusi timongoli mantali , sababu Wau̒ mantali . "
60001017	Timongoli mongunte Allahu Taa̒ala boito ti Paapa towakutu timongoli modua̒ mola to o-Lio . Naa , Allahu Taa̒ala boitolo tamomutoo̒ manusia motuuu̒de wolo huhutu longota-ngota lou̒ diila momilohe baya . Sababu uito tou̒ timongoli donggo woluo todunia botie , mamusi timongoli mopou̒daa̒ mola Allahu Taa̒ala todelomo tutumulumu .
60001018	Otaawa limongoli wolo umapilo mayali u lopo lopato olimongoli lonto tutumulo udiila ohuna upilo walisi mai linene moyamu . Bayaliilio diila hitua-tuwaua umowali moluusa debo odelo talaa̒ meaalo hulawa ,
60001019	bo hitua-tuawua u ohalaga daa̒ ; deu̒ito-yito batanga li Almasi lohihilao , ulowali odelo himba u pilobake ode Allahu Taa̒ala lou̒ diila o aibu wau henteo̒ .
60001020	Ti Almasi tilulaoto Allahu Taa̒ala tou̒ dunia botie diipo pilowali mai . Wau to duduu-laheyaalo meidungga mai pulito lojamani botie , Tio meidungga mai ode dunia alihu timongoli poa̒ahuwolo .
60001021	Motimbulude o-Liolo timongoli palacaya to Allahu Taa̒ala tamaaluli lopotumulai o-Lio lonto opopate wau lopou̒daa̒ o-Lio . Oditolio , Allahu Taa̒alaalo tai̒laku mao̒ limongoli wau to Allahu Taa̒alaalo olo timongoli mopowunelo halapani .
60001022	Sababu timongoli lodungohe to pongaajali lo Allahu Taa̒ala , yi timongoli lopo belesi batanga wau timongoli lotolia̒nga tau-tauwalo tango iimani lou̒ ihilasi . Sababu uito , mamusi timongoli motolia̒nga ngota timongota wolo lealeaatu lohilao .
60001023	Sababu motimbulude totahuda lo Allahu Taa̒ala tatumu-tumulo wau ubakaa boito , timongoli mapilowali manusia bohu u diila pilotutu mai lomanusia , bo li Paapa tabakaa .
60001024	Todelomo Kitabi tulatulade odie mola , " Ngoa̒amila umati lomanusia debo odelo huo̒yoto , wau ngoa̒amila odudaa̒lio debo odelo bunga lohuo̒yoto . Huo̒yoto mololante , bungalio olo modulahu ;
60001025	bo tahuda lo Eeya debo u ohiheo-hiheolo mao̒ . " Tahuda boito Habari Mopiohe umapilo habarilio mai olemu .
60002001	Sababu uito , yinggilalo monto batangamu totoonulalo u moleeto ; diilalo pohimbulo , wau diila mao̒ poti munapiki . Diila mao̒ pohiihia , wau diila mao̒ pohina taa wewo .
60002002	Mamusi timongoli mowali debo odelo tau̒nge u boheli pilotutu mai , laito mototoa̒ngo losusu lorohu u puluwa . Lou̒ odito timongoli matumumulo wau poa̒ahuwolo .
60002003	Todelomo Kitabi tulatulade odie , " Timongoli maloo̒laasa lohihilao malo odito piohio lo Eeya . "
60002004	Sababu uito , ponao̒olo mai ode Eeya . Tio debo odelo botu utumu-tumulo , botu utilapi lomanusia sababu he anggapuwolo diila ohuna ; bo tumbao̒ tilulaoto Allahu Taa̒ala odelo botu u ohalaga .
60002005	Timongoli debo odelo boboo-tuwaalo utumu-tumulo . Sababu uito mamusi timongoli mohuto pomakelio u momongu bele lo Allahu Taa̒ala u rohu . Lou̒ odito timongoli mowali mongo iimamu tatumu-tumulo tolomodu ode Allahu Taa̒ala , wau u motimbulude li Isa Almasi mopodewo ode Allahu Taa̒ala , bake lorohu u motuhatawa tohilaa lo Allahu Taa̒ala .
60002006	Sababu todelomo Kitabi tulatulade odie , " Wau̒ malo lulaota botu tuwau u ohalaga , upilopo tambati-U̒ to Sion odelo botu laba-labaalo mopiohu ; wau taa palacaya o-Lio diila tao̒kikiio̒ lohilao . "
60002007	Botu boito ohalaga daa̒ ode limongoli tapalacaya . Bo ode tau-tauwalo tadiila palacaya , pohu-pohutulo aa̒a-yatiyaalo Kitabi odie mola , " Botu udiila ilopomakea lo papaa-niyaalo hudungu boito malo ilaalo lowali botu u ulaba-labaalo mopiohu . "
60002008	wau " Uitolo botu umoo̒ teduo̒ totau , botu u moo̒odehu olimongolio . " Timongolio meiteduo̒ sababu timongolio diila palacaya totahuda lo Allahu Taa̒ala . Odieelo mola matilantu mai lo Allahu Taa̒ala tomimbihu olimongolio .
60002009	Bo timongoli yito bangusa tatilulaoto , mongo iimamu tamomaya li olongia , bangusa tamantali , tolomodu duo̒lo Allahu Taa̒ala , umati lo Allahu Taa̒ala lohihilao . Allahu Taa̒ala lolulaota olimongoli wau lotianga olimongoli yilumuwalo lonto u modio̒lomo u tumuwoto ode delomo baa-Ngio ulaba-labaalo mobaango , wolo makusudu alihu timongoli mopololadu habari pasali lo totoonulalo huhutuu-Lio upolu-polutuo̒ .
60002010	Omoo̒omolu timongoli diila umati lo Allahu Taa̒ala , bo botia timongoli yito umati lo Allahu Taa̒ala . Omoo̒omolu timongoli diila pilonu lo Allahu Taa̒ala bo botia timongoli mololimo odehu hilaa-Lio .
60002011	Mongo wutato taa tao̒tolia̒ngo ! Timongoli yito tau deli wau tamoo-leleyangia todunia botie . Sababu uito watia mohile lou̒ tio̒otutua alihu timongoli diila mao̒ modudua̒ napusu lomanusia ulaito mopaatea moluwali jiwa .
60002012	Pii̒li limongoli towolota lotaa udiila motota lo Allahu Taa̒ala mamusi mopiohe daa̒ , tilinggula wonubolo timongolio mopitana olimongoli odelo taa moleeto , timongolio debo musi motolo akuwo huhutumu u mopiohe , tilinggula timongolio mamomuji Allahu Taa̒ala todulahe podungga-Lio mai .
60002013	Domi Eeya , mamusi timongoli taa̒luku ode timii̒du tamoo-kawasawa manusia : mopio toli Kaisari tamoo-kawasawa ulaba-labaalo mopiohe ,
60002014	meaalo toli Gubolonulu tatilunu mao̒ li Kaisari u mohukuumani tahi pohutua moleeto wau u mohulumati mao̒ taa u hipohutua mopiohe .
60002015	Sababu Allahu Taa̒ala motohilaa alihu wolo totoonulalo huhutuumu u mopiohe timongoli mongunti tunggilo lotaa u mohulodu mobisala .
60002016	Mamusi timongoli tumumulo odelo taa bebasi , bo diila mao̒ pomakea obebasimu boito u modepuhe ololeeto , bo tumbao̒ potitumulolo odelo wato lo Allahu Taa̒ala .
60002017	Halagai mao̒ ngoa̒amila tau , tolia̒nga mao̒ mongo wutatumu timongota Nasara . Poohelo mola to Allahu Taa̒ala wau hulumatia mao̒ ti Kaisari .
60002018	Mongo wutato tamowali wato , potaa̒lukulo toli tuanimu wolo ohulu-hulumatilo mao̒ ; diila bo toli mongolio tamopiohu hale wau moa̒aluti , bo olo toli mongolio tadiila omanusia .
60002019	Allahu Taa̒ala mamo balakati mai olimongoli , wonu timongoli sababu mongalati tou̒ otohilaa lo Allahu Taa̒ala , sabali modutolo topolo huhutu udiila aadili .
60002020	Sababu wolo polutui̒o wonu timongoli sabali modutolo hukuumani u patutilio bantawa limongoli sababu ototala ? Bo wonu timongoli wolo sabali momanta polodutolo u motoduo mai olimongoli sababu mohutu u otutu , yi Allahu Taa̒ala mamo balakati mai olimongoli .
60002021	Maa uitolo Allahu Taa̒ala lotianga olimongoli . Sababu ti Almasi lohihilao malo dutolo ode limongoli , wau woleeto Tio longohi olimongoli tuwaulio obaaya , alihu timongoli modudua̒ baa̒a-Tio .
60002022	Tio diila pee̒enta mao̒ helohutu dusa , wau diila pee̒enta mao̒ olo penu boli ngotaa loo̒dungohe o-Lio helo himbulo .
60002023	Tou̒ Tio hepilu-piluwayolio , Tio diila lomalasi wolo puwayo . Tou̒ Tio dutodutolo , Tio diila helo nganjamu ; Tio bo lohudu mola palakala-Lio ode Allahu Taa̒ala , Hakimu taa̒adili boito .
60002024	Ti Almasi lohihilao talomanta totoonulalo dusaanto tobatanga-Lio toitaato ayu salipu , alihu ito molopato monto okokawasa lodusa , wau tumumulo modudua̒ u otohilaa lo Allahu Taa̒ala . Papaa-liyaalo li Almasi boitolo u lopoo̒luli olimongoli .
60002025	Omoo̒omolu timongoli debo odelo himba uilapalo , bo botia timongoli maluli dilelo-Lio u lodudua̒ Diti wau Tamoo-laalawa nyawa limongoli .
60003001	Odito olo timongoli , mongo dile taabua , musi taa̒luku todile talolai̒ alihu wonu towolota limongolio woluo tadiila palacaya tohabari monto Allahu Taa̒ala , pii̒limu moo̒hutu olimongolio mowali palacaya . Wau diila palalu timongoli moloi̒ya wolo-wolo olimongolio ,
60003002	sababu timongolio moo̒onto pii̒ilimu ubelesi wau saale .
60003003	Ogaagamu boito diila bo ogaaga to bulemengio , debo odelo humayaalio modadai huwoo̒ meaalo momake polomu , meaalo momake boo̒ u himahalea .
60003004	Bolii̒o mao̒ , mamusi ogaagamu tumoodei monto delomo hilao , pii̒li u molumboyoto wau moduo̒oto ; uitolo ogaaga ubakaa u ohalaga daa̒ modudua̒ to bibilohu Allahu Taa̒ala .
60003005	Wolo dudelo utieelo tojamani muloololio mai mongobua o agama tahemo halapu to Allahu Taa̒ala helo poo̒gaaga batangalio lou̒ taa̒luku todile limongolio .
60003006	Ti Sara odito olo , tio lodungohu tolei Abraham wau longunte olio tituanilio . Wutato botia yito mongo walai̒ Sara , wonu timongoli mohutu susuu-aliyaalo u mopiohe wau diila moohe tou̒ wolo wambai̒o .
60003007	Wau timongoli olo , mongo dile talolai̒ , mamusi tumumulo wolo lealeaatu lo huhama todilemu , wau wolo motota lobatanga hihilao deu̒ timongolio yito kaumu tamo lulupuhu . Pohutua mao̒ timongolio wolo hulumati , sababu timongolio pee̒-pee̒enta woli mongoli , mamololimo ponu lo tutumulo ututuulio tutu monto Allahu Taa̒ala . Pohutua mao̒ utie , alihu diaaluo tamo ngabuto dua̒mu .
60003008	Limbui̒o mao̒ yito : mamusi Mongo wutato ngopikii-langi wau ngopongolaasa . Mamusi timongoli mototoo-lia̒nga debo odelo tau-tauwalo tamohutato . Wau mamusi timongoli tinggai modehu hilao wau opopoli dupadupapa lohilao .
60003009	Diila mao̒ pomalasi u moleeto wolo u moleeto , meaalo puwayo wolo puwayo ; bolii̒o mao̒ balasia mao̒ wolo momolohone mola balakati monto Allahu Taa̒ala . Sababu Allahu Taa̒ala motianga olimongoli tumbao̒ alihu timongoli mololimo balakati monto o-Lio .
60003010	Todelomo Kitabi tulatulade odie , " Taa u ohilaa molaasa mao̒ tutumulo wau ohilaa moo̒toduo mai duduu-laheyaalo u mopiohu , musi modaha tunggilio alihu diila mobisala susuu-aliyaalo u moleeto wau diila molapali susuu-aliyaalo uimbulo .
60003011	Tio musi mopo walaheo̒ u moleeto wau mohutu u mopiohu ; mamusi tio mohipate tio̒otutua umoo̒ toduo mai polodame .
60003012	Sababu Eeya laito mopoo̒tuoto tau-tauwalo tamodudua̒ otohilaa-Lio , wau Eeya laito modungohe duduu-awaalo limongolio ; bo Eeya moluwali tau-tauwalo tahi pohutua u moleeto . "
60003013	Tatoonu tamo tohilaa mohutu u moleeto olimongoli , wonu timongoli sanangi mohutu u mopiohu ?
60003014	Bo eleponu timongoli musi modutolo sababu hemohutu susuu-aliyaalo u mopiohe , timongoli o pae̒eda ! Diila mao̒ oohe penu boli olo tatoonu , wau diila mao̒ polawalo .
60003015	Bo todelomo hilaamu , mamusi timongoli mongohi li Almasi polo hulumati u tolomodu umotuu̒de wolo huhuloa̒-Lio odelo Eeya . Wau mamusi timongoli laito dapadapato mongohi tameto to timii̒du taa mohintu tomimbihu halapani u mililiki limongoli .
60003016	Bo pohutua mao̒ uito wolo molumboyoto wau hulumati . Wau musi hilaamu u maloo̒tapu tenelo Eeya beresi , alihu wonu timongoli pitanaalio sababu timongoli tumutumulo lou̒ mopiohe odelo muri li Almasi , yi taa u mopitana boito mamowali moolito lohihilao .
60003017	Lebe mopioheo̒ modutolo sababu hemohutu u mopiohu -- wonu uito yito otohilaa lo Allahu Taa̒ala -- lou̒ modutolo sababu hemohutu u moleeto .
60003018	Sababu ti Almasi lohihilao yilate bo pee̒enta wambao̒ , u ohiheo-hiheolo mao̒ sababu dusa lomanusia -- ngotaalio tadiila ototala , yilate ode taa ototala . Ti Almasi lohutu uito alihu Tio mowali modelo olimongoli ode Allahu Taa̒ala . Tio pilatelio yila-yilateelo mao̒ delo pohuli lobatanga , bo luli pilotumulai delo pohuli lo rohu .
60003019	Todelomo owowoluwoa lo rohu Tio lonao̒ helo pohabari habari lonto Allahu Taa̒ala to roroo-huwaalo tatilu tupaalio :
60003020	deu̒ito-yito rohu lotau-tauwalo tadiila helo dungohe to Allahu Taa̒ala tojamani lei Noho . Tou̒ boito Allahu Taa̒ala lohima lou̒ sabali tou̒ tei Noho ngotilonggadu hemohutu kapaliilio . Bo tau-tauwalo tawoluo tokapali wambao̒ -- ngoa̒amilalo walu lota -- tapiloa̒ahu loli taluhe daa̒ boito .
60003021	Naa , ilowali boito debo odelo pohumaya lo popolihu u masaatia botie mopoa̒ahu olimongoli . Popolihu botie diila tala tuwau lo upacala mopoo̒ belesi wawao̒ monto ngoa̒amila u hikootoloa , bo debo odelo dantimu to Allahu Taa̒ala monto hilaa u maloo̒tapu tinelo Eeya u mopiohu . Popolihu boito mopoa̒ahu olimongoli sababu ti Isa Almasi maluli tilumumulai lonto opopate ,
60003022	wau malo botula mola ode sologa . Masaatia Tio okawasa pee̒-pee̒enta wolo Allahu Taa̒ala wau hemo malenta ngoa̒amila malai̒kati , ngoa̒amila tao̒kawasa wau ngoa̒amila olootolo .
60004001	Sababu ti Almasi malo dutolo delo pohuli lobatanga , timongoli olo musi mopolotolo batanga wolo tilihula udebo odelo uito . Sababu taa u modutolo delo pohuli lobatanga diilalo mohutu dusa .
60004002	Sababu uito , mamusi timongoli tumumulo wumbutio mola todunia botie modudua̒ otohilaa lo Allahu Taa̒ala wau diila modudua̒ otohilaa lomanusia .
60004003	Tou̒ yilalu mola , timongoli malotuu̒de hiheolio helohutu wolo u otohilaa pohutuo lotau-lotauwalo tadiila hitootawa to Eeya . Timongoli tumutumulo diila mopiohe . Timongoli helo dudua̒ napusu limongoli ; hemo tihuwo-huwoo̒ , hemo poti-potihungu , hemo ngilu-ngilu wau hemolubo balaahala u bo moo̒lonuo̒ tutu .
60004004	Botia taa u diila motota lo Eeya , hilinggolabe deu̒ timongoli diila lodudua̒ tutumulo debo odelo timongolio , heloo̒laasa dusa lou̒ diila o eenggadelio . Uitolo sababuulio timongolio helohina olimongoli .
60004005	Bo timongolio de musi mongohi mao̒ titihula to Allahu Taa̒ala tamalo tidapato u momutoo̒ taa u tumutumulo wau tamalate .
60004006	Uitolo sababuulio Habari Mopiohe mapilo habarilio olo ode tau-tauwalo tahelo punungo . Makusudulio alihu timongolio , tamaa bilutoo̒ todelomo owowoluwoa lobatanga -- debo odelo sua̒liilio lotaa ngoa̒amila umaa butoo̒lo -- mowali tumumulo delo pohuli lorohu , modudua̒ kahandaki lo Allahu Taa̒ala .
60004007	Totoonulalo u hitua-tuawua malembidei opopulitio , sababu uito mamusi timongoli motolo kawasa mao̒ batanga wau mopoo̒daha , alihu timongoli moo̒dua̒ .
60004008	Lebe mao̒ lou̒ totoonulalo u hitua-tuawua , mamusi timongoli tio̒otutua motolia̒nga ngota timongota , sababu wolo mototoo lia̒nga boito timongoli mamoti dapato olo u mongangaa-mbungua .
60004009	Mamusi timongoli mololimo ngota-timongota tobele longota-ngota , lou̒ diila mopoi̒laalo suusa .
60004010	Ngota-ngota Timongoli malo lolimo wowoo-hiyaalo u hihe-hiheedea lonto Allahu Taa̒ala . Sababu uito odelo tamoo̒olawa tamopiohe monto wowoo-hiyaalo lo Allahu Taa̒ala , mamusi pohuna mao̒ limongoli omaambo boito duo̒lo polohuna daa̒ pee̒-pee̒enta .
60004011	Taa umopo tunggulo habari , mamusi mopo tunggulao̒ habari monto Allahu Taa̒ala ; taa umomaya taa wewo , mamusi momaya wolo olootolo u monto Allahu Taa̒ala , alihu todelomo totoonulalo sua̒li , Allahu Taa̒ala mowali pou̒daa̒alo motimbulude li Isa Almasi . Tiolo tao̒kawasa wau paatuti pou̒daa̒alo u ohiheo-hiheolo mao̒ . Amin .
60004012	Mongo wutato taa otolia̒ngo ! Timongoli masaatia modutolo daa̒ sababu donggo hetesiyolo . Bo diila mao̒ polinggolabu , debo odelo woluo hitua-tuawua upolu-polutuo̒ lotoduo mai olimongoli .
60004013	Tumbao̒ , timongoli mamusi molaasa sanangi sababu modudua̒ modutolo pee̒-pee̒enta woli Almasi . Yi de wonu odudaa̒ li Almasi poilaalolo , timongoli mamo tiwengahu .
60004014	Timongoli opae̒eda wonu timongoli hinaalio sababu timongoli muri li Almasi . Uito boliilio mao̒ Rohu u molamahu , deu̒ito-yito Rohullah , woluo toli mongoli .
60004015	Diila mao̒ penu boli ngotaalio monto wolota limongoli modutolo sababu tio tamoomatea mate-mateelo mao̒ , meaalo motao̒wa , meaalo tamoleeto , meaalo sababu tio mou̒lambohe to ulusani lotaa wewo .
60004016	Bo wonu timongoli modutolo sababu timongoli taulo Nasara , diila mao̒ poolito sababu sua̒li boito . Posukurulo mola ode Allahu Taa̒ala , deu̒ timongoli lodelo tangguli Almasi .
60004017	Malei dungga wakutuulio Allahu Taa̒ala momutoa̒i dunia . Wau umati lo Allahu Taa̒ala lohihilaolo tamaa butoo̒olo meimulo . Naa , wonu Allahu Taa̒ala mamolumula wolanto , de woloolo mola waliilio wolo tau-tauwalo tadiila palacaya to Habari Mopiohe monto Allahu Taa̒ala boito ?
60004018	Todelomo Kitabi tulatulade odie , " Wonu tau-tauwalo tamopiohe olo malo odito totolo u poa̒ahulo , tidiyolo mao̒ u mamotoduo mai wolo tau-tauwalo tahi odusawa tadiila motota lo Eeya ! "
60004019	Sababu uito , wonu woluo tau-tauwalo tamo dutolo sababu Allahu Taa̒ala mokahandaki odito , mamusi tau-tauwala boito tumumulo lou̒ otutu wau mopo palacaya lobatanga to Talo powali mai olimongolio . Tio malaito moe̒elai danti-Lio .
60005001	Pohile laatia tomongo tau̒wa lojamaa̒ limongoli mopoo̒ tuotao̒ . Watia loluladei tulade botie odelo tamani sama-sama tau̒wa wau odelo taa umalo sakusi lohihilao polodutolo lo Almasi , wau tamamo dudua̒ olo poudaa̒alo , wonu bolo odudaa̒ Almasi pobilohulo ode manusia . Pohile laatia lou̒ tio̒otutua
60005002	alihu timongoli mohimbala himbala lohimba uiludu mai lo Allahu Taa̒ala olimongoli . Himbalai mao̒ timongolio wolo sanangi lohilao odelo woloolo mola u otohilaa lo Allahu Taa̒ala , wau diila mao̒ wolo buheeto hilao . Diila mao̒ pohutua olo kalajamu bo huna moo̒tapu pae̒eda , bo sababu timongoli tio̒otutua ohilaa momaya .
60005003	Diila mao̒ pohutu odelo tamotolo kawasa olimongolio tapilo malacaya de olemu , bo powaliilo obaaya ode limongolio .
60005004	Wau tou̒ Diti Daa̒ boito de meidungga mai , timongoli mamo lolimo makuta ulaba-labaalo mobaango , udiila tamou̒le obaangio laba-labaalo .
60005005	Odito olo Wutato , tau-tauwalo tahumula . Potaa̒lukulo totau-tauwalo tahi hulanga . Mongo wutato ngoa̒amilalo musi motidupapa lobatanga wau momaa-maayawa wolo dupadupapa lohilao . Sababu todelomo Kitabi tulatulade odie mola , " Allahu Taa̒ala motehengi taa sombongi , bo momonu tadupa-dupapa lohilao . "
60005006	Sababu uito , podu papaawa mola batangamu to walungo uluu̒ lo Allahu Taa̒ala u molotolo , alihu Tio mopolaia̒ olimongoli wonu mawakutuulio .
60005007	Wuduwalo mola totoonulalo ololawalumu ode Allahu Taa̒ala sababu Tio momandungi mai olemu .
60005008	Mamusi timongoli mopoo̒daha wau motidapato ! Sababu Ibilisi yito balimu . Tio debo odelo singa nao̒ mota nao̒ mai sambela hemo heuwaango mololohe mangusaalio .
60005009	Tuwalia mao̒ tio wolo iimani motoheeto , sababu otaawa limongoli deu̒ mongo wutato timongota lo Nasara wewolio to ngoilanggubu dunia olo modutolo debo odelo timongoli .
60005010	Bo lapatio mao̒ timongoli modutolo ngopee̒ mola , Allahu Taa̒ala lohihilao mamohutu mai olimongoli mowali wimu-wimumuto tutu . Tio mamopo tihula wau mopoo̒ lotolo olimongoli wau mopotoheto olimongoli . Sababu Tio yito Allahu Taa̒ala tamopiohe daa̒ hilaa-Lio , tamalo tianga olemu u lodudua̒ helolaasa odudaa̒a-Lio ubakaa lotimbulude toli Almasi .
60005011	Tiolo tao̒kawasa tunggula ohiheo-hiheolo mao̒ ! Amin .
60005012	Tuladu laatia ulimbu-limbua̒ botie tiluladei laatia olimongoli lou̒ bilantua lei Silas , taa ilanggapu laatia ngotaalio lowutato Nasara taatatapu wau molotolo hilao . Watia ohilaa mohuntulai olimongoli wau mopoyakini olimongoli deu̒ wolo u tiluladei laatia botie habari u otutu tomimbihu ponu lo Allahu Taa̒ala . Mamusi timongoli motidihu tio̒otutua to ponu boito .
60005013	Mongo tamani ngojamaa̒ to Babiloni , tao̒lo tilulaoto Allahu Taa̒ala , lolao salamu olemu ; odito olo walau̒uu̒ tei Markusi taa tao̒tolia̒ngo .
60005014	Posasaa-lamuwalo ngota timongota wolo tolia̒ngo u lealeaatulo mao̒ odelo Wutato Nasara . Pohileaalo dua̒ Eeya mongohi mai salaamati to Wutato ngoa̒amilalo tamowali miliki li Almasi . Hulumati lamiaatia , Petrus
61001001	Mongo wutato tao̒tu-otutuulo mao̒ palacaya debo odelo amiaatia ! Ti Isa Almasi , deu̒ito-yito Allahu Taa̒ala wau Olongia Tamopo-poa̒ahua olanto , lopoluasi mai olanto palacaya to o-Lio , sababu Tio helohutu u otutu . Tulade botie lonto olei Simon Petrus , ngotaalio lowato wau rasulu li Isa Almasi .
61001002	Pohileaala dua̒ Allahu Taa̒ala mongohi mai balakati wau salaamati olimongoli wolo daata-daatalo mao̒ , sababu timongoli motota lo Allahu Taa̒ala wau li Isa , Eeyanto .
61001003	Allahu Taa̒ala malomake kawasa ilahi-Lio u longohi mai to olanto totoonulalo hitua-tuawua u palaluwolo ode tutumulo potabiaalo . Tio lohutu mai utie loli wolo u otaawanto pasali li Isa Almasi , tamalo tianga olanto u molaasa mao̒ odudaa̒ wau opopio-Hio .
61001004	Wolo dudelo boitolo Allahu Taa̒ala longohi mai olanto babaa-lakatiyalo upolu-polutuo̒ daa̒ wau ohalaga umapilo danti-Lio mai . Wolo babaa-lakatiyalo boito timongoli mowali molopato monto totoonulalo ilohilaa moleeto moporuusa todunia botie , wau timongoli mololimo pii̒li u ilahi .
61001005	Masababu uito , potolo panilo tio̒otutua alihu timongoli debo palacaya li Almasi wau palacayamu boito tilumudu lo tutumulo umopiohe . Ngopohia lo tutumulo umopiohe , timongoli palalu olo mowali taa opongotota ,
61001006	wau ngopohia lo pongotota , timongoli olo musi mowali mongawasa batanga , wau ngopohia mowali mongawasa batanga mamusi timongoli olo mopolingohu batanga u taaba motaalua lo totoonulalo u hitua-tuawua . Ngopohia sabali motaalua lo totoonulalo u hitua-tuawua , timongoli olo musi tumumulo modudua̒ u otohilaa lo Allahu Taa̒ala .
61001007	Wau tumumulo modudua̒ u otohilaa lo Allahu Taa̒ala musi olo poimumutolo wolo modehu hilao tomongo wutato ngoi̒imani . Wumbutio mola mamusi tolia̒ngumu tomongo wutato ngoi̒imani duhengalo wolo tolia̒ngo ode taa ngoa̒amila .
61001008	Ngoa̒amilalo boito yito pipii-iliyaalo upalaluo limongoli . Wonu pipii-iliyaalo boito woluo to olemu wolo daata-daatalo mao̒ , timongoli mamowali moo̒lohu wau otilapulo , wau motota li Isa Almasi Eeyanto lou̒ lebe mopioheo̒ poli .
61001009	Bo taa udiila o pipii-iliyaalo boito , bibilohio meepito ; tio diila mowali moo̒onto wau tio molipato deu̒ duduu-saalio uilalu mao̒ mapilo belesi .
61001010	Sababu uito , Mongo wutato , potolo panilo tio̒otutua alihu titiango Allahu Taa̒ala wau tulao-Tio to batangamu boito mowali helebe motoheetao̒ . Wonu timongoli mohutu mao̒ uito , timongoli diila tamomaahe iimani .
61001011	Lou̒ odito timongoli mawohia-Lio haku polupolu u tumuwoto ode bele biluloa̒ saaha li olongia u ohiheo-hiheolo mao̒ monto Eeya wau Olongia Tamopo-poa̒ahua olanto Isa Almasi .
61001012	Sababu uito , watia laito hemo poe̒elai olimongoli pasali losua̒li boito , eleponu timongoli malotota mao̒ wau palacaya daa̒ to pongaajali lonto Allahu Taa̒ala umaa tilolimo limongoli boito .
61001013	Ngotilonggadu watia tumutumulo , watia molaasa wajibu mopoe̒elai olimongoli to susuu-aliyaalo boito .
61001014	Sababu otaawa lowatia deu̒ diilalo mohiheo watia mamololaa mao̒ dunia botie , sababu Eeyanto Isa Almasi malo poo̒taa mai lou̒ lopatato olaatia .
61001015	Yi watia mamo tolopani alihu lapatao̒ watia mate mao̒ , timongoli laita muli moe̒ela mola susuu-aliyaalo botie .
61001016	Tou̒ amiaatia lopoo̒taa mai olimongoli malo odito udaa̒alio podudungga mai lo Eeyanto Isa Almasi , amiaatia diila lotiwunela tou̒ totoonulalo tombilu lomanusia u bo latabu . Odudaa̒ li Almasi boito maa iloontonga lamiaatia wolo mato lunggongo lohihilao .
61001017	Amiaatia woluo teto mola tou̒ Tio hilulumati wau pilopo udaa̒ lo Allahu Taa̒ala ti Paapa . Tou̒ boito dungo-dungohei suala lonto Taa Laba-labaalo molamahu , u lotahuda ode o-Lio , " Botieelo Wala-U̒ tapilonu-U̒ . Tio mopo sanangi hilaa-U̒ ! "
61001018	Amiaatia lohihilao loo̒dungohe suala boito dungga-dungga mai lonto sologa tou̒ amiaatia woluo pee̒-pee̒enta wo-Lio toitaato hui̒de u mantali boito .
61001019	Uito sababuulio amiaatia lebe yakini poli to tahuli lo Allahu Taa̒ala u pilohabari lomongo nabi . Opiohelio timongoli mopoo̒ tuoto tahuli boito , sababu tahuli boito debo odelo tohe u tinetinela totambati modio̒lomo tunggula dulahe mamobutu mai , wau tinelo poliyama tiimuru tinetinela todelomo hilaamu .
61001020	Laba-labaalo mopiohe daa̒ mamusi eela mola limongoli utie : Tahuli lo Allahu Taa̒ala upilo tunggulai lomongo nabi diila mowali tombangalo modudua̒ huhama lohihilao .
61001021	Sababu diila pee̒enta mao̒ tahuli monto Allahu Taa̒ala pilopo habari bo modudua̒ otohilaa lomanusia . Bo Rohullah motolo kawasa totaa umopo tunggulo tahuli monto Allahu Taa̒ala lohihilao .
61002001	Tou̒ yilalu mao̒ towolota umati lo Allahu Taa̒ala mailumeneto mongo nabi paluti . Odito olo to wolotamu malumenetai guguu-ruwaalo paluti . Timongolio mamopo tuwotai totoonulalo pongajali udiila otutu , umoo̒ binasa tau . Wau timongolio mamomaahu tao̒kawasa tamalo pobebasi olimongolio . Lou̒ odito timongolio mopodungga mai obobinasa tobatanga lohihilao , u mamodeehe olimongolio lou̒ molamemeto .
61002002	Eleponu odito , dadaata tau mamodudua̒ dudelo lo tutumulo guguu-ruwaalo paluti boito uhe kiluwasa lonapusu limongolio . Wau huhutu lo guguu-ruwaalo boito mamohutu dadaata tau mohina Dalaalo Banari udulu-dulunga ode Allahu Taa̒ala .
61002003	Sababu timongolio manjanunu , yi guguu-ruwaalo paluti boito mamosilita mao̒ totoonulalo silita olemu u kilalangilio lohihilao u moo̒tapu untungi monto olimongoli . Bo bubutoo̒ u mopodehu lohukumani to limongolio malohiheo pilopo dapato , wau obobinasa u matilantu-Lio mai olimongolio donggo hemohima olimongolio .
61002004	Mamaa-lai̒katiyalo tao̒dusa olo diila poluli lo Allahu Taa̒ala molopato monto hukumani , bo debo pomahu-Lio ode delomo naraka . Timongolio potuwoto-Lio ode delomo pangato u modio̒lomo u tahangia-Lio mola teto dilumutu Dulahe Pomutoa̒lo .
61002005	Odito olo wolo dunia tojamani muloololio mai . Allahu Taa̒ala diila lopoluli mao̒ lolopata lonto hukumani . Allahu Taa̒ala lalao mai taluhe daa̒ ode dunia totau-tauwalo tahileeta tou̒ boito . Bo tei Noho pee̒-pee̒enta wolo tapitu lota wewolio wambao̒ tapiloa̒ahu-Lio , sababu tei Noho helopo lolade habari tomimbihu tutumulo u lotuhatawa to hilaa lo Allahu Taa̒ala .
61002006	Tutuuwauwa olo sua̒lilio wolo kota Sodom wau Gomora : Allahu Taa̒ala lopo binasa kokootawalo boito wolo tulu alihu mowali obaaya pasali lou̒ wolo u mamotoduo mai wolo tau-tauwalo tahileeta .
61002007	Bo tei Loti tapiloa̒ahu , sababu tio lodudua̒ u otohilaa lo Allahu Taa̒ala ; tio lodutolo laba-labaalo sababu pii̒li udiila lotuu̒de wolo tau-tauwalo tahi ruusawa .
61002008	Tohungo lotau-tauwala debo odelo uito tei Loti tamopiohe boito tumutumulo wolo hilaa sikisikisa , sababu motii̒du dulahu tio hemoo̒onto wau hemoo̒ dungohe totoonulalo huhutu limongolio u moleeto .
61002009	Oditolio otaawa lo Eeya woloolo mola mopoa̒ahu tau-tauwalo tahipo dudua̒awa u otohilaa-Lio wonu timongolio motaalua wolo totoonulalo nahati . Wau otaawa lo Eeya woloolo mola molahu tau-tauwalo tahileeta u sikisaalo to Dulahe Pomutoa̒lo ,
61002010	tolomodulio tau-tauwalo tahipo dudua̒awa u otohilaa lonapusu limongolio ukootoro wau tamohina okokawasa lo Allahu Taa̒ala . Odito buheli wau sombongilio guguu-ruwaalo paluti boito tilinggula penu boli totoonulalo mahaluku umolamahu tosologa timongolio diila mopo panggu-panggu mohina !
61002011	Hiambola mamaa-lai̒katiyalo talebe molotolo daa̒ wau okawasa wolo guguu-ruwaalo paluti boito , diila helo potuludu totoonulalo mahuluku umolamahu boito wolo tataa-heyalo umohina totalu lo Eeya .
61002012	Bo guguu-ruwaalo boito , mailaba ! Timongolio debo odelo binatangi upilotutu mai u wau̒polo wau pateelo mate-mateelo mao̒ wambai̒o . Timongolio diila hemo mikilangi bo wambao̒ mohutu modudua̒ naluri , tilinggula timongolio heloluhu susuu-aliyalo udiila o pahamualio wolo tataa-heyalo umohina . Sababu uito ode huhuu-hutuwaalo limongolio lohihilao , timongolio mabinasa debo odelo totoonulalo binatangi mongantau .
61002013	Odelo wuupa to polodutolo umaa ilosababua limongolio , timongolio mamodutolo sikisa . Ode limongolio , sua̒li umoo̒ sanangi hilao yito mohutu mao̒ penu boli wolo wambai̒o tou̒ dulahu huna mopoo̒luli hilao to ilohilaa lobatanga limongolio . Wonu timongolio hulohuloa̒a pee̒-pee̒enta woli mongoli todelomo potihunggu lo totamelo , pii̒li limongolio moo̒lonuo̒ sababu timongolio hehuwoa̒alo wolo wuntulo hilao u moo̒ohuu̒ .
61002014	Timongolio diila mopotolu-tolu mohutu dusa wau u otohilaa limongolio yito molontonga taabua huloto . Wau taa u boheli palacaya mao̒ wau donggo diipo boti yakini , hea̒anga limongolio . Hilaa limongolio malali biliyasa wolo ototamaa̒ . Timongolio yito tau-tauwalo tahi laa̒natia !
61002015	Sababu timongolio diila mohuto modudua̒ dalalo motulidu , yi timongolio mailapalo . Timongolio lohama dalalo u diludua̒ lei Bileam walae̒e Beor omoo̒omolu . Tei Bileam botie ohilaa daa̒ moo̒tapu doi monto huhutuulio u moleeto .
61002016	Bo tio pilopo eelalio tio̒otutua to ololeetio boito , tou̒ kolodailio helo bisala wolo suala lomanusia . Yi nabi boito pilakusalio u lopohuheli mao̒ huhutuulio u biyongo boito .
61002017	Guguu-ruwaalo paluti boito yito debo odelo butu lotaluhu u mohengu , wau debo odelo wambulo u hiliipa lodupoto huloyongo . Allahu Taa̒ala malo podapato olimongolio tambati tuwau u modio̒loma tutu .
61002018	Timongolio helohutu poopolo-ilaalowalo u hilangga-langgata wau toongi ; napusu u huloto pilomake limongolio huna mopo topotala totau-tauwalo taboheli wambao̒ lolopato lonto awoota lotaa hitumula yilapalo .
61002019	Guguu-ruwaalo paluti boito lodanti polobebasi totau-tauwala boito , hiambola timongolio lohihilao hepilowato lo totoonulalo uu̒du u moporuusa manusia . Sababu wonu tau olaahelio lou̒ hitua-tuawua , yi tio wato lotamo olaaheo̒ olio boito .
61002020	Taa u motota lo Eeya wau Tamoo-poa̒ahua olanto Isa Almasi malo lopato lonto totoonulalo kawasa lodunia ulopo kootolo manusia . Bo wonu lapatio mao̒ tio muli owantobe tilinggula olaahe lo totoonulalo kawasa boito , yi owowoluwoa lotau boito tou̒ pulitio mao̒ lebe moleeta lou̒ owowoluwoa dipolulio mai .
61002021	Lebe mopiohe tau-tauwalo debo odelo uito diila pee̒enta mao̒ motota dalalo u otutu monto Allahu Taa̒ala , lou̒ timongolio motota mao̒ , bo lapatao̒ diila mohuto modudua̒ papaa-lentawalo uilohi mai lo Allahu Taa̒ala to limongolio .
61002022	Wolo u pilohutu limongolio mopobukuti obobanali lo pohumaya botie , " Apula mamuli monga umaa pilotuo̒lio , " wau " Boi umaa yilihualio , mamuli molilii-liide todelomo latao̒ . "
61003001	Mongo wutatuu̒ tao̒tolia̒ngo ! Utieelo tuladu laatia u oluolio ode limongoli . Todelomo oluo lotulade botie , watia motolopani momongu totoonulalo pikiilangi ubelesi tolimongoli .
61003002	Watia mopoa̒hu mai alihu timongoli mamoe̒ela mola loloo-iyaalo u muloololio mai yiloi̒ya lomongo nabi lo Allahu Taa̒ala , wau palenta lo Eeya , Olongia Tamoo-poa̒ahua , upilo tunggulio olimongoli lotimbulude tomongo rasulu .
61003003	Bohu-bohulio , musi otaawa mao̒ limongoli deu̒ to duduu-laheyaalo pulitio malumenetai tau-tauwalo tatutumulio he kiluwasa lonapusu limongolio lohihilao . Timongolio mamososero olimongoli
61003004	lou̒ moloi̒ya odie , " Ualio Eeya lodanti mamei dungga mai ! Botia toonu Tio ? Mongo tiyamo loluhurunto mailate , bo totoonulalo u hitua-tuawua donggo tutuuwauwa wambao̒ debo odelo anggadu ilowalia mai lo aalamu ! "
61003005	Timongolio sangaja diila mohuto momasisi deu̒ muloololio mai daa̒ Allahu Taa̒ala lopowali mai hulungo wau dunia lo pilimani-Lio . Dunia pilowali-Lio mai monto taluhu , wau wolo taluhu ;
61003006	wau wolo taluhu olo -- deu̒ito-yito taluhu monto taluhu daa̒ tutu -- dunia muloololio mai daa̒ boito pilobinasa .
61003007	Bo hulungo wau dunia uwoluo masaatia botie , tilaala lo pilimani Allahu Taa̒ala boito olo u de mopobinasa wolo tulu . Botia hulungo wau dunia donggo taataalo dilumutu todulahe tau-tauwalo tahileeta hukuumanio wau pobinasaalo .
61003008	Bo mongo wutatuu̒ , sua̒li tuwau botie diila mao̒ lipata limongoli ; deu̒ todelomo bibilohu Eeya , ngohui diila ohiihedio wolo ngolihu lotaunu -- duduuluwolo tutuuwauwa wambao̒ o-Lio .
61003009	Eeya diila moboyu mongohi mai wolo u madilanti-Lio eleponu woluo tahemo lantobe odito . Bolii̒o mao̒ , Tio sabali to olemu , sababu Tio diila mohuto penu boli ngotaa mao̒ binasa . Tio motohilaa alihu ngoa̒amila tau molilihu monto totoonulalo dusalio .
61003010	Bo Dulahe podudungga mai lo Eeya mamei dungga debo odelo tamootao̒wa . To Dulahe boito , hulungo mamooli wolo tingohu bulonggodu , wau uu̒u-pangowalo tohulungo mamaahu mopobu , wau dunia wolo totoonulalo uwoluo todelomio mamooli .
61003011	Sababu ngoa̒amilalo boito maa antuluo-Lio wolo dudelo u odito . Tingga woloolo mola wajibulio timongoli tumumulo ? Timongoli musi tumumulo mantali wau tolomodu duo̒lo Allahu Taa̒ala ,
61003012	ngotilonggadu timongoli mohima wau moololo dudunggalio mai Dulahu Allahu Taa̒ala . To dulahe boito hulungo mamaahu mopobu , wau sababu patulio , yi uu̒u-pangowalo to hulungo mamowali taluhu .
61003013	Bo ito mohima wolo umapilo danti mai lo Allahu Taa̒ala , deu̒ito-yito hulungo u bohu wau dunia u bohu , tou̒toonu woluo u aadili .
61003014	Sababu uito , Mongo wutato tao̒tolia̒ngo , tou̒ timongoli donggo hemohima Dulahe boito , potolo panilo tio̒otutua u tumumulo mantali wau diila oa̒aibu totalu lo Allahu Taa̒ala . Wau taalai mao̒ wumbuta u mopiohe wolo Allahu Taa̒ala .
61003015	Anggapuwalo osaabali lo Eeyanto odelo hiyango uilohi-Lio mai olimongoli alihu mowali moa̒ahu . Tei Paulus , wutatonto tao̒tolia̒ngo , maloludei odito olo olimongoli . Tio loluladei uito wolo tinepo uilohi lo Allahu Taa̒ala olio .
61003016	Todelomo ngoa̒amila tuladio , tei Paulus laito hemoluladu pasali losua̒li boito . Memangi woluo dengolo sua̒li u mototolo todelomo totoonulalo tuladio boito . Wau to bagiyangi boito pilopo boboolio̒ lotau-tauwalo tadiila hitootawa lolo-loolo wau diila motoheeto iimanilio . Sua̒li boito diila moo̒linggolabe , sababu bagiyangi wewo lo Kitabi pilohutu limongolio odito olo . Wolo u pilohutu limongolio boito bo moo̒ sababu obobinasa olimongolio lohihilao .
61003017	Bo timongoli , Mongo wutato tao̒tolia̒ngo , malotota pasali losua̒li boito . Sababu uito , poo̒dahailo mao̒ , diila bolo timongoli odelowa ode dalalo umoo̒ lapalo lotau-tauwalo tahi luusawa pii̒lilio tilinggula timongoli modehu monto tambati potidutaa̒ limongoli u motoheeto .
61003018	Mamusi timongoli helebe moo̒laasa ponu li Isa Almasi , Eeya wau Olongia Tamoo-poa̒ahua olanto , wau mamusi timongoli olo helebe motota o-Lio . Ilopujiaalo mola Tio , botia wau dilumutu ohiheo-hiheolo mao̒ ! Amin . Hulumati lamiaatia , Petrus
62001001	Tuango tulade botie tomimbihu tahuda u mongohi tutumulo , deu̒ito-yito tahuda u mawoluo anggadu bohulio mai daa̒ . Amiaatia maloo̒ dungoheo̒ , wau maloo̒onto mao̒ uito wolo mato lamiaatia lohihilao . Amiaatia malo miloheo̒ wau malodihu mao̒ wolo uluu̒ lamiaatia .
62001002	Tou̒ tutumulo boito piloi̒laalo mai , amiaatia loo̒onto mao̒ . Uitolo sababuulio amiaatia mongohi mai ososakusi tomimbihu olio . Amiaatia mopohabari mai olimongoli pasali lo tutumulo u tutuulio tutu wau ohiheo-hiheolo mao̒ , uwoluo pee̒-pee̒enta wolo Allahu Taa̒ala , wau u mapilo ilaalo mai olamiaatia .
62001003	Wolo umaa iloontonga wau ilodungohe lamiaatia , uitolo olo u pohabario mai lamiaatia olimongoli , alihu timongoli pee̒-pee̒enta wolamiaatia modudua̒ molaasa hitua-tuawua todelomo hilao to tutumulo motituwau woli Paapa wau wolo Wala-I̒o Isa Almasi .
62001004	Amiaatia loluladei utie alihu hilaanto tio̒otutua meengahe .
62001005	Uti-utieelo habari umaa ilodungohe lamiaatia lonto Wala-I̒o wau u potunggulo mai lamiaatia olimongoli : Allahu Taa̒ala boito mobaango , wau to Allahu Taa̒ala diaaluo u modio̒lomo sama-samaata .
62001006	Wonu ito moloi̒ya deu̒ ito tumutumulo motituwau wo-Lio , lebe-lebe pomao̒ ito tumutumulo todelomo u modio̒lomo , yi ito mohimbulo mopio wolo loi̒ya meaalo wolo huhutu .
62001007	Bo wonu ito tumutumulo todelomo mobaango odelo woloolo mola Allahu Taa̒ala woluo todelomo mobaango , yi ito tumutumulo moa̒aita tutu , mopiohe wau dame ngota timongota , wau duhu li Isa , Wala-I̒o , mopobelesi olanto monto ngoa̒amila dusa .
62001008	Wonu ito moloi̒ya deu̒ ito diila odusa ito mohimbulo batanganto lohihilao ; wau Allahu Taa̒ala diaaluo todelomo hilaanto .
62001009	Bo wonu ito motolo akuo duduu-saanto to Allahu Taa̒ala , Tio mamoe̒elai danti-Lio wau mohutu wolo u aadili . Tio mamo ngambungu duduu-saanto wau mopobelesi olanto monto totoonulalo huhutuunto utilala .
62001010	Bo wonu ito moloi̒ya deu̒ ito diila odusa , ito o anggapu tutuuwauwa tutu sua̒liilio wolo Allahu Taa̒la tamoo-himbuloa wau ito diila molahu tahuda lo Allahu Taa̒ala todelomo hilaanto .
62002001	Mongo walau̒ ! Watia moluladei utie ode limongoli alihu timongoli diila mao̒ mohutu dusa . Bo wonu woluo tamohutu dusa , yi ito o ngotaalio tamo poduulua , deu̒ito-yito ti Isa Almasi taa̒adili boito ; Tio mamo molohone mola olanto totalu lo Allahu Taa̒ala .
62002002	Lou̒ motimbulude li Isa Almasi boitolo duduu-saanto ilambungu-Lio . Wau diila bo duduu-saanto wambao̒ , tumbao̒ dusa ngoilanggubu umati lomanusia olo .
62002003	Wonu ito modungohe papaa-lentawalo Allahu Taa̒ala , uito tuotio deu̒ ito motota lo Allahu Taa̒ala .
62002004	Taa umoloi̒ya deu̒ , " Watia motota lo Allahu Taa̒ala , " bo diila modungohe to papaa-lentaa-Lio , tau boito mohimbuloa , wau Allahu Taa̒ala diaaluo todelomo hilaalio .
62002005	Bo taa u modungohe tahuda lo Allahu Taa̒ala , tau boito motolia̒ngo Allahu Taa̒ala lou̒ wimu-wimumuto tutu . Uitolo tuotio deu̒ ito tumutumulo motituwau wolo Allahu Taa̒ala .
62002006	Titaalo tita moloi̒ya deu̒ tio tumutumulo motituwau wolo Allahu Taa̒ala , tio musi tumumulo modudua̒ liyodu li Almasi .
62002007	Mongo wutato tao̒tolia̒ngo ! U tiluladei laatia botie diila odelo palenta u bohu . Utie palenta deedelo umapilo tunggulai olimongoli anggadu timongoli tumulalo mai palacaya li Almasi ; uitolo habari monto Allahu Taa̒ala umaa ilodungohe limongoli tou̒ dipolulio mai .
62002008	Eleponu odito , palenta u tiluladei laatia botie bohu olo ; sababu obanaliilio mowali oontonga tobatanga li Almasi wau tobatanga limongoli . Sababu u modio̒lomo helebe mooli wau tinelo u otutu malo tinelai .
62002009	Taa umoloi̒ya deu̒ tio woluo todelomo mobaango bo tau boito donggo molonuo̒ wutatio , tau boito donggo woluo todelomo u modio̒lomo dilumutu botia .
62002010	Taa u motolia̒ngo wutatio , tumutumulo todelomo mobaango tilinggula diaaluo penu boli hitua-tuawua to olio u mamoo̒ sababu taawewo modehu ode delomo dusa .
62002011	Bo taa u molonuo̒ wutatio , woluo todelomo modio̒lomo . Tio monao̒ todelomo modio̒lomo , wau diila otaawalio ode utoonu ponao̒walio , sababu modio̒lomo boito mohutu olio diila mowali moo̒onto .
62002012	Watia loluladei olimongoli , Mongo walao̒ , sababu dusa limongoli maa ilambungu sababu ti Almasi .
62002013	Watia loluladei olimongoli , Mongo dulaa̒ , sababu timongoli mototaa-Lio tamawoluo tumulalo mai bohulio daa̒ . Watia loluladei olimongoli Taa himuudawa , sababu timongoli malo poo̒laaheo̒ Taa Moleeto .
62002014	Watia loluladei olimongoli Mongo walao̒ , sababu timongoli motota lo Allahu Taa̒ala ti Paapa . Watia loluladei olimongoli , Mongo dulaa̒ , sababu timongoli motota lo Tahuda umawoluo tumulalo mai bohulio daa̒ . Watia loluladei olimongoli , taa himuudawa , sababu timongoli molotolo . Tahuda lo Allahu Taa̒ala woluo todelomo hilaa limongoli , wau maa ilolaaheo̒ limongoli Taa Moleeto .
62002015	Diila mao̒ potolia̒ngo dunia botie , meaalo penu boli wolo uwoluo todelomo dunia botie . Wonu timongoli motolia̒ngo dunia , timongoli diila motolia̒ngo Allahu Taa̒ala .
62002016	Totoonulalo hitua-tuawua uwoluo todelomo dunia botie -- u otohilaa pii̒li lomanusia u odusa , u oontonga tulusi otohilao wau uhepo mangga-mangga -- ngoa̒amilalo boito asalilio mai diila lonto Allahu Taa̒ala , bo lonto dunia .
62002017	Dunia wau totoonulalo hitua-tuawua todelomio u otohilaa lomanusia , mamooli . Bo tamodudua̒ u otohilaa lo Allahu Taa̒ala , debo tumutumulo dilumutu ohiheo-hiheolo mao̒ .
62002018	Mongo walau̒ , pulito lojamani malembidei ! Mapiloo̒taa olimongoli tou̒ dipolulio mai deu̒ Musu li Almasi mamei dungga mai ; wau botia mailumeneto dadaata tau tahelo musu li Almasi . Uito tuotio deu̒ pulito lojamani malembidei .
62002019	Mumuu-suwaalo li Almasi boito yito tau-tauwalo tamaa lololaa mao̒ olanto , sababu timongolio otutuulio mao̒ memangi diila taunto . Wonu timongolio taunto , tantu timongolio debo pee̒-pee̒enta wolanto . Bo timongolio lololaa mao̒ olanto , alihu mopatatolo mai deu̒ diaaluo penu boli ngotaa mao̒ limongolio tatio̒otutua meituwoto to kaumunto .
62002020	Bo timongoli malo lolimo Rohullah u tiluwatai̒ dadaata daa̒ li Isa Almasi wau uito sababuulio timongoli ngoa̒amilalo motota lo pongaajali u otutu .
62002021	Oditolio watia loluladei utie olimongoli diila kalana timongoli diila motota lo pongaajali u otutu ; bo tumbao̒ sababu timongoli malotota mao̒ , wau otaawa limongoli olo deu̒ diaaluo yimbulo todelomo pongaajali u otutu boito .
62002022	Tamohimbulo yito taa u moloi̒ya deu̒ ti Isa diila Olongia Tamoo-poa̒ahua tapilo danti mai lo Allahu Taa̒ala . Tau boito musu li Almasi ; tio diila motolo akuo li Paapa meaalo to Walao̒ .
62002023	Taa diila motolo akuo to Walao̒ , boliilio mao̒ diila mololimo li Paapa olo . Wau taa motolo akuo to Walao̒ boliilio mao̒ mololimo li Paapa olo .
62002024	Sababu uito , habari umaa ilodungohe limongoli anggadu timongoli bohu-bohulio mai palacaya mamusi dahai limongoli tio̒otutua todelomo hilao . Wonu habari boito poo̒tuoto limongoli tio̒otutua , timongoli malaito tumumulo motituwau wolo Walao̒ wau woli Paapa .
62002025	Wau utieelo upilo danti mai li Almasi lohihilao to olanto ; tutumulo u tutuulio tutu wau ohiheo-hiheolo mao̒ .
62002026	Tiluladei laatia utie olimongoli tomimbihu tau-tauwalo tadonggo hipo tolopania mohimbulo olimongoli .
62002027	Bo tomimbihu olimongoli lohihilao , ti Almasi malo luwatai dadaata daa̒ Rohu-Lio olimongoli . Wau ngotilonggadu Rohu-Lio woluo toli mongoli , diila palalu woluo taawewo mongaajali olimongoli . Sababu Rohu-Lio mongaajali olimongoli pasali lo totoonulalo u hitua-tuawua ; wau wolo u pilo ngaajali-Lio boito otutu , diila bo yimbulo . Sababu uito , mamusi timongoli modungohe tou̒ wolo u pilo ngaajali mai lo Rohu boito , wau mamusi timongoli debo tumutumulo motituwau woli Almasi .
62002028	Oditolio , mongo walau̒ , poti tatapulo tumumulo motituwau woli Almasi , alihu de tou̒ Tio meidungga mai , ito motaalua wo-Lio wolo obobuheli u lealeaatu , wau diila motituuo̒ sababu moolito .
62002029	Mai̒lotaawa limongoli deu̒ ti Almasi tilumumulo lodudua̒ u otohilaa lo Allahu Taa̒ala . Sababu uito musi otaawa mao̒ limongoli olo deu̒ timii̒du tatumumulo moduduo̒ otohilaa lo Allahu Taa̒ala yito walao̒ Allahu Taa̒ala .
62003001	Bilohi mao̒ malo odito ponu lo Allahu Taa̒ala olanto , tilinggula ito ilaku-Lio odelo mongo wala-I̒o . Wau memangi ito yito mongo walao̒ Allahu Taa̒ala . Uitolo sababuulio dunia u moleeto botie diila motota olanto , sababu dunia diila motota lo Allahu Taa̒ala .
62003002	Mongo wutato tao̒tolia̒ngo ! Ito botia yito mongo walao̒ Allahu Taa̒ala , bo owowoluwonto de diipo mopatato . Bo otaawanto deu̒ wonu ti Almasi meidungga mai , ito mamowali debo odelo Tio , sababu mamoo̒onto o-Lio todelomo owowoluwoa-Lio u otutuulio mao̒ .
62003003	Ngoa̒amila tau u ohalapani utie toli Almasi , modaha batangalio alihu otu-otutuulo mao̒ mantali , belesi monto dusa odelo woloolo mola ti Almasi mantali olo .
62003004	Taa u mohutu dusa , molambanga butoo̒ Allahu Taa̒ala ; sababu dusa yito totala tobutoo̒ Allahu Taa̒ala .
62003005	Otaawa limongoli deu̒ ti Almasi meidungga mai moluluta dusa lomanusia , wau deu̒ diaaluo dusa todelomo batanga-Lio .
62003006	Ngoa̒amila tau tatumu-tumulo motituwau woli Almasi , diila mololaalaaita mohutu dusa . Taa u mohutu dusa mololaalaaita , diila pee̒enta mao̒ moo̒onto li Almasi meaalo mototaa-Lio .
62003007	Mongo walau̒ , diila mao̒ polulia penu boli tatoonu tamopo lapalo olimongoli . Taa u mohutu kahandaki lo Allahu Taa̒ala yito walao̒ Allahu Taa̒ala debo odelo ti Almasi yito Walao̒ Allahu Taa̒ala .
62003008	Bo taa u mohutu dusa mololaalaaita yito walao̒ Ibilisi , sababu Ibilisi odusa tumulalo mai bohulio . Masababu uitolo Walao̒ Allahu Taa̒ala meidungga , deu̒ito-yito mai mongantulu kalaja lo Ibilisi .
62003009	Taa u malowali Walao̒ Allahu Taa̒ala , diila mololaalaaita mohutu dusa , sababu pii̒li lo Allahu Taa̒ala lohihilao woluo to olio . Wau sababu Allahu Taa̒ala boito ti Paapalio , yi tio diila mowali mololaalaaita mohutu dusa .
62003010	Utieelo hiheedio towolota lomongo walao̒ Allahu Taa̒ala wolo mongo walao̒ Ibilisi ; titaalo tita diila mohutu kahandaki lo Allahu Taa̒ala , meaalo diila motolia̒ngo wutatio , yi tio diila walao̒ Allahu Taa̒ala .
62003011	Tumulalo mai bohulio mapilo tunggulio mai habari botie olimongoli ; Ito musi motolia̒nga ngota timongota .
62003012	Diila mao̒ potihutu ito debo odelo tei Kain , tamalowali walao̒ Ibilisi wau lomate wutatio lohihilao yila-yilateelo mao̒ . Wolo sababuulio tei Kain lomate wutatio yila-yilateelo mao̒ ? Sababu susuu-aliyaalo u pilohutulio yito tilala , bo susuu-aliyaalo u pilohutu lowutatio boito otutu .
62003013	Sababu uito , mongo wutatuu̒ , diila mao̒ polinggolabu wonu taulo dunia botie molonuo̒ olimongoli .
62003014	Otaawanto deu̒ ito mailumualo lonto opopate , wau lolimbata ode tutumulo . Otaawanto uito , sababu ito motolia̒ngo timongota lo wutatonto . Taa u diila motolia̒ngo , boliilio mao̒ donggo ilokawasa lo opopate .
62003015	Taa u molonuo̒ wutatio yito tamoomatea mate-mateelo mao̒ , wau otaawa limongoli deu̒ ngotaalio lo tamoomatea mate-mateelo mao̒ diila otutumulo u otutuulio tutu wau ohiheo-hiheolo mao̒ .
62003016	Wolo dalalo botieelo otaawanto dudelo lou̒ motolia̒ngo ngota timongota : Ti Almasi malohudu mai tutumu-Lio olanto . Sababu uito , ito olo musi mohudu tutumulonto ode mongo wutatonto !
62003017	Wonu ngotaalio talebe-lebe moo̒onto wutatio u ilodiaa̒a , bo diila mohuto motulungi wutatio boito , woloolo mola tau boito mowali moloi̒ya deu̒ tio motolia̒ngo Allahu Taa̒ala ?
62003018	Mongo walau̒ ! Ito diila mao̒ potolia̒ngo bo totunggilo meaalo bo toloi̒ya wambao̒ . Mamusi ito motolia̒ngo wolo tolia̒ngo u tutuulio tutu , u pobukutiolo wolo huhutuunto .
62003019	Odieelo mola dudelolio ito motota deu̒ ito tuwo-tuwoto mongo walao̒ Allahu Taa̒ala tao̒tutu , wau hilaanto mowali moduo̒oto totalu lo Allahu Taa̒ala .
62003020	Otaawanto , deu̒ wonu ito potaala lo hilaanto , pongotota lo Allahu Taa̒ala lebe udaa̒ wolo pongotota lo hilaanto , wau deu̒ otaawa-Lio totoonulalo u hitua-tuawua .
62003021	Oditolio , mongo wutatuu̒ , tao̒tolia̒ngo , wonu hilaanto diila mopotala olanto , ito mowali motaalua lo Allahu Taa̒ala wolo obobuheli .
62003022	Wau wolo u pohilento monto o-Lio , mamo tapunto , sababu ito modungohe papaa-lentaa-Lio wau mohutu wolo umoo̒ sanangi hilaa-Lio .
62003023	U pilomalenta-Lio mai to olanto yito : Ito musi palacaya to Wala-I̒o , deu̒ito-yito ti Isa Almasi , wau ito musi mototoo-lia̒nga , debo odelo umaa pilomalentai li Almasi to olanto .
62003024	Ngoa̒amila taa u modungohe totoonulalo palenta lo Allahu Taa̒ala , tumumulo motituwau wolo Allahu Taa̒ala , wau Allahu Taa̒ala motituwau woli mongolio . Wau otaawanto deu̒ Allahu Taa̒ala tumutumulo lotituwau wolanto , sababu Tio malongohi mai Rohu-Lio to olanto .
62004001	Mongo wutato tao̒tolia̒ngo ! Diila mao̒ palacayai to ngoa̒amila tau tahi pongakua o Rohullah , bo tesiyopo timongolio u motota mao̒ wolo Rohu uwoluo toli mongolio boito asaliilio mai lonto Allahu Taa̒ala meaalo diila . Sababu dadaata nabi paluti mabolo to utoonulalo .
62004002	Odieelo mola pohuliilio timongoli motota mao̒ wolo uito Rohullah meaalo diila : Taa umotolo akuo deu̒ ti Isa Almasi dungga-dungga mai ode dunia odelo manusia , tau boito o Rohu udungga-dungga mai monto Allahu Taa̒ala .
62004003	Bo taa diila motolo akuo sua̒li botie tomimbihu li Isa , diila o Rohullah . Tau boito o rohu monto Musu li Almasi . Wutato malo dungohu deu̒ rohu boito mamei dungga mai , wau botia tio mawoluo todelomo dunia botie .
62004004	Bo Mongo walau̒ , timongoli haku lo Allahu Taa̒ala . Timongoli malo olaaheo̒ tomongo nabi paluti ; sababu Rohu uwoluo toli mongoli lebe okawasa wolo rohu uwoluo totau-tauwalo miliki lodunia botie .
62004005	Mongo nabi paluti boito helo bisala pasali susuu-aliyaalo lodunia , wau dunia lodungohe loi̒ya limongolio , sababu timongolio miliki lodunia .
62004006	Bo ito yito mongo walao̒ Allahu Taa̒ala ; wau taa u motota lo Allahu Taa̒ala , modungohe loi̒yanto . Taa u diila miliki lo Allahu Taa̒ala , diila modungohe loi̒yanto . Odieelo mola dudelolio ito motota mao̒ hiheedio towolota lo Rohu u mongohi pongaajali u otutu , wau rohu umopo lapalo .
62004007	Mongo wutato tao̒tolia̒ngo ! Duloolo ito motolia̒nga ngota timongota , sababu tolia̒ngo asaliilio mai monto Allahu Taa̒ala . Taa u motolia̒ngo , deu̒ito-yito walao̒ Allahu Taa̒ala wau tio motota Allahu Taa̒ala .
62004008	Taa u diila motolia̒ngo , diila motota lo Allahu Taa̒ala ; sababu Allahu Taa̒ala yito ponu .
62004009	Allahu Taa̒ala malo pobilohei deu̒ Tio lomonu olanto wolo lolao mai Wala-I̒o tatuwa-tuwaulo ode delomo dunia alihu ito moo̒toduo tutumulo motimbulude to Wala-I̒o boito .
62004010	Utieelo tolia̒ngo : Diila ito tamalo tolia̒ngo Allahu Taa̒ala , bo Allahu Taa̒ala talomonu mai olanto wau lolao Wala-I̒o alihu motimbulude to o-Lio ito moo̒tapu ambungu monto duduu-saanto .
62004011	Mongo wutato tao̒tolia̒ngo , wonu Allahu Taa̒ala momonu daa̒ olanto ito olo musi motolia̒nga ngotaa timongota .
62004012	Diaaluo penu boli ngota mao̒ tapee̒enta loo̒onto Allahu Taa̒ala , bo wonu ito mototoo-lia̒nga , Allahu Taa̒ala motituwau wolanto wau ponu-Lio mowali wimu-wimumuto tutu todelomo batanganto .
62004013	Masababu Allahu Taa̒ala malongohi mai olanto Rohu-Lio , yi otaawanto deu̒ ito maa tilumumulo lotituwau wolo Allahu Taa̒ala , wau Allahu Taa̒ala tilumumulo lotituwau wolanto .
62004014	Amiaatia lohihilao maloo̒onto Walao̒ Allahu Taa̒ala , wau amiaatia helo pohabari deu̒ Tio yilao mai lo Allahu Taa̒ala u lowali Olongia Tamoo-poa̒ahua dunia botie .
62004015	Titaalo tita tamotolo akuwo deu̒ ti Isa boito Walao̒ Allahu Taa̒ala , Allahu Taa̒ala tumumulo motituwau wolo tau boito , wau tau boito olo tumumulo motituwau wolo Allahu Taa̒ala .
62004016	Ito lohihilao motota wau palacaya toponu lo Allahu Taa̒ala ode olanto . Allahu Taa̒ala boito ponu . Taa u tutumulio kiluwasa lo tolia̒ngo , tau boito lotituwau wolo Allahu Taa̒ala wau Allahu Taa̒ala lotituwau wolio .
62004017	Ponu pilowali-Lio mai wimu-wimumuto tutu todelomo batanganto , alihu woluo buhelinto to Dulahe Pomutoa̒alo . Woluo buhelinto , sababu tutumulonto todunia botie tutuuwauwa debo odelo tutumuli Almasi .
62004018	Taa u moo̒laasa ponu lo Allahu Taa̒ala , diila motota lou̒ moohe ; sababu ponu u wimu-wimumuto tutu mopo hinggi totoonulalo pongolaasa u moohe . Oditolio malo ilaalo deu̒ taa diipo loo̒laasa mao̒ ponu lo Allahu Taa̒ala wolo wimu-wimumuto tutu wonu tau boito moohe motaalua wolo Dulahe Pomutoa̒alo .
62004019	Ito motolia̒ngo , sababu Allahu Taa̒ala maleimulo lomonu mai olanto .
62004020	Wonu ngotaalio moloi̒ya , " Watia motolia̒ngo Allahu Taa̒ala , " bo tio diila motolia̒ngo wutatio , tau boito mohimbuloa . Sababu taa udiila motolia̒ngo wutatio tailoo-ntongalio , diila pongalo aakali mowali motolia̒ngo Allahu Taa̒ala tadiila iloontongalio .
62004021	Sababu uito , utieelo palenta uilohi mai li Almasi to olanto : Titaalo tita tamo tolia̒ngo Allahu Taa̒ala musi olo motolia̒ngo wutatio .
62005001	Taa u palacaya deu̒ ti Isa yito Olongia Tamoo-poa̒ahua tapilo dantia mai lo Allahu Taa̒ala , tau boito walao̒ Allahu Taa̒ala . Taa u motolia̒ngo ngotaalio lotiyamo , motolia̒ngo walai̒o olo .
62005002	Wolo dalalo botieelo otawaanto mao̒ deu̒ ito motolia̒ngo mongo walao̒ Allahu Taa̒ala : Ito motolia̒ngo to Allahu Taa̒ala wau modungohe totoonulalo palenta-Lio .
62005003	Sababu , motolia̒ngo to Allahu Taa̒ala boliilio mao̒ modungohe totoonulalo palentaa-Lio . Wau totoonulalo palenta-Lio diila mobuheeto olanto .
62005004	Sababu timii̒du walao̒ Allahu Taa̒ala mambo mopoo̒laahe dunia u moleeta botie . Wau ito mopoo̒laahe dunia wolo iimaninto .
62005005	Tatoonu tamowali mopoo̒laahe dunia ? Bo taa palacaya deu̒ ti Isa yito Walao̒ Allahu Taa̒ala .
62005006	Ti Isa Almasilo tamei dungga mai ode dunia wolo taluhu popolihu-Lio wau wolo duhu lo opopate-Lio . Tio meidungga mai diila bo wolo taluhu wambao̒ , bo wolo taluhu wau duhu . Wau Rohullah lohihilao tamongohi sakusi deu̒ uito otutu , sababu Rohu diila pee̒enta mao̒ mohimbulo .
62005007	Mohelu totolu sakusi : Rohullah , taluhu wau duhu -- toto-totoolulo boito mongohi sakusi u tutuuwauwa .
62005008	
62005009	Ito palacaya to ososakusi lomanusia , bo ososakusi lo Allahu Taa̒ala lebe motoheeto . Wau uitolo ososakusi u mailohi mai lo Allahu Taa̒ala pasali lo Wala-I̒o .
62005010	Sababu uito , taa palacaya to Walao̒ Allahu Taa̒ala , malo lolimo ososakusi boito todelomo hilaalio ; bo taa diila momalacaya to Allahu Taa̒ala , malo nganggapu tutuuwauwa tutu sua̒liilio wolo Allahu Taa̒ala tamoo-himbuloa , sababu tio diila palacaya tou̒ wolo upilo tahuda mai lo Allahu Taa̒ala pasali lo Wala-I̒o .
62005011	Uti-utieelo ososakusi boito : Allahu Taa̒ala malongohi mai olanto tutumulo u tutuulio tutu wau ohiheo-hiheolo mao̒ , wau Wala-I̒o yito pilobutua mai lo tutumulo boito .
62005012	Taa o Walao̒ Allahu Taa̒ala , o tutumulo boito ; wau taa diila o Walao̒ Allahu Taa̒ala , diila o tutumulo boito .
62005013	Watia loluladei olimongoli tapalacaya to Walao̒ Allahu Taa̒ala , alihu otaawa limongoli deu̒ timongoli mai̒lo tutumulo u tutuulio tutu wau ohiheo-hiheolo mao̒ .
62005014	Wau ito buheli motaalua wolo Allahu Taa̒ala sababu ito yakini Tio modungohe dua̒anto , wonu ito mohile penu boli wolo u motuuu̒de wolo kahandaki-Lio .
62005015	Sababu otaawanto deu̒ Tio modungohe olanto wonu ito momolohone o-Lio , yi otaawanto olo deu̒ Tio mongohi mai olanto wolo u polohonento mola o-Lio .
62005016	Wonu oontonga mao̒ limongoli tala ngota lo timongota Nasara mohutu dusa udiila moo̒sababu tau boito oolia lo tutumulo u tutuulio tutu wau ohiheo-hiheolo mao̒ , mamusi timongoli modua̒ mola ode Allahu Taa̒ala ; wau Allahu Taa̒ala mamongohi mai tutumulo boito olio . Utie motuhatawa woli mongolio u dusalio diila moo̒sababu olimongolio oolia lo tutumulo boito . Bo woluo dusa umoo̒ sababu tau oolia lo tutumulo boito . Pasali losua̒li boito watia diila moloi̒ya mai deu̒ timongoli musi modua̒ mola ode Allahu Taa̒ala .
62005017	Ngoa̒amila huhutu u talatala yito dusa , bo woluo dusa udiila moo̒sababu tau oolia lo tutumulo u tutuulio tutu wau ohiheo-hiheolo mao̒ boito .
62005018	Otaawanto deu̒ ngoa̒amila tau tamalowali mongo walao̒ Allahu Taa̒ala , diila molo-laalaaita hipohutua dusa , sababu Walao̒ Allahu Taa̒ala moduo̒lai olio , wau Taa Moleeto diila mowali mohutu wolo-wolo to olio .
62005019	Otaawanto deu̒ ito haku lo Allahu Taa̒ala , eleponu ngoilanggubu dunia botie to walungo kawasa lo Taa Moleeto .
62005020	Otaawanto deu̒ Walao̒ Allahu Taa̒ala malei dungga mai wau malongohi pongotota to olanto , alihu ito motota lo Allahu Taa̒ala tao̒tutu . Ito tumutumulo motituwau wolo Allahu Taa̒ala tao̒tutu , wau tumutumulo motituwau wolo Wala-I̒o Isa Almasi . Utieelo Allahu Taa̒ala tao̒tutu , wau utieelo tutumulo u tutuulio tutu wau ohiheo-hiheolo mao̒ .
62005021	Mongo walau̒ , powalahe mao̒ batanga limongoli monto totoonulalo balaahala !
63001001	Odeli Ibu tatilulaoto Allahu Taa̒ala , wau ode mongo walai̒ Ibu . Tulade botie lonto olaatia , tau̒wa lojamaa̒ tatio̒otutua motolia̒ngo olimongoli . Diila bo watia wambao̒ , bo ngoa̒amila taa u motota lo Allahu Taa̒ala tao̒tutu , motolia̒ngo olimongoli olo .
63001002	Sababu Allahu Taa̒ala bilubiluloa̒ todelomo hilaanto , wau malaito woluo wolanto ohiheo-hiheolo mao̒ .
63001003	Pohileaala dua̒ ito wohia-Lio mai balakati , odehu hilao̒ wau salaamati lo Allahu Taa̒ala ti Paapanto , wau li Isa Almasi Walai̒ Paapa boito . Pohileaala dua̒ ngoa̒amilalo boito milikiyonto wolo hilaa tio̒otutua wau belesi wau wolo tolia̒ngo .
63001004	Watia leengahe daa̒ lotota deu̒ woluo mongo walai̒ Ibu tahitumula lodudua̒ pongaajali lo Allahu Taa̒ala , debo odelo umapilo malentai lo Allahu Taa̒ala to olanto .
63001005	Sababu uito , Ibu , pohile lowatia lou̒ tio̒otutua alihu ito ngoa̒amila mototoo-lia̒nga . U tiloo̒owoli mai lowatia botie diila tuwaulio lopalenta u bohu ; palenta botie mailohi mai olanto tumulalo bohulio ito palacaya .
63001006	Motolia̒ngo boliilio mao̒ tumumulo modudua̒ totoonulalo palenta lo Allahu Taa̒ala . Wau palenta umaa ilodungohe limongoli tumulalo mai bohulio yito deu̒ timongoli musi tumumulo lou̒ motolia̒nga ngota timongota .
63001007	Dadaata tamoo-himbuloa malo loo̒opo ode ngoilanggubu dunia . Timongolio yito tau-tauwalo tadiila motolo akuo deu̒ ti Isa Almasi meidungga mai ode dunia odelo ngotaalio lomanusia . Taa udebo odelo uito yito tamoo-himbuloa , wau Musu li Almasi .
63001008	Sababu uito , poo̒dahailo diila bolo timongoli oolia lou̒ wolo umaa tilolopani mai lamiaatia olimongoli . Potolo panilo alihu timongoli mololimo monto Allahu Taa̒ala wuupamu ngoa̒amilalo .
63001009	Taa u diila motidihu to pongaajali li Almasi , bo tumbao̒ molambanga tou̒ wolo u pilo ngaajali li Almasi , tau boito diila o Allahu Taa̒ala . Taa u debo todelomo pongaajali li Almasi , bolilio mao̒ motolo miliki mopio Allahu Taa̒ala ti Paapa bolito Walao̒ .
63001010	Sababu uito wonu woluo tamonao̒ mai wau mopohabari olimongoli pongaajali udiila pilo ngaajali li Almasi , diila mao̒ tolimoa tau boito todelomo belemu meaalo mongohi salamu olio .
63001011	Sababu tamongohi salamu totaa debo odelo uito modudua̒ olo pee̒-pee̒enta wolo tau boito todelomo mohutu huhutu u moleeto .
63001012	Dadaata daa̒ upalalu poo̒taa mai lowatia olimongoli , bo lasaalio lebe mopiohu diila mao̒ moli tuladu . Watia mohalapu moo̒ biilohe wau mobisala lohihilao woli mongoli , alihu hilaa limongoli tio̒otutua meengahe .
63001013	Mongo walao̒ monto wutato taabua li Ibu tatilulaoto olo lo Allahu Taa̒ala , lolao salamu odeli Ibu .
64001001	Wutato Gayus tao̒tolia̒ngo ! Watia , tau̒wa lojamaa̒ , tatio̒otutua motolia̒ngumu ,
64001002	modua̒ mola pohileaala dua̒ Wutato seseehati , wau ngoa̒amilalo hipiiohe wolemu , tutuuwauwa debo odelo nyawamu piopiohe wambai̒o .
64001003	Watia sanangi daa̒ tou̒ dengolo lota wutato Nasara leidungga mai wau helo poo̒taa olaatia malo odito tatapu wau molotolo hilao lo Wutato to Allahu Taa̒ala tao̒tutu , sababu memangi Wutato laito tumutumulo modudua̒ pongaajali lo Allahu Taa̒ala .
64001004	Diaaluo ulebe moe̒engahe olaatia , lou̒ loo̒dungohe deu̒ mongo walao̒ lowatia hitumula lodudua̒ pongaajali lo Allahu Taa̒ala .
64001005	Wutatuu̒ ! Wutato odito tatapu wau molotolo hilao todelomo kalaja u pilohutu lo Wutato ode mongo sahabati timongota lo Nasara ; tumbao̒ taulo Nasara tadiipo otaawa lo Wutato olo , hebilaya lowutato .
64001006	Timongolio malo poo̒taa tojamaa̒ totambati lamiaatia tomimbihu tolia̒ngumu . Tulungia mao̒ timongolio alihu mowali mopo tolonga mola lononao̒ limongolio wau lou̒ odito moo̒ sanangi hilaa lo Allahu Taa̒ala ,
64001007	sababu todelomo nonao̒ limongolio u momaya li Almasi , timongolio diila mololimo bubantu penu boli wolo monto tau-tauwalo tadiila motota lo Allahu Taa̒ala .
64001008	Sababu uito , ito tau-tauwalo Nasara musi motulungi mao̒ mongo sahabati timongota lo Nasara tadebo odelo uito , alihu ito mowali modudua̒ todelomo tolopani limongolio umopo loladu pongaajali u otutu monto Allahu Taa̒ala .
64001009	Watia malo luladeo̒ tulade ulimbu-limbu ode jamaa̒ , bo tei Diotrepes tao̒hilaa mowali tau̒wa todelomo jamaa̒ , diila mohuto modudua̒ olaatia .
64001010	De wonu watia monao̒ mai , watia mamo monggali totoonulalo hitua-tuawaua umaa pilohutulio , deu̒ito-yito pasali lo susuu-aliyaalo u moleeto wau yimbulo u yiloiyalio pasali olamiaatia ! Bo ngoa̒amilalo boito diipo motuuu̒de to olio . Tou̒ mongo sahabati timongota lo Nasara boito lonao̒ mai , tio diila lohuto lololimo olimongolio . Tumbao̒ tio helodini tahi huutowa mololimo mongo wutato boito , wau tio helo poa̒hu tau-tauwala boito yilumualo lonto jamaa̒ !
64001011	Wutato tao̒tolia̒ngo , diila mao̒ dudui̒ wolo u moleeto . Dudui̒ mao̒ wolo u mopiohe . Taa hipohutua umopiohe yito miliki lo Allahu Taa̒ala . Wau taa hipohutua u moleeto diipo motota lo Allahu Taa̒ala .
64001012	Ngoa̒amila tau hipomujia olei Demetrius . Tumbao̒ Allahu Taa̒ala olo helomuji olio . Amiaatia olo lomuji olio , wau otaawa lo Wutato deu̒ wolo upilo tunggulai lamiaatia mowali palacayalo .
64001013	Dadaata daa̒ upalalu loi̒ya mai laatia olemu , bo laasa lowatia lebe mopiohu diila moli tuladu .
64001014	Watia mohalapu diilalo mohiheo poli mamo dunggaya wolemu , wau ito maalato mobiisalawa .
64001015	Pohileaala dua̒ Eeya mobalakati mai to Wutato . Mongo sahabatimu totambati lowatia botie lolao salamu olemu . Potunggula mao̒ salamu laatia ode ngoa̒amila sahabatinto ngota-ngota .
65001001	Mongo wutato tamaa tiliango wau tapilonua daa̒ lo Allahu Taa̒ala ti Paapa , wau dilaaha duo̒li Isa Almasi . Odelo wato li Isa Almasi watia -- Yudas -- wutatee Yakobus ,
65001002	mohalapu ; Pohileaala dua̒ Allahu Taa̒ala mongohi mai balakati , odehu hilao wau salaamati olimongoli lou̒ laba-labaalo daatalio .
65001003	Mongo wutato tao̒toliango ! Watia tio̒otutua omakusudu moluladei tulade ode limongoli tomimbihu oa̒ahu upee̒-pee̒enta mai̒lo laasanto . Bo botia watia molaasa ilowuntula u monaseehati mai olimongoli wolo tulade botie alihu timongoli tulusi mohipate duo̒lo iimani u mapee̒enta yilohi mai lo Allahu Taa̒ala u ohiheo-hiheolo mao̒ ode umati-Lio .
65001004	Sababu lou̒ diila otaawanto , woluo tau-tauwalo omakusudu utantu-tantu u tumuwotai ode huunginto . Timongolio yito tahi luusawa u hemo poboboolio̒ habari pasali odehu hilao lo Allahu Taa̒alanto , u moo̒tapu hiyango mopomukao̒ wuntulo hilao u moo̒ohuu̒ limongolio . Wau timongolio diila mololimo li Isa Almasi , tuwa-tuwaulo tao̒kawasa wau Eeyaanto . Anggadu muloololio mai hukuumani ode limongolio maa nilubuwati lo Kitabi .
65001005	Ngoa̒amilalo boito mailotaawa limongoli . Bo watia ohilaa mopoe̒elai olimongoli tomimbihu woloolo mola Eeya lopoa̒ahu umati lo Isirai̒lu lonto lipu lo Masiri , bo lapatio mao̒ helo pobinasa tau-tauwalo tadiila palacaya towolota limongolio .
65001006	Eelai mola olo mamaa-lai̒katiyalo tailimbata eenggade lo okokawasa limongolio , tilinggula lonao̒ lololaa mao̒ tambati pilo tibiluloa̒ limongolio . Allahu Taa̒ala lomungu mamaa-lai̒katiyalo boito wolo lante ubakaa , todelomo tambati u modio̒lomo to walungo huta . Mola teto timongolio tataahangi tulusi dilumutu hukuumani podehuwolo odeitaati mongolio de to Dulahe upolu-polutuo̒ boito .
65001007	Eelai mola olo kota lo Sodom wau Gomora wau kokoo-tawaalo topalitio , u tuangio helohutu susuu-aliyaalo debo odelo u pilohutu lo mamaa-lai̒katiyalo boito . Timongolio helohutu susuu-aliyaalo u huloto wau moleeto , tilinggula timongolio silikisaa wolo hukuumani lotulu u ohiheo-hiheolo mao̒ , u powaliyolo odelo poe̒ela duo̒lo taa ngoa̒amila .
65001008	Odito olo tau-tauwala boito hipo aa̒angania tilinggula timongolio helohutu dusa tobatanga limongolio lohihilao . Timongolio momilohe dupadupapa okokawasa lo Allahu Taa̒ala wau hemohina to motii̒du mahaluku u molamahu tosologa .
65001009	Tei Mikhael lohihilao , taatau̒-tau̒wa to mamaa-lai̒katiyalo , diipo pee̒enta mao̒ helohutu debo odelo uito . Tou̒ tio lotataameta wolo Ibilisi todelomo polo hiihede pasali lo tatoonu tamaa moo̒tapu mao̒ milate lei Musa , tei Mikhael diila buheli momutoo̒ Ibilisi wolo loi̒ya u mohina . Tei Mikhael bo loloi̒ya mao̒ , " Eeya mamo ngantingai olemu ! "
65001010	Bo wolo popoolo-hinawalo , tau-tauwala boito heloluhu totoonulalo hitua-tuawua udiila opahamua limongolio . Timongolio tutuuwauwa debo odelo bibii-natangiyalo udiila o aakali , u motota susuu-aliyaalo wolo wuntulo hilaalio . Bo tumbao̒ susuu-aliyaalo boitolo uloo̒ aantulu olimongolio .
65001011	Tilopotala timongolio ! Timongolio malo dudua̒ dalaalio lei Kain . Alihu moo̒tapu doi , timongolio helopo topotala batanga ode lumbaya umoo̒ lapalo , tutuuwauwa debo odelo tei Bileam . Wau timongolio olo ilaantululio sababu helo malakalo debo odelo tei Korah .
65001012	Tou̒ timongoli mohutu potihunggu lo totamelo , pii̒li lotau-tauwala boito moo̒lonuo̒ to wolotamu . Sababu timongolio helo lamela wolo motula lou̒ diila wolitao̒-wolitao̒ , wau bo mopolohuna daa̒ batanga lohihilao . Timongolio debo odelo heengo u hiliipa lodupoto , bo diila mopo tuhutai didi . Timongolio olo debo odelo bungo lo ayu udiila momungo eleponu sembo lou̒ momungo ; bubuu-ngowaalo ayu umaa bilunggato waa̒atio wau mailate sama-samaata .
65001013	Tutuuwauwa debo odelo buo̒olo moo̒huu̒ daa̒ todeheto mopotoodei putii̒o , odito olo timongolio mopoo̒ putio̒ totoonulalo huhutu u moo̒olito . Timongolio yito debo odelo bibii-natangiyalo u helonao̒ ode utoonulalo mao̒ udiila otatapua poti biluloa̒alo umaa pilopo dapato tambatilio lo Allahu Taa̒ala todelomo dio̒lomo ulaba-labaalo moo̒tihela hapato u ohiheo-hiheolo mao̒ .
65001014	Tei Henokh , wali opitulio lei Adamu , tou̒ muloololio mai mapee̒enta lonubuwati mai pasali lotau-tauwalo boito . Tei Henokh loloi̒ya , " Bilohi , Eeya mamei dungga mai wolo hilihu-lihua malai̒kati-Lio tamantali ,
65001015	mai momutoo̒ ngoa̒amila tau . Eeya mamo hukuumani tau-tauwala moleeto sababu totoonulalo huhutu limongolio u hiluusawa . Wau Tio mamo hukuumani tao̒dusa wau tajuluhaka sababu ngoa̒amila loi̒ya u mohina uiloi̒ya limongolio . "
65001016	Tau-tauwalo boito laito wambao̒ hihungota wau hemo potala taa wewo . Timongolio tumutumulo hipo dudua̒awa totoonulalo otohilaa limongolio u odusa . Timongolio hipo latabua tomimbihu batanga lohihilao , wau hipohamawa hilaa lotau alihu moo̒tapu pae̒eda .
65001017	Bo mongo wutatuu̒ tao̒tolia̒ngo , eelai mola mawolo u muloololio mai uiloi̒ya lomongo rasulu lo Eeyaanto Isa Almasi .
65001018	Timongolio lopoo̒taa mai leimulo olemu deu̒ topulito jamani malumenetai tau-tauwalo tamaa mohentea̒ olimongoli , deu̒ito-yito tahitumula lodudua̒ totoonulalo otohilaa limongolio u odusa .
65001019	Timongolio botieelo tau-tauwalo tahemo potoodei polobua̒lawa . Timongolio diila kiluwasa lo Rohullah , bo lou̒ totoonulalo otohilaa lowatedo tomimbihu dunia .
65001020	Bo timongoli , Mongo wutatuu̒ , taala mao̒ tulusi tutumulumu patopatoa̒a to palacayamu li Isa Almasi . Iimanimu boito mantali daa̒ . Sambela uito podua̒alo mola wolo kawasa lo Rohullah ,
65001021	wau poti tumulolo laito todelomo ponu lo Allahu Taa̒ala ngotilonggadu timongoli hemohima odehu hilao li Isa Almasi Eeyaanto , tamaa mongohi mai olimongoli tutumulo u tutuulio tutu wau ohiheo-hiheolo mao̒ .
65001022	Ode tau-tauwalo tahilingua hilaalio , mamusi timongoli mopo biloheo̒ odehu hilao .
65001023	Dedea̒alo tau lumuwalo monto delomo tulu u mopoa̒ahu olimongolio . Ode tau-tauwalo wewolio mamusi timongoli mopo biloheo̒ odehu hilao tunuhela lou̒ laasa moohe , bo lonui̒ mao̒ tumbao̒ boo̒ limongolio olo umaa kilotolo limongolio wolo ilotohilaa limongolio u odusa .
65001024	Allahu Taa̒ala , tamambo modaha mai alihu timongoli diila modehu , wau tamambo modelo olimongoli ode talu-Lio u molamahu wolo weengahe wau lou̒ diila oa̒aibu .
65001025	Tiolo Allahu Taa̒ala tuwa-tuwaulo , Tamoo-poa̒ahua olanto motimbulude li Isa Almasi Eeyaanto . Tiolo Allahu Taa̒ala tamolamahu , udaa̒ , okawasa wau otilihula anggadu muloololio mai daa̒ dilumutu botia wau u ohiheo-hiheolo mao̒ ! Amin .
66001001	Tuango buku botie tomimbihu wolo u piloi̒laalo li Isa Almasi pasali popoo-lou̒tiyalo u mamotoduo mai . Allahu Taa̒ala lopoo̒taa li Almasi alihu Tio mopo biloheo̒ tomongo wato lo Allahu Taa̒ala wolo umusi hua̒a motoduo mai . Ti Isa Almasi malolao malai̒kati-Lio odelei Yahya , wato-Lio mola lopoo̒taa popoo-lou̒tiyalo boito olio .
66001002	Yi tei Yahya olo helo hungguli mai ngoa̒amila u iloontongalio boito ; wau utieelo dudulohuhio tomimbihu tahuli lo Allahu Taa̒ala upiloo̒ toheeto li Isa Almasi lotimbulude to ososakusi-Lio .
66001003	Potisanangilo tutu taa u mopobaca wau taa u modungohe habari nubuwati lobuku botie wau taaa̒ti tou̒ wolo u tulatuladu todelomio . Sababu diilalo mohiheo ngoa̒amilalo boito mamotoduo mai .
66001004	Mongo wutato tawoluo to opitu jamaa̒ tomadala lo Asia ! Watia , Yahya , mohalapu olimongoli ponuwa mai lo balakati wau moa̒ahu monto Allahu Taa̒ala -- deu̒ito-yito Tio tawoluo , tamawoluo , wau tawoluo mololaalaaita , -- wau olo monto opitu rohu uwoluo totalu lotambati huhuloa̒ li olongia lo Allahu Taa̒ala ,
66001005	wau monto li Isa Almasi sakusi taa tatapu wau molotolo hilao . Tiolo tabohu-bohulio muli pilotumulai monto opopate wau Tio olo tao̒kawasa tomongo olongia lodunia . Ti Isa momonu olanto , wau wolo opopate-Lio Tio lopo lopato olanto lonto duduusaanto ,
66001006	wau lopowali olanto tala tuwau bangusa tolomodu lowali mongo iimamu , tamomaya Allahu Taa̒ala , ti Paapa-Lio . Ti Isa Almasi boitolo tau̒daa̒ wau okawasa u ohiheo-hiheolo mao̒ . Amin !
66001007	Bilohi , Tio dunga-dungga mai yilanggube loheengo ! Ngoa̒amila tau mamoo̒onto o-Lio , leituwoto olo timongolio tamalo mitua̒a o-Lio . Totoonulalo bangusa todunia mamo hilimuto sababu Tio . Yaa , tantu ! Amin !
66001008	" Wau̒lo tabohulio wau tapulitio , " tahuda lo Allahu Taa̒ala tawoluo , tamawoluo , wau tawoluo mololaalaaita , Taa Laba-labaalo kawasa .
66001009	Watia , Yahya , wutatumu tango paladu woli mongoli todelomo polodutolo u ilolaasawa lotimii̒du tahidudua̒ li Almasi . Ito taaba modutolo odelo umati miliki-Lio . Watia pilomai̒lio ode pulo Patmos sababu watia helo pololadu tahuli lonto Allahu Taa̒ala , upiloo̒ toheto li Isa lotimbulude to ososakusi-Lio .
66001010	To dulahu Eeya , watia kiluwaasa lo Rohullah tulusi watia loo̒dungohe suala daa̒ -- debo odelo tingohu torompeti -- hemo tahuda mai towulea lowatia .
66001011	Suala boito lotahuda mai , " Tulade mao̒ wolo u iloontongamu , wau lawola mola buku boito ode pitu jamaa̒ deu̒ito-yito : ode Epesus , Smirna , Pergamus , Tiatira , Sardis , Piladelpia , wau Laodikia . "
66001012	Watia loili mao̒ ode wulea u momilohe tatoonu uito tahemo bisala mai olaatia . Lapatao̒ watia loo̒onto pitu oa̒ato tohe u pilohutu lonto hulawa .
66001013	Tohuungo oa̒ato totoo-heyaalo boito tihutihulo ngotaalio tao̒ontonga debo odelo manusia . Tio pakepake jumba u hayai̒o demola oa̒ato . Toduhe-Lio Tio pakepake tau̒bu duhelo hulawa .
66001014	Huwo-I̒o moputio̒ debo odelo lambuto himba , debo odelo putio̒ pini . Mato-Lio lei̒lei̒ta debo odelo tulu ;
66001015	oa̒a-Tio moputio̒ lei̒lei̒ta debo odelo tombaha u tilumbila . Sualaa-Lio debo odelo bulontungo taluhu podehu uleidaa̒ .
66001016	Uluu̒-Lio olowala dihudihu pitu poliyama , wau monto ngango-Lio yilumualai wamilo tuwau molalito u omato duluo . Baya-Lio motinelo debo odelo mato lodulahu tou̒ mohulonu tutu .
66001017	Tou̒ watia loo̒onto mao̒ o-Lio , watia leidambao̒ totalu-Lio debo odelo tailate . Bo Tio lopodutu mai uluu̒-Lio olowala olaatia tulusi lotahuda , " Diila mao̒ oohe ! Wau̒lo tabohulio wau tapulitio .
66001018	Wau̒lo Tio tatumu-tumulo ! Wau̒ mailate , bo bilohilo , Wau̒ tumutumulo u ohiheo-hiheolo mao̒ . Wau̒ okawasa to opopate , wau todunia lotaamate .
66001019	Sababu uito , tulade mao̒ susuu-aliyaalo u iloontongamu , deu̒ito-yito susuu-aliyaalo uwoluo masaatia botie , wau susuu-aliyaalo u de mamotoduo mai .
66001020	Utieelo hitua-hituawua u milakudu hetuuo̒lo lou̒ pitu poliyama u iloontongamu to uluu̒ olowala-U̒ , wau monto opitu oa̒ato tohe hulawa boito : Pitu poliyama boito yito mamaa-lai̒katiyalo opitu jamaa̒ , wau pitu oa̒ato tohe boito yito opitu jamaa̒ boito . "
66002001	" To malai̒kati lojamaa̒ to Epesus , tulade mola odie : Utieelo tahuli monto o-Lio tadihu-dihu opitu poliyama to uluu̒ olowala-Lio , wau lonao̒ towolota lo opitu oa̒ato tohe hulawa boito .
66002002	Otaawa-U̒ wolo u hepohutuo limongoli : Timongoli hipo kalajawa tio̒otutua wau timongoli sabali daa̒ . Otaawa-U̒ deu̒ timongoli diila mongohi hilao totaa moleeto . Wau tau-tauwalo tahi pongakua batangalio rasulu lebe-lebe pomao̒ diila , matilesi limongoli , wau lotapu limongoli deu̒ timongolio mohimbuloa .
66002003	Timongoli sabali wau timongoli helo dutolo sababu Wau̒ , wau timongoli diila lopulito halapani .
66002004	Bo utie kabalatani-U̒ to olemu ; Timongoli diilalo motolia̒nga ola-U̒ debo odelo u bohulio mai .
66002005	Sababu uito , poo̒toloma mao̒ malo odito lamingio odudehu limongoli ! Polilihulo monto duduusaamu , wau pohutuwalo wolo u hepilohutu limongoli tou̒ bohulio mai . Wonu diila , yi Wau̒ mamonao̒ mai ode olemu wau momahuto oa̒ato tohemu boito monto tambatilio .
66002006	Bo woluo hitua-tuawua u mopiohe olimongoli , deu̒ito-yito : timongoli molonuo̒ huhutu lo tahidudua̒ olei Nikolaus , tailonuu̒u-U̒ olo .
66002007	Titaalo tita tamoo̒ dungohu , mamusi mopoo̒tuoto wolo u tilahuda mai lo Rohullah ode jajaa-maa̒alo ! Timongolio tamoo̒haama , mapoluasiyo-U̒ molamela hungo monto bungo lo ayu tutumulo to ilengi lo bubuu-ngawaalo Allahu Taa̒ala . "
66002008	" To malai̒kati lojamaa̒ to Smirna , tulade mola odie : Utieelo tahuli monto o-Lio tabohulio wau tapulitio -- tamailate wau luli tilumumulai .
66002009	Otaawa-U̒ totoonulalo polodutolo limongoli ; otaawa-U̒ timongoli mosikini -- bo otutuulio mao̒ timongoli kaya ! Otaawa-U̒ pipii-tanawalo u pilomukai̒o olimongoli lotau-tauwalo tahi pongakua batangalio Yahudi , lebe-lebe pomao̒ diila ; timongolio yito umati lo Ibilisi !
66002010	Diila mao̒ oohe to dudutolo udiilalo mohiheo musi olaasawa limongoli . Eelai mao̒ , Ibilisi mamopo tuwoto ngotayadi mongoli ode delomo tutupa u mohimontala olimongoli . Timongoli mamodutolo mopulu hui mola hiheolio . Mamusi timongoli tatapu wau molotolo hilao to ola-U̒ tunggula mate , yi Wau̒ mamongohi mai olemu tutumulo u tutuulio tutu wau ohiheo-hiheolo mao̒ odelo palaseni lo ohohaama .
66002011	Titaalo tita tamoo̒ dungohe , mamusi mopoo̒ tuoto wolo u tilahuda mai lo Rohullah to jajaa-maa̒alo ! Timongolio tamoo̒haama , sama-samaata diila tamo dutola wolo-wolo to opopate u oluolio . "
66002012	" To malai̒kati lojamaa̒ to Pergamus , tulade mola odie : Utieelo tahuli monto o-Lio tadihu-dihu wamilo molalito omato duluo .
66002013	Otaawa-U̒ tou̒toonu pilo tibiluloa̒ limongoli , deu̒ito-yito totambati huhuloa̒ lo Ibilisi . Timongoli tatapu wau molotolo hilao to ola-U̒ . Tumbao̒ tou̒ tei Antipas , sakusii-U̒ taatatapu wau molotolo hilao boito , pilatelio yila-yilateelo mao̒ totalumu tomalakasi lo Ibilisi , timongoli diila lomaahe deu̒ timongoli palacaya to ola-U̒ .
66002014	Bo boli odito woluo dengolo sua̒li udiila moo̒sanangi ola-U̒ monto olimongoli : woluo ngotayadu tau towolota limongoli tamalo dudua̒ wolo u pilo ngaajali lei Bileam . Tei Bileam helo ngaajali olei Balak woloolo mola mopodehu umati lo Isirai̒lu ode delomo dusa ; wolo lomiyo olimongolio lolamela ua̒alo u mapilo dewolio ode balaahala wau lohutu susuu-aliyaalo u huloto .
66002015	Odito olo woluo towolota limongoli tahe lotidihu to pongaajali lo tahidudua̒ olei Nikolaus .
66002016	Sababu uito , polilihulo monto duduu-sawaalo limongoli ! Wonu diila , bolo ngopee̒ mola Wau̒ mamei dungga mai ode limongoli wau mai moluhu tau-tauwala boito wolo wamilo uwoluo to tunggilu-U̒ .
66002017	Titaalo tita tamoo̒ dungohu , mamusi mopoo̒ tuoto wolo u tilahuda mai lo Rohullah to jajaa-maa̒alo ! Timongolio tamoo̒haama , mapoluasiyo-U̒ molamela manna u tutuuo̒ , wau ngota-ngota mamololimo monto ola-U̒ botu moputio̒ tuwau . To botu boito tulatulade tanggulo tuwau u bohu , udiila otaawa penu boli lotatoonu , ngopohia lotaa mololimo mao̒ . "
66002018	" To malai̒kati lojamaa̒ to Tiatira , tulade mola odie : Utieelo tahuli monto Walao̒ Allahu Taa̒ala , taamato-Lio lei̒lei̒ta debo odelo tulu , wau oa̒a-Tio moputio̒ lei̒lei̒ta debo odelo tombaha tilumbila .
66002019	Otaawa-U̒ ngoa̒amila u pilohutu limongoli -- Otaawa-U̒ timongoli motolia̒ngo timongotamu , timongoli tatapu wau molotolo hilao , timongoli hemo kalaja , wau timongoli sabali modutolo . Otaawa-U̒ timongoli botia lebe dadaata mao̒ helo kalaja lou̒ muloololio mai .
66002020	Bo utie kabalaatani-U̒ olimongoli : Timongoli helongohi hilao toli Ijebel , talongaku taabua tailahula mai lo Allahu Taa̒ala boito . Madilaata mongo wato-U̒ tai̒laa-kaliilio wau ilajaliilio u helohutu huloto wau lolamelo ua̒alo umaa pilodewo ode balaahala .
66002021	Mailohi-U̒ mai olio wakutu u molilihu monto duduu-saalio , bo tio diila lohuto lohuheli helohutu susuu-aliyaalo u huloto boito .
66002022	Poo̒toloma mao̒ ! Wau̒ mamopo banti olio tunggula mongongoto totambati potuluhelo . Teto tio wau tau-tauwalo tahi pojinawa wolio mamo dutolo daa̒ . Ngoa̒amilalo boito mapo hutuwo-U̒ mai botia -- ngopohia wonu timongolio mohuheli mohutu susuu-aliyaalo u moleeto pee̒-pee̒enta wolio .
66002023	Tahidudua̒ olio mapate-U̒ olo mate-mateelo mao̒ alihu ngoa̒amila jamaa̒ mongalati deu̒ Wau̒lo Tio molonea̒ pikiilangi wau hilaa lomanusia . Timongoli mabalasiya-U̒ modudua̒ huhutu limongoli ngota-ngota .
66002024	Bo timongoli tawewo-wewolio to Tiatira diila helo dudua̒ pongaajali u moleeta boito , wau diila helo balajali totoonulalo ilimi lo Ibilisi . Wau̒ motahuda mai deu̒ Wau̒ diila tamo duhengai olemu banta umopoo̒ buheeto olemu .
66002025	Bo tunggula de tou̒ Wau̒ meidungga mai , mamusi timongoli debo modudua̒ wolo umaa mililiki limongoli .
66002026	Timongolio tamoo̒haama , wau u demola pulitio debo hemohutu wolo u kilahandaki-U̒ , mawohiya-U̒ mai kawasa u tutuuwauwa debo odelo u tilolimo-U̒ mai lonto li Paapa-U̒ . Timongolio mamo lolimo kawasa monto ola-U̒ u momalenta babaa-ngusawalo wolo tunggudu wate , wau u mopo aantulu babaa-ngusawalo boito debo odelo ulongo huta .
66002027	
66002028	Timongolio mamo lolimo poliyama tiimuru monto ola-U̒ .
66002029	Titaalo tita tamoo̒ dungohu , mamusi mopoo̒ tuoto wolo u tilahuda mai lo Rohullah to jajaa-maa̒alo ! "
66003001	" To malai̒kati lojamaa̒ to Sardis , tulade mola odie : Utieelo tahuli monto o-Lio taa ohuu̒wo lo opitu rohu monto Allahu Taa̒ala wau opitu poliyama boito . Otaawa-U̒ wolo upilohutu limongoli . Ualio mao̒ timongoli tumutumulo , lebe-lebe pomao̒ timongoli yilate !
66003002	Sababu uito , pobongulo , wau poo̒toheeta mao̒ wolo udonggo woluo toli mongoli tou̒ uito diipo yilate sama-samaata . Sababu malotapu-U̒ deu̒ wolo u pilohutu limongoli , dipoolu penu boli tuwau mao̒ u wimu-wimumuto tutu totalu lo Allahu Taa̒ala .
66003003	Oditolio , muli poo̒toloma mao̒ wolo u mapilo ngaajali olimongoli muloololio mai wau wolo umaa ilodungohe limongoli . Ponao̒wa mao̒ uito wau polilihulo monto duduusaamu . Wonu timongoli diila mobongu , Wau̒ mamei dungga mai debo odelo tamootao̒wa ; wau diila tao̒taawa limongoli omolua wakutuulio Wau̒ meidungga mai .
66003004	Bo tohuungi mongoli to Sardis donggo woluo tau tahidahawa alihu boo̒lio debo belesi . Timongolio boito mamonao̒ pee̒-pee̒enta wola-U̒ wolo mohiboo̒ lou̒ moputio̒ , sababu timongolio motuuu̒de woleeto .
66003005	Toli mongolio tamoo̒haama mapakealio jumba moputio̒ . Bo timongolio diila taluluto-U̒ monto Buku lo Taa Tumutumulo . Wau totalu li Paapa-U̒ , wau mamaa-lai̒kati-Lio Wau̒ mamotolo akuo deu̒ timongolio yito miliki-U̒ .
66003006	Titaalo tita tamoo̒ dungohu , mamusi mopoo̒ tuoto wolo u tilahuda mai lo Rohullah to jajaa-maa̒alo ! "
66003007	" To malai̒kati lojamaa̒ to Piladelpia , tulade mola odie : Utieelo tahuli monto o-Lio tamantali wau u tutu . Tiolo tadihudihu uu̒nti u mililiki lei Dauda ; wonu Tio momuo̒ diaaluo penu boli ngotaa mao̒ tamoo̒ heu̒to , wau wonu heu̒ta-Lio diaaluo penu boli ngotaa mao̒ tamowali momuo̒ .
66003008	Otaawa-U̒ wolo u pilohutu limongoli . Otaawa-U̒ deu̒ diila ngoolo mao̒ lotoli mongoli ; timongoli malo dudua̒ pongaajali-U̒ wau tatapu wau molotolo hilao to ola-U̒ . Toli mongoli mahiluo̒-U̒ huhebu tuwau , wau penu boli tatoonu diila mowali moheu̒tao̒ .
66003009	Poo̒toloma mao̒ utie : Tau-tauwalo talowali umati lo Ibilisi boito , mohimbuloa , tahi pongakua batangalio Yahudi lebe-lebe pomao̒ diila , mapo hutuwo-U̒ tilinggula timongolio mai mosujudu totalumu . Wau mao̒taawa mao̒ limongolio deu̒ Wau̒ momonu olemu .
66003010	Masababu timongoli malo dudua̒ palenta-U̒ alihu moo̒olohu , Wau̒ olo mamoduo̒lai olemu monto maasa lou̒ mototolo u mamolemba ngoilanggubu dunia . Sua̒li boito mamotoduo mai u mohimontala ngoa̒amila tau todunia .
66003011	Wau̒ hua̒a meidungga mai ! Poo̒dahai tio̒otutua wolo u mililiki limongoli , alihu diaaluo penu boli ngotaa mao̒ tamohehu palaseni u ilohaamamu .
66003012	Taa u moo̒haama , mapo waliyo-U̒ odelo wolihi todelomo Bele Mantali lo Allahu Taa̒ala-U̒ , wau tio mamoti biluloa̒ teto ohiheo-hiheolo mao̒ . Tanggulo Allahu Taa̒ala-U̒ , wau tanggulo kota lo Allahu Taa̒ala-U̒ -- deu̒ito-yito Yerusalemu bohu umamo tuhutai monto sologa , monto Allahu Taa̒ala-U̒ -- matuladu-U̒ mao̒ tobatanga lotau boito . Tanggulu-U̒ u bohu olo matuladu-U̒ mao̒ to batangalio .
66003013	Titaalo tita tamoo̒ dungohu , mamusi mopoo̒ tuoto wolo u tilahuda mai lo Rohullah to jajaa-maa̒alo ! "
66003014	" To malai̒kati lojamaa̒ to Laodikia , tulade mola odie : Utieelo tahuli monto Sangi Amin , Sakusi taatatapu wau molotolo hilao wau otutu , pilobutua mai lo totoonulalo hitua-tuawua u pilowali mai lo Allahu Taa̒ala .
66003015	Otaawa-U̒ wolo u pilohutu limongoli : Otaawa-U̒ timongoli diila mohuhulo wau diila olo mopatu . Patutilio timongoli tala tuwaulio !
66003016	Bo timongoli mohihilonu ; diila mopatu , mohuhulo olo diila . Uitolo sababuulio timongoli mapotuo̒o-U̒ ode bulemengio monto delomo ngango-U̒ .
66003017	Timongoli hipoloi̒yawa , ' Amiaatia kaya wau matuuheta ngoa̒amilalo ; amiaatia diila ilodiaa̒ lolo-loolo . ' Bo diila otaawa limongoli malo odia sikisaalio wau malo odia suukalilio owowoluwomu ! Timongoli mosikini , hilaalawa , wau hipiitoa̒ .
66003018	Sababu uito Wau̒ monasehati mai olimongoli alihu motali mao̒ monto ola-U̒ hulawa , deu̒ito-yito hulawa tutu , alihu timongoli mowali kaya . Potalilo olo boo̒ moputio̒ monto ola-U̒ alihu timongoli oboo̒ molanggu owowoluwoa limongoli ulaalala wau moo̒olito . Wau potalilo olo wunemo u pomadeta tomatomu alihu timongoli mowali moo̒onto .
66003019	Tau-tauwalo tapilonu-U̒ mai , timongoliolo tadiniyo-U̒ wau tabuboa̒a-U̒ . Sababu uito mamusi timongoli osumangati , wau polilihulo monto duduusaamu .
66003020	Bilohi ! Wau̒ tihutihula totalu lohuhebu wau hemongokoo̒ . Wonu woluo taa u modungohe sualaa-U̒ , wau momuo̒ mao̒ huhebu , Wau̒ matumuwoto modunggaya wolio ; Wau̒ mamo lamela pee̒-pee̒enta wolio wau tio molamela pee̒-pee̒enta wola-U̒ .
66003021	Timongolio taloo̒haama , mapo luasiyo-U̒ motihuloa̒a totambati lo huhuloa̒a-U̒ pee̒-pee̒enta wola-U̒ , tutuuwauwa debo odelo Wau̒ lohihilao olo maloo̒haama wau masaatia hulohuloa̒a pee̒-pee̒enta woli Paapa-U̒ totambati lo huhuloa̒a-Lio .
66003022	Titaalo tita tamoo̒ dungohu , mamusi mopoo̒ tuoto wolo u tilahuda mai lo Rohullah to jajaa-maa̒alo ! "
66004001	Lapatao̒ uito watia luli loo̒toduo mai bibilohe . Iloontonga mola lowatia huhebu tuwau yilohuo̒ tosologa , lapatao̒ luli dungo-dungohei suala u tou̒ bohulio malo tahuda mai olaatia debo odelo tingohu torompeti . Suala boito lotahuda , " Dulo pobotulai odia . Wau̒ mamopo bilohei olemu wolo u de mamotoduo mai . "
66004002	Lolametolo mola watia kiluwaasa mai lo Rohullah . Tulusi watia loo̒onto mola tosologa woluo tambati tuwau huhuloa̒ li olongia , wau woluo tahingota-ngotaawa hulohuloa̒ totambati lo huhuloa̒ li olongia boito .
66004003	Baya lotau boito motinelo debo odelo botu poliyoto lakulio baiduri ponda wau botu poliyoto meela . Tuwaulio duhi lobutu debo odelo botu poliyoto lakulio moidu ohalaga daa̒ totambati lo huhuloa̒ li olongia boito .
66004004	Todelomo moodeli linggari topalito tambati huhuloa̒ li olongia boito woluo dulo pulaa pato tambati huhuloa̒ li olongia uwewo . Teto hulohuloa̒a dulo pulaa pato tau̒wa tahipakea moputio̒ , wau makuta hulawa .
66004005	Monto tambati huhuloa̒ li olongia boito pukapukaa̒i tinelo ilato wau yilumualai tingohu bulonggodu u hula-hulabio . Wau totalu lotambati huhuloa̒ li olongia boito woluo pitu morongo u hilai̒ta ; ui-uitolo opitu Rohullah .
66004006	Woluo olo totalu lotambati huhuloa̒ li olongia boito hitua-tuawua u oontonga debo odelo auhu lo winggililua , moolango debo odelo kristali . Topalito tambati huhuloa̒ li olongia , totimii̒du biihio , woluo wopato mahaluku , u towimbihu talu wau towimbihu wulealio polupolu wolo mato .
66004007	Mahaluku u bohulio oontonga debo odelo singa . U oluolio , debo odelo sapi ulai̒ . U otolulio , oontonga obaya debo odelo baya lomanusia . U opatio , oontonga debo odelo bulungi rajawali udonggo tombo-tomboto .
66004008	Opato mahaluku boito , tinggai opolipio̒ wolomo , wau topalitio wau to ambahu delomio polupolu wolo mato . Hui wau dulahu mamaaha-lukuwaalo boito diila mopo huhe-huheli hemo polahu mola , " Mantali , mantali , mantalilo Eeya , Allahu Taa̒ala Laba-labaalo kawasa ; tawoluo , tamawoluo , wau tawoluo malolaalaaita . "
66004009	Opato mahaluku boito hemo polahu lalaa-huwaalo poloi̒laalo momuji , hulumati wau sukuru to o-Lio tahulo-huloa̒a totambati huhuloa̒ li olongia boito , deu̒ito-yito Tio tatumu-tumulo u ohiheo-hiheolo mao̒ . Wau tou̒ mamaa-halukuwalo boito hipolahua mola ,
66004010	odulo pulaa pato tau̒wa boito leidambao̒lo mola totalu lotaa hihuloa̒a totambati huhuloa̒ li olongia boito , tulusi lolubo mao̒ o-Lio tatumu-tumulo u ohiheo-hiheolo mao̒ . Lapatao̒ timongolio lopo mahulo mamaa-kutawaalo limongolio ode talu lotambati huhuloa̒ li olongia boito wau loloi̒ya ,
66004011	" Oo Eeya , oo Allahu Taa̒ala lomongo watotia ! Eeyaalo wambao̒ tapaatuti mololimo poloi̒laalo momuji , hulumati wau kawasa . Sababu Eeyaalo talo powali mai totoonulalo u hitua-tuawua , wau to kahandaki lo Eeya olo totoonulalo u hitua-tuawua boito malotoduo mai wau tumutumulo . "
66005001	Lapatao̒ watia loo̒onto mola lilibu buku tuwau to uluu̒-Lio lo tahulo-huloa̒a totambati huhuloa̒ li olongia boito . Buku boito polupolu lotulade tomohu-mohuwalialio wau mete-metelai wolo pitu seeheli .
66005002	Lapatao̒ watia loo̒onto mola ngotaalio lo malai̒kati tamolotolo boli buheli daa̒ hemo ngibo-ngiibode wolo suala udaa̒ , " Tatoonu tapaatuti momoo̒ mao̒ sesee-heliyaalo botie wau momuo̒ buku botie ? "
66005003	Bo mopio tosologa , meaalo todunia , meaalo towalungo dunia penu boli ngotaa mao̒ diila ilodungga taamambo momuo̒ buku boito wau momilohe ode delomio .
66005004	Yi watia mahilu moyongo lou̒ mopo tidetideo̒ sababu diaaluo penu boli ngotaa mao̒ tapaatuti momuo̒ buku boito , wau momilohe ode delomio .
66005005	Lapatao̒ tala ngota towolota lomongo tau̒wa boito malo loi̒ya mai olaatia , " Diila hiyongo ! Bilohi ! Singa lonto suku bangusa lo Yahudi , wali mai lei Dauda tau̒daa̒ , maloo̒haama . Tio mambo momoo̒ pitu seeheli wau momuo̒ buku boito . "
66005006	Lapatao̒ watia loo̒onto mola Walao̒ Himba tuwau tihutihula tohuungo tambati huhuloa̒ li olongia boito , pilalito lo opato mahaluku wau ngoa̒amila tau̒wa boito . Walao̒ Himba boito oontonga debo odelo mai̒loloto . Tio o tunge pitu wau pitu mato : deu̒ito-yito pitu rohu lonto Allahu Taa̒ala u mailawo ode ngoilanggubu dunia .
66005007	Lapatao̒ Walao̒ Himba boito lomaju wau lohama lilibu buku boito lonto uluu̒ olowala lotaa hulohuloo̒ toitaato tambati huhuloa̒ li olongia .
66005008	Tou̒ Walao̒ Himba boito donggo hemohutu odito , malei dambao̒lo mola opato mahaluku wau odulo pulaa pato tau̒wa boito totalulio . Timongolio ngota-ngota hidihuma kocapi wau manggo hulawa u tuatuanga alama , deu̒ito-yito duduua̒waalo umati lo Allahu Taa̒ala .
66005009	Timongolio hemo polahu mola lahu tuwau u bohu : " Yio̒ paatuti mohama mao̒ buku boito wau momoo̒ sesee-heliilio . Sababu Yio̒ mapilatelio yila-yilateelo mao̒ , wau wolo opopate-Mu , manusia monto totoonulalo suku , bahasa , lipu wau bangusa matilali-Mu ode Allahu Taa̒ala .
66005010	Yio̒ malo powali olimongolio bangusa tuwau tolomodu lowali mongo iimamu , alihu timongolio momaya Allahu Taa̒alanto , wau momalenta toitaato dunia ! "
66005011	Lapatao̒ watia luli loo̒onto mola . Watia loo̒dungohe suala lo malai̒kati hilihu-lihua wau hejuta-jutawa daatalio . Timongolio tihutihula hipalita totambati huhuloa̒ li olongia wau opato mahaluku wolo mongo tau̒wa boito .
66005012	Wau timongolio hipolahua wolo suala moo̒ohuu̒ , " Walao̒ Himba umaa iloloto boito , patuti u mololimo kawasa , okokaya , tinepo wau olootolo ; Tio paatuti hulumatiolo , poudaa̒alo wau pujiolo boli puji ! "
66005013	Lapatao̒ watia loo̒dungohe totoonulalo mahaluku tohulungo , todunia , to walungo dunia wau todelomo deheto -- limbui̒o mao̒ totoonulalo mahaluku to ngoilanggubu aalamu botie -- hipolahua , " Tio tahulo-huloo̒ toitaato tambati huhuloa̒ li olongia , wau Sangi Walao̒ Himba boito , deu̒ito-yito ilopujia , wau hulu-hulumati boli udaa̒ wau okawasa u ohiheo-hiheolo mao̒ ! "
66005014	Yi opaato mahaluku boito lolametai , " Amin ! " Wau mongo tau̒wa boito olo leidambao̒lo mola wau lolubo .
66006001	Lapatao̒ uito watia loo̒onto mola Walao̒ Himba boito lomoo̒ seeheli bohulio towolota opitu seeheli boito . Tulusi watia loo̒dungohe tuwau towolota lo opaato mahaluku boito loloi̒ya mai , " Dulo ! " Tingohu sualaalio boito debo odelo tingohu bulonggodu .
66006002	Yi watia lomilohe , tulusi nilaasa mai wadala tuwau moputio̒ . Jokilio boito dihudihu buutio̒ tuwau , wau to olio yilohialio makuta tuwau . Tio lomaju odelo ngotaalio taloo̒haama u lonao̒ lohehu ohohaama .
66006003	Lapatao̒ Walao̒ Himba boito lomoo̒ seeheli u oluolio . Wau watia loo̒dungohe mahaluku u oluolio loloi̒ya mai , " Dulo ! "
66006004	Lapatao̒ wadala tuwau uwewo yilumualai poli . Wadala boito mela lakulio . Jokilio boito yilohialio kawasa mopodiaa̒ owowoluwoa lou̒ dame monto dunia , alihu manusia mopapaatea mate-mateelo mao̒ . Yi tio yilohialio mao̒ wamilo tuwau uleidaa̒ .
66006005	Lapatao̒ Walao̒ Himba boito lomoo̒ seeheli u otolulio . Wau watia loo̒dungohe mahaluku u otolulio loloi̒ya , " Dulo ! " Watia lomiloheo̒ , yi nilaasa mai wadala tuwau moitomo . Jokilio boito dihudihu titimenga ngopanggalo to uluu̒lio .
66006006	Wau watia loo̒dungohe hitua-tuawua u odungohe debo odelo suala hemo ngiibodu tohuungo opaato mahaluku boito . Suala boito loloi̒ya mai " Pale ngoliteri u mopiohe ngohalaga lowuupa ngohui , wau tolo literi pale ngohilaide wewo ngohalaga lowuupa ngohui olo . Bo diila mao̒ poluusawa bubuu-ngowaalo jaitun wau ilengi lo angguru ! "
66006007	Lapatao̒ Walao̒ Himba boito lomoo̒ seeheli u opaatio . Wau watia loo̒dungohu mahaluku u opaatio loloi̒ya mai , " Dulo ! "
66006008	Watia lomiloheo̒ yi nilaasa mai wadala tuwau u motambutio̒ . Jokilio ilunte Mautu . Monto wulea , weweembide tio tilunuhe Aalamu Mautu . Okokawasa to ngotayade wopato lodunia botie yiludu ode limongolio , alihu timongolio mowali momate mate-mateelo mao̒ moli popaatea , moli sembo lo polobiti , moli wembelo longongoto wau moli bibii-natangiyalo u mongantau .
66006009	Lapatao̒ uito Walao̒ Himba boito lomoo̒ seeheli u olimolio . Yi watia loo̒onto to walungo mesba woluo hihii-muu̒duwalo lotau-tauwalo tailate ilopatea yila-yilateelo mao̒ , sababu timongolio helo poo̒toheeto tahuli lo Allahu Taa̒ala loli ososakusi limongolio .
66006010	Timongolio hiwaatia̒ wolo suala moo̒ohuu̒ , " Oo Eeya Taa Laba-labaalo kawasa , tamantali wau otutu ! Ngoolo mao̒ poli hiheolio bolo Eeya momutoa̒i tuanga dunia wau mohukuumani olimongolio sababu malomate yila-yilateelo mao̒ tomongo watotia ? "
66006011	Timongolio ngota-ngota yilohialio jumba ngopata u moputio̒ . Lapatao̒ timongolio pilei̒ huhelialio ngopee̒ mola poli , dilumutu malei wimumuto jumulaa lomongo tamani ngopo hipate wau mongo wutati mongolio tamaa pateelio mate-mateelo mao̒ debo odelo timongolio .
66006012	Tulusi watia loo̒onto mola Walao̒ Himba boito lomoo̒ seeheli u olomio . Yi lotoduwolo mola liluhe udaa̒ tutu . Mato lodulahu lowali loitomo debo odelo kaingi moitomo u bangganga , wau hulalo lowali yileela debo odelo duhu .
66006013	Popoo-liyamalo helo duduulahei lonto hulungo ode yitaato dunia debo odelo hungo lo ara udiipo moloheto hipo duduulahua lonto bungolio tou̒ hileulo daa̒ lodupoto moo̒ohuu̒ .
66006014	Hulungo yilooli debo odelo kalatasi yililibio , wau ngoa̒amila hui̒dee wau pulo hileilio lonto tambatilio .
66006015	Lapatao̒ mongo olongia todunia , taduduulaa̒ lolipu , mongo eyaanggu , tahi okawasawa , tahi kayawa , wau tau-tauwalo wewolio , mopio wato meaalo talo lopato , ngoa̒amilalo lotituuo̒ todelomo gogoowaalo wau tohiyango botu lohui̒du .
66006016	To huhuu-ideyaalo wau boboo-tuwaalo boito , timongolio hiwaatia̒ , " Tembaalo mai amiaatia ! Popotuua̒lo mai amiaatia tobibilo-Hio lo tahulo-huloo̒ toitaato tambati huhuloa̒ li olongia , wau monto omuluka lo Walao̒ Himba boito !
66006017	Dulahee u moo̒tihela hapato malei dungga mai , botia timongolio hemo pomukao̒ yiyingo limongolio , wau diaaluo penu boli ngotaa mao̒ mambo moo̒ taahangi totalu limongolio ! "
66007001	Lapatao̒ uito , watia loo̒onto mola wopatota malai̒kati hitihula to opaato dulungo dunia . Timongolio helo ngotongo opaato mato lodupoto todunia alihu diaaluo dupoto u mohiipa totudulio meaalo todeheto , meaalo to bubuu-ngowaalo ayu .
66007002	Lapatao̒ watia loo̒onto mola malai̒kati ngota uwewolio yilumenetai lonto tiimuru . Tio delodelo seeheli lonto Allahu Taa̒ala tatumu-tumulo . Wolo suala daa̒ malai̒kati boito lotianga opaato malai̒kati tamaa loo̒tapu kawasa lonto Allahu Taa̒ala u mopoluusa deheto wau tudulio .
66007003	Malai̒kati boito loloi̒ya mai " Diipo mao̒ poluusawa tudulio meaalo deheto , meaalo bubuu-ngowaalo ayu wonu ami diipo longohi tuoto seeheli tobaya lomongo wato Allahu Taa̒ala . "
66007004	Lapatao̒ piloo̒taalio mai olaatia deu̒ woluo ngojumula ngohetuto wopato pulaa pato lihulota tailohialio tuoto seeheli lo Allahu Taa̒ala tobaya limongolio . Tau-tauwala boito hilama-Lio lonto tamopulaa dulo suku bangusa lo Isirai̒lu ;
66007005	lonto timii̒du suku mopulaa dulo lihu lota . Deu̒ito-yito lonto suku Yehuda , Ruben , Gad ,
66007006	Asyer , Naputali , Manasye ,
66007007	Simeon , Lewi , Isakhar ,
66007008	Jebulon , Yusu , wau Benyamin .
66007009	Lapatao̒ uito watia luli lomilohe , tulusi nilaasa mai auhu lo manusia ulaba-labaalo daatalio -- diaalu penu boli ngotaa mao̒ tamoo̒ yia̒apo jumulaalio . Timongolio yito tau-tauwalo monto timii̒du bangusa , suku , lipu wau bahasa . Wolo hipakea jumba u hipuutia̒ wau hidihuma walao̒ tataa-ngowaalo bungo lo ayu paalemu to uluu̒ , tau-tauwalo dadaata boito hitihula talutalu ode tambati huhuloa̒ li olongia wau talutalu ode Walao̒ Himba boito .
66007010	Lapatao̒ wolo suala daa̒ timongolio helo ngiibodu , " Oa̒ahunto dudunggaalio mai lonto Allahu Taa̒ala , tahulo-huloa̒ toitaato tambati huhuloa̒ li olongia , wau lonto Walao̒ Himba boito ! "
66007011	Ngoa̒amila malai̒kati hitihula lomalito tambati huhuloa̒ li olongia wolo mongo tau̒wa wau opaato mahaluku boito . Mamaa-lai̒katiyalo boito leidambao̒lo mola totalu tambati huhuloa̒ li olongia tulusi lolubo Allahu Taa̒ala .
66007012	Timongolio helo ngiibode , " Amin ! Ilopujialo mola Allahu Taa̒alanto tau̒daa̒ wau molinepo . Tio paatuti wohiyalo daata-daatalo mao̒ lapali sukuru wau polo hulumati . Tio okawasa wau molotolo u ohiheo-hiheolo mao̒ ! Amin . "
66007013	Tala ngota lomongo tau̒wa boito lohintu mai olaatia " Tau-tauwalo tahi jumbawa lou̒ moputia̒ botie , tatoonu timongolio wau lonto utoonu mai timongolio ? "
66007014	" Diila otaawa lowatia , Tuani . Ti Tuani lohihilao tamotota , " tametao̒ lowatia . Yi ualio mai olaatia , " Utieelo tau-tauwalo tamaa loa̒ahu loli maasa lo alinaaya ulaba-labaalo tutu . Timongolio malo moboa̒a jumba limongolio wau lohutu mao̒ lowali loputio̒ wolo duhu lo Walao̒ Himba boito .
66007015	Uitolo sababuulio timongolio tilimihulao̒ totalu tambati huhuloa̒ lo Allahu Taa̒ala , wau helo tabia to o-Lio hui dulahu todelomo Bele lo Allahu Taa̒ala . Wau Tio tahulo-huloa̒ toitaato tambati huhuloa̒ li olongia boito mamei woluo woli mongolio u moduo̒la olimongolio .
66007016	Timongolio diilalo moo̒laasa polangolo meaalo mototoa̒ngo ; mato lodulahu meaalo patulio uhinta-hintalabu diilalo moo̒pobu olimongolio ,
66007017	sababu Walao̒ Himba tahulo-huloa̒ tohuungo tambati huhuloa̒ li olongia boito mamowali diti limongolio . Tio mamodelo olimongolio ode butu lotaluhu u mongohi tutumulo . Wau Allahu Taa̒ala mamomaide ngoa̒amila ponu monto mato limongolio . "
66008001	Tou̒ Walao̒ Himba boito lomoo̒ seeheli u opitulio , sologa lowali loliilo hiheolio otanu ngoputu lojamu .
66008002	Lapatao̒ watia loo̒onto mola pitu lota malai̒kati hitihula totalu lo Allahu Taa̒ala , wau timongolio yilohia pitu torompeti .
66008003	Ngotaalio lo malai̒kati wewo , tadelodelo podupawa hulawa tuwau , lonao̒ mai wau tilimihula totalu lomesba . To olio yilohia dadaata daa̒ alama u pomuyuhuto to duduu-aawaalo lo ngoa̒amila umati lo Allahu Taa̒ala wau u podewolo tomesba hulawa uwoluo totalu tambati huhuloa̒ li olongia .
66008004	Pee̒-pee̒enta wolo duduu-aawaalo uu̒u-matiyaalo umati lo Allahu Taa̒ala , poloo̒ lodupa udonggo lei̒lei̒ta boito lohubulo lobotula mola lonto uluu̒ lo malai̒kati tatihu-tihula totalu lo Allahu Taa̒ala .
66008005	Lapatao̒ malai̒kati boito lohama podupawa boito , wau loluango wolo tulu lonto mesba , tulusi lopo mahula odeitaato dunia . Yi bulonggodu olo hula-hulaubio wau ilato malo lawode-molawode mai wau lotoduwolo mola liluhu .
66008006	Lapatao̒ uito , pitu lota malai̒kati tadihu-dihu pitu torompeti boito dapa-dapato u mohiipao̒ .
66008007	Malai̒kati bohulio lohiipo torompetilio , yi didi lo esi wau tulu ula-ulau loduhu lodehu wolo polodu ode dunia . Ngotayade totolu lodunia yilaahu lotulu , odito olo ngotayade totolu bubuu-ngowaalo ayu wau timii̒du huo̒yoto umoidu .
66008008	Lapatao̒ malai̒kati oluolio lohiipo torompetilio , yi hitua-tuawua uleidaa̒ tutu u oontonga debo odelo hui̒de ulei̒-lei̒ta pilomahulio mola ode delomo deheto . Ngotayade totolu lodeheto lobolio̒lo mola lowali duhu ,
66008009	wau lopoowatelo mola ngotayade totolu totoonulalo mahaluku todeheto ; odito olo bilinasaalo mola ngotayade totolu kakaa-paliyaalo .
66008010	Lapatao̒ malai̒kati otolulio lohiipo torompetilio , yi poliyama tuwau uleidaa̒ , ulei̒-lei̒ta debo odelo morongo , lodehu mai lonto hulungo , tulusi lolemba ngotayade totolu lo duduu-tulawaalo wau butu lotaluhu .
66008011	( Tanggulo poliyama boito " Mopaa̒to " . ) Yi ngotayade totolu lotaluhu lowali lapaa̒to , wau yilateelo mola taa dadaata sababu helongilu taluhu u malowali lopaa̒to boito .
66008012	Lapatao̒ malai̒kati opatio lohiipo torompetilio . Yi ilotambalia ngotayade totolu mato lodulahu , ngotayade totolu hulalo , wau ngotayade totolu popoo-liyamaalo tilinggula yiloolilo mola ngotayade totolu lonto lotolo tineli mongolio . Wau olo ngotayade totolu dulahu diila lotilangai wau odito olo ngotayade totolu lou̒ hui .
66008013	Lapatao̒ watia lomilohe mola , yi watia loo̒dungohe bulungi rajawali tuwau udonggo tombo-tomboto molanggato todulente longiibodu , " Topotala ! Topotala ! Tilopo-talaalo ngoa̒amila taa todunia wonu bolo modungohe otolu malai̒kati wewolio de mohiipao̒ torompetilio ! "
66009001	Lapatao̒ malai̒kati olimolio lohiipo torompetilio , wau watia loo̒onto mola poliyama tuwau lodehu mai lonto hulungo ode dunia . Poliyama boito yilohia uu̒unti pangato lomautu .
66009002	Yi poliyama boito malomuo̒ pangato lomautu boito , tulusi poloo̒ yilumualai lonto delomio debo odelo poloo̒ lonto tihengo uleidaa̒ . Mato lodulahu wau baangio daa̒ lowali lodio̒lomo lopoloo̒ lonto pangato boito .
66009003	Lapatao̒ lonto delomo poloo̒ boito yilumualai bubuu-litaalo u lolaahe mola ode dunia . Bubuu-litaalo boito yilohia kawasa u tutuuwauwa debo odelo uilohi ode bambau .
66009004	Timongolio dilini mopoluusa huo̒yoto , meaalo totoonulalo bungo lo ayu meaalo totoonulalo pilomulo wewolio . Timongolio bo mowali moluhu tau-tauwalo u tobayalio diila o tuoto seeheli monto Allahu Taa̒ala .
66009005	Bubuu-litaalo boito diila yiluwasia momate tau-tauwala boito mate-mateelo mao̒ , bo mopo sikisaa wambao̒ olimongolio ngotilonggadu limo lohula mola . Lilintolo uloo̒ sababu sikisaa upilo akibati lo bubuu-litaalo boito tutuuwauwa debo odelo lilintolo u ilakibati pantongio lobambau .
66009006	Tou̒ limo lohula mola boito tau-tauwala boito motolopani alihu mate , bo timongolio diila mowali mate ; timongolio ohilaa mate bo mautu molaminga monto olimongolio .
66009007	Laku lobulita boito debo odelo wadala udapa-dapato mopaatea . To lunggongo bubuu-litaalo boito woluo hitua-tuawua u oontonga debo odelo makuta hulawa . Baya lo bubuu-litaalo boito debo odelo baya lomanusia .
66009008	Huwoo̒ lo bubuu-litaalo boito debo odelo huwoo̒ taabua , wau dungitio debo odelo dungito singa .
66009009	Duhelo bubuu-litaalo boito tau̒tau̒bu lou̒ hitua-tuawua udebo odelo boo̒ wate . Suala polipio̒ lo bubuu-litaalo boito debo odelo suala lo ngojumula daa̒ kakaa-letawaalo wadala u hemoluhu todelomo popaatea .
66009010	Bubuu-litaalo boito o patahu wau opantongio debo odelo bambau . Wau topatahu lo bubuu-litaalo boitolo woluo lotolio u mopo sikisaa manusia ngotilonggadu limo lohula mola hiheolio .
66009011	Bubuu-litaalo boito o olongia u hemo malenta olimongolio , wau olongia boito yito malai̒kati tamoo-ngimatoa pangato lomautu . Tanggulio todelomo bahasa lo Ibrani yito Abadon ; wau todelomo bahasa lo Yunani Apolion ( uboliilio mao̒ " Tamoo-poluusawa " ) .
66009012	Baala ubohulio malo paluto . Lapatao̒ uito donggo woluo poli dulo baala umusi meidungga .
66009013	Lapatao̒ malai̒kati tao̒lomio lohiipo torompetilio . Yi watia loo̒dungohe suala lonto opato tutulo mesba hulawa u totalu lo Allahu Taa̒ala .
66009014	Suala boito loloi̒ya mao̒ to malai̒kati olomio boito , " Hulia mao̒ opaato malai̒kati tapungu-pungu to Dutulaa lo Eperat boito ! "
66009015	Opaato malai̒kati boito olo hilulialio . Timongolio mapilo dapatio tolomodu ode jamu , dulahu , hulalo wau taunu boito u momate mateelo mao̒ ngotayade totolu ngoilanggubu umati lomanusia .
66009016	Piloo̒taalio mai olaatia deu̒ jumulaa lo papaa-sukaniyalo owadala daatalio dulo hetuto juta .
66009017	Wau todelomo bibilohu , watia loo̒onto mola wawaa-dalawaalo boito wau jojookilio . Jojookilio boito hipakea boo̒ wate u lakulio meela hilei̒ta , debo odelo iintani lakulio moidu debo odelo botu lonilamu , wau molalahu walirangi . Lunggongo wawaa-dalawaalo boito debo odelo lunggongo singa , wau lonto tunggilio yilumualai tulu , poloo̒ , wau walirangi .
66009018	Ngotayade totolu lonto umati lomanusia ilopatea yila-yilateelo mao̒ lootolo baala boito ; deu̒ito-yito tulu , poloo̒ , wau walirangi uilumualai monto tunggilo wawaa-dalawaalo boito .
66009019	Olootolo wawaa-dalawaalo boito woluo to tunggilio wau olo topatahio . Papaatahio debo odelo tulidu olunggongo . Wolo patahio boito , wawaa-dalawaalo boito helo posikisaa manusia .
66009020	Bo labito umati lomanusia tadiila ilopatea yila-yilateelo mao̒ lo babaa-lawaalo boito olo , diila olo lololaa mao̒ huhuu-hutuwaalo uluu̒ limongolio lohihilao . Timongolio debo diila lohuheli hemolubo roroo-huwaalo u moleeto wau totoonulalo balaahala hulawa , talaa̒ , tombaha , botu wau ayu udiila mowali moo̒onto meaalo modungohe , meaalo monao̒ .
66009021	Timongolio diila olo lololaa mao̒ huhuu-hutuwaalo limongolio u moleeto , deu̒ito-yito moomatea mate-mateelo mao̒ , ilimi mongisimu , huloto wau mootao̒wa .
66010001	Lapatao̒ watia loo̒onto mola malai̒kati ngota tamolotolo boli buheli daa̒ uwewo u lotuhutai lonto sologa . Tio yilanggube loheengo , wau duhi lobutu tuwau libu-libude to lunggongio . Bayalio tine-tinelo debo odelo mato lodulahu , wau oa̒atio wolihi tulu .
66010002	To uluu̒lio woluo ngopolilibu buku kikiia̒ ubua̒-bua̒ade . Oa̒atio olowala dutadutaa̒ todeheto wau oa̒atio oloihi dutadutaa̒ totudulio .
66010003	Lapatao̒ tio longiibode wolo suala daa̒ debo odelo wuongo lo sisii-ngawaalo . Lapatio mao̒ malai̒kati boito longiibode , opitu bulonggodu lolametao̒ wolo suala hula-hulaubio .
66010004	Odito opitu bulonggodu boito lotuwahu , watia ohilaa moluladeo̒ , bo watia loo̒dungohei suala lonto sologa lotahuda , " Tuua̒ mao̒ wolo uiloi̒ya mai lo opitu bulonggodu boito ; diila mao̒ tulade ! "
66010005	Lapatao̒ malai̒kati u iloontonga lowatia lotidutaa̒ todeheto wau totudulio boito wau lomintaa̒ mola uluu̒lio olowala ode hulungo .
66010006	Tio lotadia domi tanggulo Allahu Taa̒ala tatumu-tumulo ohiheo-hiheolo mao̒ , talo powali mai hulungo , dunia wau deheto wau totoonulalo hitua-tuawua uwoluo todelomio . Malai̒kati boito loloi̒ya , " Wakutuulio diilalo lohuduwolo .
66010007	Bo wonu bolo malai̒kati opitulio mohiipao̒ torompetilio , Allahu Taa̒ala mamoponao̒ lanjana-Lio u tutuuo̒ debo odelo u mapiloo̒taa-Lio mai tomongo wato-Lio , deu̒ito-yito mongo nabi . "
66010008	Lapatao̒ suala umaa ilodungohe lowatia lonto sologa boito luli lotahuda mai olaatia . Tio lotahuda , " Ponao̒lo mota hamaawa mai lilibu buku u hua̒hua̒ato to uluu̒ lo malai̒kati taduta-dutaa̒ todeheta wau totudulio boito . "
66010009	Yi watia olo malonao̒ mota ode malai̒kati boito wau lohile alihu tio mongohi mai lilibu kikiio̒ boito to olaatia . Tio loloi̒ya , " Hamaalo wau tamelalo utie . To delomo ombongumu tio mamowali mopaa̒to , bo todelomo ngangomu tio moolingo debo odelo hula lotiia̒ . "
66010010	Watia malohama lilibu kikiio̒ boito lonto uluu̒lio tulusi tilamela lowatia . To ngango lamitio debo odelo hula lotiia̒ , bo tou̒ matiloloolo lowatia , todelomo ombongo laatia lilibu kikiio̒ boito tio lowali lopaa̒to .
66010011	Lapatao̒ watia pilalentalio , " Pee̒entapo pololadelo habari lo Allahu Taa̒ala pasali lo babaa-ngusawalo , lilii-puwaalo , babaa-hasawalo , wau mongo olongia . "
66011001	Lapatao̒ uito watia yilohialio mai ayu ngoputu u hamahama odelo tunggudu ngoputu poluu̒du , tulusi pilalentalio mai , " Ponao̒lo moluu̒de Bele lo Allahu Taa̒ala wau mesba . Yia̒apa mao̒ ngoolo lota daatalio tahipo ibadatia todelomio .
66011002	Bo diila mao̒ tuu̒de paangio u toa̒mbahu bulemengo Bele lo Allahu Taa̒ala , sababu tayade boito mailudu ode tau-tauwalo tadiila hitootawa to Eeya . Timongolio mamoduta-dutaa̒a kota u mantali boito ngotilonggadu wopato pulaa dulo hula mola .
66011003	Wau̒ mamolao mai duulota sakusii-U̒ tapakepake boo̒ limilimi , wau timongolio mamopo malalumu habari lo Allahu Taa̒ala ngotilonggadu ngolihu dulo hetuto wolomo pulu hui mola . "
66011004	Sakusi duulota boito yito dulo batango ayu lojaitun wau dulo oa̒ato tohe uwoluo totalu lo Eeya ngoilanggubu aalamu .
66011005	Wonu tau mohimontala mohutu hitua-tuawua udiila mopiohe ode limongolio , yi monto ngango limongolio lumualai tulu umopo binasa mumuu-suulio . Wolo dudelo odito , ngoa̒amila taa u ohilaa mopo ngongoto olimongolio mao̒patea mate-mateelo mao̒ .
66011006	Timongolio okawasa u moheu̒ta hulungo alihu diila modehu didi ngotilonggadu timongolio donggo hemo pomalalumu habari lo Allahu Taa̒ala . Timongolio olo okawasa to ngoa̒amila butu lotaluhu , u momolio̒ taluhu mowali duhu . Wau timongolio okawasa olo u molotaa̒a dunia wolo totoonulalo baala u hidala-dalaala , omolua wambai̒o otohilaa pohutuo mao̒ limongolio .
66011007	Lapatao̒ timongolio lapato mopohabari mao̒ habari limongolio , binatangi u lumualai monto pangato lomautu mamo luwali olimongolio . Tio mamo poo̒laaheo̒ wau momate-mateelo mao̒ olimongolio .
66011008	Wau milate limongolio mabolo hibala-balatalo mao̒ todalala daa̒ tokota daa̒ , tou̒toonu Eeya silalipu limongolio . Tanggulo pohumaya lokota boito yito Sodom meaalo Masiri .
66011009	Tau-tauwala monto ngoa̒amila lipu , suku , bahasa , wau bangusa mamoo̒onto milate limongolio ngotilonggadu otolu wau ngoputu lodulahu , wau diila mopoluasi mao̒ mimii-lateyaalo boito lobungolo .
66011010	Tuango dunia mamoti wengahe to opopate losakusi duulota boito . Timongolio mamopolame wau molalaawola palaseni , sababu nabi duulota boito malo podungga mai dadaata sikisaa ode ngoa̒amila taa todunia .
66011011	Lapatao̒ otolu lodulahu wau ngoputu , medunggalo mai napasi lo tutumulo monto Allahu Taa̒ala wau muli tumuwoto ode delomo nabi duulota boito . Timongolio olo mamobongu wau timihulo , tilinggula ngoa̒amila tamoo̒onto olimongolio mowali moohe daa̒ .
66011012	Lapatao̒ nabi duulota boito loo̒dungohe mola suala daa̒ tahemo tianga olimongolio lonto sologa , " Dulo botulai odia mai ! " Lapatao̒ totalu lo mumuu-suuwaalo limongolio , timongolio lobotulaa mola ode sologa , yilanggube loheengo .
66011013	Yi tou̒ boito motoduwolo mola liluhu udaa̒ tutu . Ngotayade mopulu lokota boito moa̒antulu , wau pitu lolihu lota mate sababu liluhu boito . Tau-tauwalo wewolio mowali moohe daa̒ , tulusi timongolio momuji mola odudaa̒ lo Allahu Taa̒ala tosologa .
66011014	Baala u oluolio malo paluto . Bo bilohilo mao̒ ! Baala u otolulio bolo ngopee̒ mola mamuli mohunuhei .
66011015	Lapatao̒ malai̒kati opitulio lohiipo torompetilio , yi tosologa dungo-dungohei susuu-walaalo moo̒ohuu̒ daa̒ u loloi̒ya , " Okokawasa u momalenta dunia botia woluo todelomo uluu̒ lo Eeyaanto wau Olongia Tamoo-poa̒ahua upilo danti-Lio mai . Tio mamo malenta u ohiheo-hiheolo mao̒ ! "
66011016	Yi odulo pulaapato lota tau̒wa tahihuloa̒a totambati huhuloa̒ li olongia limongolio totalu lo Allahu Taa̒ala leidambao̒lo mola wau lolubo Allahu Taa̒ala .
66011017	Timongolio loloi̒ya , " Eeya , Allahu Taa̒ala Laba-labaalo kawasa , tawoluo , wau tamailoluo ! Mongo watotia mosukuru mola ode Eeya sababu Eeya malomake kawasa lo Eeya u udaa̒ , wau malo lumula lomalenta !
66011018	Tau-tauwalo tadiila hitootawa lo Eeya , heloluhu wolo majanunu sababu mawakutuulio Eeya mobanggu-watai muluka lo Eeya , wau masaaa̒tilio olo Eeya momutoo̒ taheilate . Uti-utieelo wakutuulio u mongohi wuupa tomongo wato lo Eeya , mongo nabi , wau to ngoa̒amila umati lo Eeya , deu̒ito-yito ngoa̒amilalo taa u moi̒baadati to Eeya , taudaa̒ meaalo tau̒kikiio̒ . Uti-utieelo wakutuulio u mongantulu tau-tauwalo tahipo ngantulua dunia ! "
66011019	Yi lohuo̒olo mola Bele lo Allahu Taa̒ala tosologa , wau iloontongalo mola Bulua Daantia todelomio . Tulusi lotoduwolo mai ilato lawode-molawode wau suala lo bulonggodu u hula-hulaubio wau bulo-bulonggalio , boli liluhu wau didi esi upolodu .
66012001	Lapatao̒ iloontonga mola tohulungo hitua-tuawua u moo̒linggolabe wau polu-polutuo̒ . Taabua ngota tapake-pake mato lodulahu odelo boo̒lio , donggo tihu-tihula toitaato hulalo . Toitaato lunggongio woluo makuta tuwau utili tangowalio lou̒ mopulaa duluo poliyama .
66012002	Taabua boito donggo ombodaa̒ , wau sababu mawakutuulio u mopotutu mai , yi tio longuwatio̒ lou̒ mongongoto .
66012003	Lapatao̒ oo̒onto mola poli tohulungo hitua-tuawua u moo̒linggolabe . Woluo naha meela tuwau uleidaa̒ tutu u olunggongo pitu wau tungelio mopulu . Timii̒du lunggongio hipakea makuta tuwau .
66012004	Wolo patahio tio lodedea̒ ngotayade totolu popoo-liyamaalo tohulungo wau pilomahulio ode dunia . Naha boito tilimihulo totalu lotaabua tao̒hilaa mopotutu mai boito wolo makusudu mololoolao̒ walai̒o , odito potutulio mai .
66012005	Tulusi taabua boito lopotutu mai walao̒ talolai̒ ngota tamamo malenta ngoa̒amila bangusa wolo tunggudu wate . Bo walao̒ boito yilahulio lonto taabua boito , tulusi dilelolio ode Allahu Taa̒ala wau ode talu lotambati huhuloa̒ li olongia-Lio .
66012006	Yi taabua boito tilumetea̒ ode huta datahu u luasi daa̒ wau delita , ode tambati u mapilo dapato Allahu Taa̒ala olio . Totambati boito tio mataalaalo hiheolio ngolihu dulo hetuto wolomo pulu hui mola .
66012007	Lapatao̒ tosologa lotoduo popaatea . Tei Mikhael pee̒-pee̒enta wolo mamaa-lai̒katilio lotuuhua loluwali naha boito . Wau naha boito olo , u bilantua lo mamaa-lai̒katilio , loluwali olei Mikhael .
66012008	Bo naha boito ilolaahelio . Tio wau mamaa-lai̒katilio diilalo yiluasia lotibiluloa̒ tosologa .
66012009	Naha uleidaa̒ boito tilapi ode bulemengio ! Tiolo tulide panggola boito u ilunte Ibilisi meealo Rohu Moleeto , u lohimbulo ngoilanggubu dunia . Tio tilapi ode dunia wolo ngoa̒amilalo malai̒katilio .
66012010	Lapatao̒ watia loo̒dungohe mola suala u loo̒ohuu̒ tosologa loloi̒ya mai , " Botiaalo wakutuulio lo Allahu Taa̒ala mopoa̒ahu mai umati-Lio . Botia Allahu Taa̒ala mopo bilohei kawasaa-Lio odelo Olongia ! Botia Olongia Tamoo-poa̒ahua tadilanti boito olo mopo bilohei okokawasaa-Lio ! Sababu tamo potuludu tomongo wutatonto totalu lo Allahu Taa̒ala hui wau dulahu , maa yiluwalao̒ lonto sologa .
66012011	Mongo wutatonto maloo̒ laaheo̒ olio wolo duhu lo Walao̒ Himba boito , wau wolo habari u otutu lonto Allahu Taa̒ala u pilohabari limongolio . Timongolio iloheela lohilao mopobake nyawa limongolio tunggula mate .
66012012	Sababu uito , mamusi sologa wau ngoa̒amila tahi biluloa̒awa todelomio , motiwengahe ! Bo topotala dunia wau deheto , sababu Ibilisi malolaahei ode olemu wolo muluka daa̒ , sababu otaawalio deu̒ wakutuulio bolo ngopee̒ mola . "
66012013	Tou̒ naha boito longalati mao̒ deu̒ tio matilapi ode dunia , tio lohilapita taabua tamalo potutu mai walao̒ talolai̒ boito .
66012014	Bo taabua boito yilohialio dulo polipio̒ bulungi rajawali uleidaa̒ , alihu tio tumombota mola ode tambatilio tohuta datahu u luasi daa̒ wau delita , tou̒toonu tio mataalaalio tolo taunu wau ngoputu hiheolio , molopato monto luhu lonaha .
66012015	Yi naha boito lopohua mao̒ lonto ngangolio taluhu dadaata daa̒ ode taabua boito , u mopo hilihe olio .
66012016	Bo dunia lomantu taabua boito ; dunia lomuo̒ ngangolio wau lololoolao̒ taluhu u yimualai lonto ngango lonaha boito .
66012017	Naha boito maloingo daa̒ totaabua boito , tilinggula tio mota loluhu wali uwewo lotaabua boito , deu̒ito-yito ngoa̒amila talo dungohe totoonulalo palenta lo Allahu Taa̒ala , wau talongohi sakusi pasali li Isa wau kawasaa-Lio .
66013001	Lapatao̒ naha boito tilimihulao̒ topentadu . Lapatao̒ watia loo̒onto binatangi tuwau yilumenetai lonto delomo deheto . Binatangi boito otunge mopulu wau olunggongo pitu . Totimii̒du tungelio omakuta tuwau , wau totimii̒du lunggongio tulatulade tanggulo tuwau lohina Allahu Taa̒ala .
66013002	Binatangi u iloontonga lowatia boito lakulio debo odelo harimau lambutio hibonto-bontoa̒ moitomo , wau oa̒atio debo odelo oa̒ato boruwangi , wau tunggilio debo odelo tunggilo singa . Lapatao̒ binatangi boito yilohia lonaha boito olootolio lohihilao , wau tambati huhuloa̒alio , wau okokawasaalio uleidaa̒ .
66013003	Tuwau towolota opitu lunggongo lo binatangi boito oontonga debo odelo pali u tiluhua daa̒ , bo pali boito maloluli . Ngoilanggubu dunia lodudua̒ binatangi boito wolo pongolaasa linggolabe .
66013004	Wau timongolio helolubo naha boito sababu tio malongohi okokawasaalio to binatangi boito . Wau timongolio helolubo olo binatangi boito . Timongolio loloi̒ya , " Diaaluo tatutuu-wauwa wolo binatangi botie ! Diaaluo tamowali mopaatea moluwali olio ! "
66013005	Binatangi boito yiluasia moloi̒ya susuu-aliyaalo u batingga daa̒ wau mohina Allahu Taa̒ala . Tio yiluasia momalenta wopato pulaa dulo hula mola hiheolio .
66013006	Lapatao̒ tio lolumula lohina Allahu Taa̒ala , wau tanggulo Allahu Taa̒ala . Odito olo tambati biluloa̒ lo Allahu Taa̒ala wau ngoa̒amila tahi biluloa̒wa tosologa olo hilinaalio .
66013007	Tio yiluasia olo moluwali umati lo Allahu Taa̒ala wau mopo olaaheo̒ olimongolio . Wau okokawasa to ngoa̒amila suku , lipu , bahasa , wau bangusa yilohilio olio .
66013008	Binatangi boito matuboo lo ngoa̒amila taa utumu-tumulo toitaato dunia , ngopohia tau-tauwalo u tanggulio malei daputali tou̒ dunia diipo pilowali mai , todelomo buku taa tumu-tumulo miliki lo Walao̒ Himba umaa iloloto .
66013009	Sababu uito , wonu timongoli mambo modungohe , dungohi mao̒ habari botie :
66013010	" Taa u musi tawalolo , tantu matawalolo . Wau taa u musi pateelo mate-matelo mao̒ wolo wamilo , tantu mapateelo mate-matelo mao̒ wolo wamilo . Uitolo sababuulio umati lo Allahu Taa̒ala musi taaba wau tatapu molotolo hilao . "
66013011	Tulusi watia loo̒onto mola binatangi tuwau uwewo yilumenetai lonto delomo dunia . Binatangi boito otunge duluo debo odelo tunge lowalao̒ himba . Sualaalio debo odelo suala lonaha .
66013012	Totalu lo binatangi u bohulio boito tio lomake okokawasa uleidaa̒ u lotapulio lonto binatangi boito olo . Ngoilanggubu dunia wau ngoa̒amila tahi biluloa̒wa toitaatio , hepila-kusaalio lolubo binatangi u bohulio boito , u paliilio tiluhua mailoluli .
66013013	Binatangi u oluolio boito lopowoluo mai totoonulalo moo̒linggolabe uleidaa̒ . Totalu lo ngoa̒amila tau tio lohutu tulu lotuhutai lonto hulungo ode dunia .
66013014	Wau ngoa̒amila tau tahi tumula todunia ilaakaliilio wolo momoo̒o-linggolabeyalo ulowali pilohutulio totalu lo binatangi u bohulio boito . Wau timongolio ngoa̒amilalo ilahulalio lopo tihulao̒ bui̒ tuwau lonto binatangi umaa pilaliilio lowamilo , bo debo tumutumulo .
66013015	Binatangi u oluolio boito yiluasia mongohi nyawa tobui̒ boito , tilinggula bui̒ boito mowali mobisala wau momate mateelo mao̒ ngoa̒amila taa diila mohuto molubo olio .
66013016	Ngoa̒amila tau , udaa̒ wau kikiio̒ , kaya wau mosikini , wato wau taa beebasi , hepilakusa lo binatangi boito u mololimo tuoto to uluu̒ limongolio olowala meaalo tobaya limongolio .
66013017	Diaaluo penu boli ngotaa mao̒ mowali motali meaalo mopotali mao̒ u hitua-tuawua , wonu tio diila otuoto boito , deu̒ito-yito tanggulo binatangi boito lohihilao , meaalo nomoro u mopoi̒laalo mao̒ tanggula boito .
66013018	Tewe palalu ohikimati . Taa u molinepo moo̒ yia̒apo boli lonomoro binatangi boito , sababu nomolo boito yito tanggulo manusia ngota . Nomorolio yito 666 .
66014001	Lapatao̒ watia lomilohe mola , tulusi iloontonga mai Walao̒ Himba boito tihutihula toitaato Huludu lo Sion . Pee̒-pee̒enta wo-Lio woluo ngohetuto lihu wopato hetuto wopato pulaa patolota tabayalio ngota-ngota hitulade tanggu-Lio wau tangguli Paapa-Lio .
66014002	Tulusi watia loo̒dungohe suala lonto hulungo bulo-bulontungio debo odelo tingohu taluhu podehu uleidaa̒ wau debo odelo hulaubu bulonggodu ulaba-labaalo . Suala boito odungohe debo odelo suala lomuusiki lonto tahi poitohe kocapi tadonggo hemo poitohe kocapilio .
66014003	Totalu tambati huhuloa̒ li olongia wau opato mahaluku wau mongo tau̒wa topalito lotambati huhuloa̒ li olongia boito , ngohetuto lihu wopato hetuto wopato pulaa patolota boito hipolahua mola lahu tuwau ubohu . Lahu boito penu boli tatoonu diila mowali mopoo̒laatao̒ ngopohia lo ngohetuto lihu wopato hetuto wopato pulaa patolota boito tamaa yilopato lonto dunia .
66014004	Timongolio boito tau-tauwalo tadebo hiberesia debo odelo tadiipo motota lo mongobua sababu diila loa̒awota wolo mongobua . Timongolio lodudua̒ Walao̒ Himba boito ode utoonulalo mao̒ ponao̒walio . Towolota lo ngoilanggubu umati lomanusia , timongoliolo tamaa yilopato odelo dewo u bohulio ode Allahu Taa̒ala wau ode Walao̒ Himba .
66014005	Diila pee̒enta mao̒ timongolio lohimbulo ; wau diaaluo aibu penu boli ngoi̒di mao̒ toli mongolio .
66014006	Lapatao̒ watia loo̒onto mola ngotaalio lo malai̒kati wewo tatombo-tomboto molanggato tohulungo . Malai̒kati boito lodelo habari pasali lo Habari Mopiohe ubakaa pilo tunggulo ode manusia todunia deu̒ito-yito ode ngoa̒amila bangusa , suku , bahasa wau lipu .
66014007	Malai̒kati boito helo ngiibode wolo suala daa̒ , " Poohelo to Allahu Taa̒ala , wau pujiaalo odudaa̒a-Lio ! Sababu mawakutuulio Allahu Taa̒ala momutoa̒i manusia . Tubowaalo Tio talopowali hulungo , dunia , deheto wau ngoa̒amila butu lotaluhu ! "
66014008	Malai̒kati oluolio lohunuhe malai̒kati tabohulio sambela hemo ngiibode , " Malodehu ! Kota Babel uleidaa̒ malodehu ! Tio malohutu totoonulalo bangusa lowali hiluwoa̒a wolo angguru -- deu̒ito-yito angguru lonapusu hulotolio ! "
66014009	Ngotaalio lo malai̒kati otolulio lohunuhe to malai̒kati duulota boito , wau helo ngiibode wolo suala daa̒ , " Taa u molubo binatangi boito wolo bui̒lio , wau o tuoto binatangi boito tobaya meaalo to uluu̒lio ,
66014010	tau boito mamongilu angguru lo Allahu Taa̒ala , deu̒ito-yito angguru lomulukaa-Lio u matilua-Ngio ode delomo tapahula-Lio , lou̒ diila ililangia penu boli ngoi̒di mao̒ ! Ngoa̒amila tau boito masikisaa-Lio todelomo tulu wau walirangi totalu lo mamaa-lai̒katiyalo mantali wau totalu lo Walao̒ Himba boito .
66014011	Poloo̒ monto tulu umopo sikisaa totau-tauwala boito mamohubulo mololaalaaita . Hui dulahu diila ohuhe-huheliilio timongolio sikisikisa , deu̒ito-yito timongolio tahe lolubo binatangi boito wau bui̒lio , ngoa̒amila taa otuoto tanggulo binatangi boito . "
66014012	Todelomo sua̒li botie umati lo Allahu Taa̒ala tamo dungohe papaa-lentawalo Allahu Taa̒ala wau tatapu molotolo hilao toli Isa palalu mowali sabali .
66014013	Lapatao̒ watia loo̒dungohe suala lonto sologa lotahuda mai , " Tulade mao̒ utie : tumulalo mai botia , potisanangilo tutu tau-tauwalo taamate tou̒ donggo hemomaya to Eeya ! " " Otutu ! " tahuda lo Rohullah . " Timongolio mamohuheli mokalaja tio̒opatea , sababu tilapula lobubaya limongolio laito mawoli mongolio . "
66014014	Lapatao̒ watia loo̒onto mola , yi loilaalo mai heengo tuwau u moputio̒ . Toitaato heengo boito hulo-huloa̒a ngotaalio u oontonga debo odelo manusia . Tolunggo-Ngio o makuta hulawa tuwau , wau to uluu̒-Lio osabi tuwau u molalito .
66014015	Lapatao̒ ngotaalio lo malai̒kati wewo yilumualai lonto Bele lo Allahu Taa̒ala . Wolo suala daa̒ , tio longibode to o-Lio tahulo-huloa̒a toitaato heengo boito , " Popoa̒yowa mola sabi-Mu boito wau otoolalo botia , sababu maa wakutuulio u mohimoa̒ tilapulo ; dunia maloontapo u otoololo ! "
66014016	Tulusi Tio tahulo-huloa̒a toitaato heengo boito lopoa̒yo sabi-Lio ode dunia , yi dunia olo ilotoolo .
66014017	Lapatao̒ watia loo̒onto mola ngotaalio lo malai̒kati wewo poli yilumualai lonto Bele lo Allahu Taa̒ala tosologa . Tio olo dihudihu sabi tuwau u molalito .
66014018	Lapatao̒ uito , ngotaalio lo malai̒kati wewo , tao̒kawasa totulu , lonao̒ mai lonto mesba . Wolo suala daa̒ tio longiibodu to malai̒kati tadihudihu sabi u molalita boito , " Popoa̒yowa mola sabimu boito wau oyodelo huhuu-ngowaalo angguru todunia , sababu huhuu-ngowaalo boito malo loheto ! "
66014019	Yi malai̒kati boito malopoa̒yo sabilio ode dunia wau helosabi huhuu-ngowaalo angguru lonto batangio , tulusi lopo mahula ode delomo pakaakasi hepo mitodelo angguru muluka lo Allahu Taa̒ala uwali-walihuhu .
66014020	Huhuu-ngowaalo angguru boito pilitodio to bulemengo kota , wau lonto pakaakasi pomitodelo angguru boito matilu molohei duhu debo odelo dutula , ngoilamingo tolo hetuto kilo , wau delomio ngopee̒ dulo meeteri .
66015001	Lapatao̒ watia loo̒onto mola tohulungo hitua-tuawua u moo̒linggolabe wau laba-labaalo polutui̒o . Woluo pitu lota malai̒kati wolo pitu baala upulitio . Uti-utieelo pulitio lo Allahu Taa̒ala lopo bangguwatai mulukaa-Lio .
66015002	Lapatao̒ uito watia loo̒onto mola hitua-tuawua u oontonga mao̒ debo odelo auhu winggilua ula-ulambohe tulu . Watia loo̒onto olo tau-tauwalo tamaa loo̒haama to binatangi wau bui̒lio , wau loo̒haama totaa utanggulio tiluoto wolo nomoro . Tau-tauwalo taloo̒haama boito tihutihula tobiihu auhu winggilua . Wau dihudihu kocapi uilohi lo Allahu Taa̒ala olimongolio .
66015003	Wau timongolio hipolahua lahu lei Musa , wato lo Allahu Taa̒ala wau lahu lo Walao̒ Himba . Odie mola tingohio , " Eeya , Allahu Taa̒ala Laba-labaalo kawasa , donggo boli udaa̒ wau linggolabio huhuu-hutuwaalo Eeya ! Olongia lo totoonulalo bangusa , donggo boli aadili wau otutu huhuu-hutuwaalo Eeya !
66015004	Tatoonu tadiila moohe to Eeya , yaa Eeya ? Tatoonu tadiila mohuto mopo habari odudaa̒ Eeya ? Eeyaalo wambai̒o tamantali . Totoonulalo bangusa mamonao̒ mai molubo Eeya , sababu totoonulalo huhutu lo Eeya u aadili maa i̒loontonga lotaa ngoa̒amila . "
66015005	Lapatao̒ uito watia loo̒onto mola Bele lo Eeya tosologa lohuo̒ , wau Kema lo Eeya woluo todelomio .
66015006	Tulusi opitu malai̒kati wolo opitu baala boito yilumualai lonto Bele lo Allahu Taa̒ala . Pakeyangi limongolio lonto kaingi lenani ubelesi wau hei̒nta-intaawa . Wau timongolio lomake heu̒to duhelo u pilohutu lonto hulawa .
66015007	Lapatao̒ tala tuwau lo wopato mahaluku boito longohi ode opitu malai̒kati boito pitu tapahula hulawa upolu-polu wolo muluka lo Allahu Taa̒ala , -- Allahu Taa̒ala tatumu-tumulo ohiheo-hiheolo mao̒ .
66015008	Yi Bele lo Allahu Taa̒ala boito lopolu wolo poloo̒ lonto odudaa̒ wau kawasa lo Allahu Taa̒ala . Wau ngotilonggadu opitu baala udilelo lo opitu malai̒kati boito diipo lopulito , yi diaaluo penu boli ngotaa mao̒ tamoo̒ tuwoto ode delomo Bele lo Allahu Taa̒ala .
66016001	Lapatao̒ watia loo̒dungohe suala daa̒ lonto delomo Bele lo Allahu Taa̒ala lotahuda ode opitu malai̒kati boito , " Ponao̒lo wau tuwatalo mola tuango lo opitu tapahula muluka lo Allahu Taa̒ala boito ode yitaato dunia ! "
66016002	Malai̒kati bohulio malonao̒ wau loluwato mola tuango tapahulalio ode dunia . Yi malo butulo mola boboo-heyaalo u polu-polutuo̒ wau malo moo̒tihela hapato to ngoa̒amila taa o tuoto binatangi boito , wau totau-tauwalo tahi poluboa bui̒lio .
66016003	Lapatao̒ uito malai̒kati oluolio loluwato mola tuango tapahulalio ode deheto . Yi taluhu deheto olo lowali debo odelo duhu lotailate , wau mailateelo mola totoonulalo mahaluku todelomo deheto .
66016004	Lapatao̒ uito malai̒kati otolulio loluwato mola tuango tapahulalio ode duduu-tulaalo wau ode bubuu-tuwaala lotaluhu , yi ngoa̒amila taluhio lowali duhu .
66016005	Watia loo̒dungohe malai̒kati tao̒kawasa totudu lotaluhu loloi̒ya , " Hukuumani umaa pilodehu mai lo Eeya yito aadili , ooo̒ Laba-labaalo mantali , Allahu Taa̒ala tawoluo , wau tamawoluo !
66016006	Timongolio malo potuwato duhu umati lo Allahu Taa̒ala wau duhu lomongo nabi ; botia Eeya mohutu olimongolio mongilu duhu . Memangi mapatutilio uito ode limongolio ! "
66016007	Lapatao̒ watia loo̒dungohe suala lonto mesba loloi̒ya mai , " Eeya , Allahu Taa̒ala Laba-labaalo kawasa , otutu wau aadiliilo mola totoonulalo hukuumani u pilodehu mai lo Eeya ! "
66016008	Lapatao̒ uito malai̒kati opatio loluwato mola tuango tapahulalio ode mato lodulahu , yi mato lodulahu olo yiluasilio lomobu manusia wolo patulio upolu-polutuo̒ boito .
66016009	Manusia pilobu lopatulio ulaba-labaalo , wau timongolio helo laa̒anati tanggulo Allahu Taa̒ala , tao̒kawasa to babaa-lawaalo boito . Eleponu odito , timongolio diila lohuto lolilihu lonto duduu-sawaalo limongolio wau diila lohuto lomuji odudaa̒ lo Allahu Taa̒ala .
66016010	Lapatao̒ malai̒kati olimolio loluwato mola tuango tapahulalio ode tambati huhuloa̒ lo binatangi boito . Yi ngoilanggubu tambati huhuloa̒ lo binatangi boito lowali lodio̒lomo , wau manusia lodengeta dila sababu longongoto .
66016011	Lapatao̒ timongolio helo laa̒anati Allahu Taa̒ala tosologa sababu timongolio longongoto wau sababu boboo-heyaalo limongolio . Bo timongolio diila olo lolilihu lonto totoonulalo huhutu limongolio u hileeta .
66016012	Lapatao̒ uito malai̒kati olomio loluwato mola tuango tapahulalio ode Dutula Eperat uleidaa̒ boito . Yi dutula boito mailooti tilinggula mongo olongia lonto tiimuru lowali lolibaya mao̒ .
66016013	Lapatao̒ watia loo̒onto totolu rohu hileeta ulakulio debo odelo tumbihe . Motii̒du tumbehe boito yilumualai lonto ngango lonaha , lonto ngango lo binatangi , wau lonto ngango lonabi paluti .
66016014	Timongolio yito roroo-huwaalo hileeto tahe lohutu moo̒linggolabe . Otolu rohu boito lonao̒ ode ngoa̒amila olongia ngoilanggubu dunia wau longambu olimongolio u mopaatea to Dulahu u udaa̒ , deu̒ito-yito Dulahu lo Allahu Taa̒ala Laba-labaalo kawasa .
66016015	" Dungohilo ! Wau̒ dungga-dungga mai debo odelo tamootao̒wa ! Potisanangilo tutu taa u debo dapadapato wau modaha boo̒lio , tilinggula tio diila monao̒ lou̒ laalaala wau mowali moolito totalu lotaa dadaata ! "
66016016	Lapatao̒ roroo-huwaalo boito longambu mongo olongia boito totambati u tobahasa lo Ibrani ilunte Harmagedon .
66016017	Lapatao̒ uito malai̒kati opitulio loluwato mola tuango tapahulalio ode dulente . Yi mai̒lo dungohe suala daa̒ lonto tambati huhuloa̒ li olongia to Bele lo Allahu Taa̒ala , u lotahuda , " Mailapato ! "
66016018	Lapatao̒ malo toduwolo mola ilato lawode-molawode wau suala bulonggodu hula-hulabio wau bulo-bulonggalio , wau liluhu upolu-polutuo̒ . Diila pee̒enta mao̒ helo toduo mai liluhu debo odelo uito anggadu manusia pilowali-Lio . Utie-utieelo liluhu umalo laba-labaalo .
66016019	Kota uleidaa̒ boito lopoo̒ lowali tolo tayadu , wau loa̒antulu lomola olo kokoo-tawaalo lo ngoa̒amila lipu todunia . Lapatao̒ iloe̒ela mola lo Allahu Taa̒ala Babel uleidaa̒ boito . Yi Allahu Taa̒ala lohutu olio ohilaa mongilu angguru monto tapahula lo angguru Allahu Taa̒ala -- deu̒ito-yito angguru lomulukaa-Lio uwali-walihuhu .
66016020	Ngoa̒amila pulo yilooli lomola , wau ngoa̒amila hui̒dee olo yilooli .
66016021	Didi daa̒ lo esi , u tinggai ngobuheeto limo lopuulo kilo garamu , lodehu mai lonto hulungo lolemba totau-tauwalo . Yi timongolio helo laa̒anati Allahu Taa̒ala sababu baala lodidi esi ulaba-labaalo daa̒ boito .
66017001	Lapatao̒ uito ngotaalio lo opitu malai̒kati tadihu-dihu pitu tapahula boito lonao̒ mai ode laatia wau loloi̒ya , " Dulo , wau̒ mamopo bilohei olemu woloolo mola tasuuntali daa̒ boito mahukuu-maniyolo , deu̒ito-yito kota leidaa̒ boito u bilongulio totili lo duduu-tulaalo .
66017002	Mongo olongia lodunia helohutu huloto wolio , wau tuango dunia lowali hiluwoa̒a sababu longilu angguru polo hulotolio . "
66017003	Lapatao̒ Rohullah longawasa mai olaatia , wau malai̒kati boito lodelo olaatia ode huta datahu u luasi daa̒ wau delita . Mola teto watia loo̒onto taabua ngota hulohuloa̒a toitaato binatangi tuwau u lakulio meela mohulango , wau upolu-polu leituladu wolo tataa-nggulaalo mohina to Allahu Taa̒ala . Binatangi boito olunggongo pitu wau otunge mopulu .
66017004	Taabua boito pakepake boo̒ lakulio lailoumu wau meela mohulango , wau diladailio wolo papaa-keyaalo hulawa , popoo-liyotowalo wau mutiala . To uluu̒lio tio dihudihu manggo hulawa tuwau upolupolu wolo susuu-aliyaalo uhina wau kootolo , hungo lou̒ polo hulotolio .
66017005	Tobayalio tulatulade tanggulo tuwau u oboliilio hitua-tuawua u milakusudu hetuu̒olo . Tanggulo boito yito " Babel U Leidaa̒ , tiilo lotoonula tasuuntali wau taa loruusa todunia . "
66017006	Lapatao̒ watia loo̒onto deu̒ taabua boito hiluwoaa̒ wolo duhu umati lo Allahu Taa̒ala wau duhu lotau-tauwalo tapilate yila-yilateelo mao̒ sababu tatapu wau molotolo hilao toli li Isa . Tou̒ watia loo̒onto taabua boito , watia lolinggolabu daa̒ .
66017007	Tulusi malai̒kati boito loloi̒ya mai olaatia , " Wolo sababuulio yio̒ lolinggolabu daa̒ ? Opiohelio wau̒ mopoo̒taa mai olemu hitua-tuawua milakusudu hetuuo̒ lotaabua boito wau rahasia lo binatangi umaa tilae̒yalio , deu̒ito-yito binatangi u olunggongo pitu wau otunge mopulu .
66017008	Binatangi boito muloololio mai tilumumulai , bo botia diilalo tilumumulo . Tio ngopee̒epo mola malumualo monto pangato lomautu wau mamonao̒ moti dulungo ode obobinasa . Tau-tauwalo tahitumula todunia , u tanggulio diila leidaputali todelomo Buku Taa Tumutumulo tou̒ dunia botie diipo pilowali mai mamo linggolabu wonu moo̒onto binatangi boito . Sababu binatangi boito muloololio mai mapee̒enta tilumumulo . Botia tio diilalo tilumumulo , bo tio mamuli lumenetai .
66017009	To delomo sua̒li botie palalu o hikimati wau huhaama . Pitu lunggongo boito yito pitu huludu , deu̒ito-yito huhuu-luduwaalo tambati pilo tihuloa̒a lotaabua boito . Wau pitu lunggongo boito olo yito pitu olongia :
66017010	Limo lonto olimongolio malodehu , tuwau donggo hemo malenta wau tuwau poli diipo leidungga mai . Wonu tio demei dungga , tio musi momalenta bo ngopee̒ mola .
66017011	Wau binatangi u muloololio mai mapee̒enta tilumumulo , bo botia diilalo tilumumulo , deu̒ito-yito olongia u owalulio . Tio yito tala tuwau lo opitu olongia boito olo , u botia donggo dulu-dulunga ode obobinasa .
66017012	Tunge mopulu u iloontongamu boito yito mopulu olongia udiipo lolumulo lomalenta . Bo timongolio mawohialio kawasa u momalenta odelo olongia pee̒-pee̒enta wolo binatangi boito ngojamu mola hiheolio .
66017013	Opulu olongia botie ngoa̒amilalo opatuju u tutuuwauwa ; timongolio ngoa̒amilalo mohudu mao̒ olootolo wau okokawasa limongolio to binatangi boito .
66017014	Timongolio mamopaatea moluwali Walao̒ Himba boito . Bo Walao̒ Himba boito wolo tahidudua̒ o-Lio utatapu wau molotolo hilao tamaa tiliya-Ngio wau tilulao-Tio boito mamo poo̒laaheo̒ mongo olongia boito , sababu Tiolo Eeya lou̒ totoonulalo tuani , wau Olongia lou̒ totoonulalo olongia . "
66017015	Malai̒kati boito loloi̒ya olo , " Taluhu u ilootongamu boito , tambati pilo tihuloa̒a lo tasuuntali boito , deu̒ito-yito babaa-ngusawalo , raraa-aayatiyalo , lilii-puwaalo , babaa-hasawaalo .
66017016	Tunge mopulu u iloontongamu wau binatangi boito mamolonuo̒ tasuuntali boito . Timongolio mamo lambata totoonulalo hitua-tuawua u mililikiilio , wau mopolaala olio . Timongolio mamonga tapulio wau mopobinasa olio wolo tulu .
66017017	Sababu Allahu Taa̒ala malo poo̒liyooo̒ hilaa limongolio u moponao̒ lanjana lo Allahu Taa̒ala . Allahu Taa̒ala lohutu olimongolio ngopikiilangi u mohudu okokawasa limongolio to binatangi boito , alihu binatangi boito momalenta tunggula motoduo wolo upilo tahuda lo Allahu Taa̒ala .
66017018	Taabua taa iloontongamu boito yito kota leidaa̒ , u momalenta mongo olongia todunia . "
66018001	Lapatao̒ uito watia loo̒onto mola malai̒kati ngota wewolio lolaahei lonto sologa . Tio okawasa uleidaa̒ , wau baangio lohutu ngoilanggubu dunia lowali lotilango .
66018002	Wolo suala daa̒ tio longiibodu , " Malodehu ! Babel leidaa̒ malodehu ! Botia tio lowali tambati lo lalaa-tiyaalo wau roroo-huwaalo u hileeta . To delomio hitumula totoonulalo bulungi hidala-dalaala unajiisi wau uilonuo̒ tau .
66018003	Sababu totoonulalo bangusa malongilu angguru lonapusu polo hulotolio . Mongo olongia lodunia helohutu huloto wolio , wau tahipo dahangia todunia lowali kaya lo napusuulio udiilalo iloo̒tonga boito . "
66018004	Lapatao̒ watia loo̒dungohe mola suala wewo lonto sologa lotahuda mai , " Luwaloolo , umati-U̒ ! Luwaloolo monto delomio ! Timongoli diila mao̒ podudua̒ duduu-saalio , wau modudua̒ momanta hukuu-manilio !
66018005	Sababu dusalio wonto-wontolo demola hulungo , wau Allahu Taa̒ala mamoe̒ela ololeetio .
66018006	Pohutua mao̒ tio debo odelo tio malo pohutu mai olimongoli ; balasiyalo tio poo̒oluo piu̒wa duo̒lo ngoa̒amila umaa pilohutulio . Tuangilo manggolio wolo minumani u poo̒oluo lebe motoheetao̒ wolo minumani upilo dapatio mao̒ olimongoli .
66018007	Wohiyalo olio polodutolo wau osuusa lohilao u tutuuwauwa daatalio wolo odudaa̒ wau ododaata ngoa̒amilalo u yilohilio ode batangalio lohihilao . Sababu tio wambao̒ laito hemoloi̒ya to batangalio , ' Wau̒ botie olongia taabua tahemo malenta ! Wau̒ diila janda ; wau̒ diila tamoo̒ toduo mai osuusa ! '
66018008	Sababu sua̒li boitolo , yi todelomo dulahio tuwau wambai̒o tio mao̒dungga mai lobaala -- ngongoto , osuusa , wau polobiti . Wau tio mapobuwolio wolo tulu , sababu okawasaalo Eeya Allahu Taa̒ala tamo mutoo̒ olio boito . "
66018009	Mongo olongia lodunia tamodudua̒ todelomo huhuu-tuwaalo hulotolio wau napusu lotaabua boito mahumoyongo wau mohilimutao̒ kota boito wonu bolo timongolio moo̒onto poloo̒ mohubulo mola monto tulu u momobu olio .
66018010	Timongolio matimihula monto molamingo sababu timongolio moohe otuhata lopolo dutololio . Timongolio mamoloi̒ya , " Aduu , malo odie topotalalio kota umasa-masahulu botie -- kota Babel u molotolo ! To delomo ngojamu wambao̒ hukuumanimu mapilonao̒ ! "
66018011	Mongo daahangi todunia olo humoyongo wau motilimi sababu taabua boito , sababu diaaluo penu boli ngotaa mao̒ poli tamotali babaa-langiyalo hepo daahangi limongolio .
66018012	Diaaluo tamotali hulawa , talaa̒ , poliyoto wau mutiara limongolio ; wau olo kaingi lenani , kaingi lailoumu , sutera , kaaini meela mohulango : totoonulalo ayu hidala-dalaala udiila laito odungga , babaa-langiyalo monto tua̒langa wau monto ayu u himahalea monto tombaha , wate , wau puaalamu ;
66018013	alipo ayu moolingo , ramba-ramba , alama u boboolo moonu , damahu u moonu boolio , wau alama ; angguru wau yinulo , labu wau pale , sapi wau himba , wadala wau kaleta , mongo wato , tumbao̒ nyawa lomanusia olo .
66018014	Mongo dahangi loloi̒ya mao̒ ode taabua boito , " Ngoa̒amila u otohilaa milikiyomu madiduluo mao̒ , wau totoonulalo ododaata ngoa̒amilalo uwolemu wau totoonulalo u mopiohu olemu mailooli . Diilalo odunggamu ! "
66018015	Mongo daahangi tamalowali kaya sababu helo daahangi tokota boito matimihulo monto molamingo , sababu timongolio moohe otuhata lo polo dutololio . Timongolio mahumoyongo wau motilimi ,
66018016	lapatao̒ moloi̒ya , " Aduu , malo odie topotalalio kota umasa-masahulu botie ! Biasaalio tio kakaingi lolenani , kaingi lailoumu wau kaingi meela mohulango ; biasaalio tio polupolu wolo pake hulawa , poliyoto wau mutiara .
66018017	Bo todelomo ngojamu wambao̒ , tio mai̒loolia lo totoonulalo okokayalio boito ! " Ngoa̒amila nakoda , panumba , wau taulo kaapali , wau ngoa̒amila taa u popehulio todeheto , tilimihula lonto molamingo .
66018018	Wau hiwatia̒ tou̒ timongolio loo̒onto mota poloo̒ lohubulai lonto tulu ulomobu kota boito . Timongolio longiibodu , " Diila pee̒enta mao̒ woluo kota wewo debo odelo kota leidaa̒ botie ! "
66018019	Yi timongolio lomuyuhude peaahuo̒ to lunggongi mongolio odelo tuoto lotilimi , tulusi hilumoyongo wau wuwa-wuwaatio̒ , " Aduu , malo odie topotalalio kota leidaa̒ botie ! Okokayalio malohutu ngoa̒amila taa o kakaa-paliyaalo todeheto lowali kaya ! Bo todelomo ngojamu wambao̒ , tio mai̒loolia lou̒ totoonulalo mao̒ ! "
66018020	Wuu sologa , poti wengahulo mola to oa̒antulu lokota boito ! Wuu umati lo Allahu Taa̒ala , mongo rasulu , mongo nabi , poti wengahulo mola ! Sababu Allahu Taa̒ala malo hukuumani mai olio odelo toli tou̒ wolo umaa pilohutulio limongoli !
66018021	Lapatao̒ uito , malai̒kati ngota tamolotolo boli buheli daa̒ lomintaa̒ botu tuwau -- debo odelo udaa̒ lobotu hihilinga ulei̒daa̒ -- tulusi pilomahulio mola ode delomo deheto wau loloi̒ya , " Odieelo mola pohuliilio kota lo Babel umasa-masahulu boito mapo mahulolio lou̒ moo̒ohuu̒ tilinggula diilalo odungga .
66018022	Tingohu muusiki monto tamooitohe kocapi , monto bibii-duwaniyalo , monto tamoo-hiipawa tulali monto tamoo-hiipawa torompeti , diilalo odungohe monto olemu ! Diilalo odungga olo penu boli ngotaa mao̒ taa̒ahali mokalaja teto , wau tingohu botu pohilinga olo diilalo odungohe .
66018023	Tau diilalo moo̒onto olo tilango tohe monto olemu ; wau diilalo odungohe olo olaame potihunggu lonika teto . Mongo daahangimu yito tau-tauwalo talaba-labaalo tahimulowa lo ulipu todunia , wau wolo ii̒i-limiyalo sihirimu yio̒ helo himbulo ngoa̒amilalo bangusa todunia ! "
66018024	Babel hilukuumani-Lio sababu todelomo kota boito mai̒lo dungga duhu lomongo nabi , duhu umati lo Allahu Taa̒ala -- limbui̒o mao̒ duhu lo ngoa̒amila taa u mapilatelio yila-yilateelo mao̒ totudu lodunia .
66019001	Lapatao̒ uito watia loo̒dungohe hitua-tuawua debo odelo suala bubuu-lontunga lotaa dadaata lonto sologa tahemo ngibo-ngiibodu , " Pujiaalo Allahu Taa̒ala ! Allahu Taa̒alanto yito Allahu Taa̒ala tamo poa̒ahu ; Tio Allahu Taa̒ala tau̒daa̒ wau okawasa !
66019002	Pomuto-I̒o aadili wau molinepo ! Tio malo podehu mai hukuumani to tasuuntali daa̒ , tamoruusa dunia wolo polo hulotolio . Allahu Taa̒ala malo hukuumani mai tasuuntali boito , sababu tio lomate yila-yilateelo mao̒ mongo wato lo Allahu Taa̒ala . "
66019003	Lapatao̒ suala lotaa dadaata boito luli longiibode , " Pujiaalo Allahu Taa̒ala ! Poloo̒ lotulu u momobu kota leidaa̒ boito mamo hubulo diila ohuhe-huheliilio ! "
66019004	Yi odulo pulaa pato tau̒wa boito wau opaato mahaluku u hipalita totambati huhuloa̒ li olongia boito leidambao̒lo mola wau lolubo Allahu Taa̒ala tahulo-huloa̒a toitaato tambati huhuloa̒ li olongia . Timongolio loloi̒ya , " Amin ! Pujiaalo Allahu Taa̒ala ! "
66019005	Lapatao̒ dungo-dungohei lonto tambati huhuloa̒ li olongia boito suala u loloi̒ya , " Pujiaalo Allahu Taa̒ala , wuu ngoa̒amila wato lo Allahu Taa̒ala , wau ngoa̒amila tau -- udaa̒ wau kikiio̒ -- tamolubo Allahu Taa̒ala ! "
66019006	Lapatao̒ uito watia loo̒dungohe hitua-tuawua debo odelo suala ngopoa̒mbua lotaa dadaata daa̒ ; tingohio debo odelo buo̒lo u hulo-hulopai̒o wau debo odelo bulonggodu u bubuu-lontunga . Watia loo̒dungohe olimongolio loloi̒ya , " Pujiaalo Allahu Taa̒ala ! Sababu Eeya , Allahu Taa̒alanto Taa Laba-labaalo kawasa boito masaatia hemo malenta !
66019007	Duloolo ito motisangi wau motiwengahu ; duloolo ito momuji odudaa̒-Lio ! Sababu malei dungga dulahu ponikaalo umodihu garai Walao̒ Himba boito , wau bulentiti-Lio malo tidapato tonika-Lio .
66019008	Pakeyangi lenani u hei̒nta-intaawa mailohi olio u pomake . " ( Pakeyangi lenani boito yito totoonulalo huhutu mopiohe u pilohutu umati lo Allahu Taa̒ala . )
66019009	Lapatao̒ malai̒kati boito loloi̒ya mai olaatia , " Tulade mao̒ utie : ' Potisanangilo tutu taa tiloduo ode potihunggu lonika Walao̒ Himba boito . ' " Lapatao̒ malai̒kati boito luli loduhengai , " Uti-utieelo habari u otutu lonto Allahu Taa̒ala . "
66019010	Watia leidambao̒lo mola totalu lo malai̒kati boito wau ohilaa molubo olio , bo tio loloi̒ya mai olaatia , " Diila ! Diila polubo olau̒ , tubowalo Allahu Taa̒ala sababu wau̒ olo wato tutuuwauwa debo odelo yio̒ wau debo odelo ngoa̒amila wutatumu tadihu-dihu tio̒otutua to ososakusi li Isa ! " Sababu ososakusi li Isa boitolo u loi̒lihami mai totau-tauwalo tahipo nubuwatia .
66019011	Lapatao̒ watia loo̒onto mola sologa lohuo̒ , tulusi oo̒onto mai wadala hula tuwau . Joki-Lio tai̒lunte Sangi Tatapu wau Molotolo Hilao wau Sangi Otutu . Tio aadili todelomo mopodehu hukuumani wau todelomo popaatea u pilohutu-Lio .
66019012	Mato-Lio debo odelo lei̒to tulu wau tolunggo-Ngio Tio pakepake makuta dadaata . To batanga-Lio tulatulade tanggulo tuwau ; wau bo Tio lohihilao tamotota tanggulo boito .
66019013	Jumba u pilomake-Lio mailomu todelomo duhu . Wau Tio ilunte " Tahuda lo Allahu Taa̒ala " .
66019014	Suludadu popaatea losologa hidudua̒ o-Lio wolo hitae̒ya towadala hula , wau hipakea lenani , u moputio̒ belesi .
66019015	Lonto ngango-Lio yilumualai wamilo tuwau u molalito wau wolo wamilo boito Tio mamo olaaheo̒ babaa-ngusawalo , wau Tio mamo malenta olimongolio wolo tunggudu wate . Tio mamo mitode angguru to pakaakasi hepo mitodelo angguru muluka lo Allahu Taa̒ala Taa Laba-labaalo kawasa .
66019016	Tojumba-Lio wau to bungolopa-Lio tulatulade tanggulo utie , " Olongia totoonulalo olongia , wau Eeya totoonulalo tuani . "
66019017	Lapatao̒ watia loo̒onto mola malai̒kati ngota tihutihulo toitaato mato lodulahu . Wolo suala daa̒ tio longiibodu ode ngoa̒amila bulungi u hitombota todulente . " Duloolo motia̒mbu u modumango ode potihunggu daa̒ u pilopo lamahu lo Allahu Taa̒ala !
66019018	Duloolo molamela tapu lomongo olongia , tapu lomongo eyaanggu , wau tapu lo paapahaa-lawaniyalo ; duloolo ito molamelo mongo joki lowadala wolo wawaa-dalaalio wau tapu ngoilanggubu umati lomanusia , udaa̒ wau kikiio̒ , wato boli tau lolopato ! "
66019019	Lapatao̒ watia loo̒onto binatangi boito , wau mongo olongia lodunia wolo diti lo popaatea limongolio , lotia̒mbu u mopaatea moluwali o-Lio u tae̒tae̒ towadala hula boito wau diti lo popaatea-Lio .
66019020	Yi binatangi boito ilowau̒pa pee̒-pee̒enta wolo nabi paluti tamalohutu momoo̒o-linggolabeyalo totalu lo binatangi boito . ( Wolo momoo̒o-linggolabeyalo boitolo binatangi boito helo himbulo totau-tauwalo tao̒tuoto binatangi boito , wau tahi polubowa bui̒ lo binatangi boito . ) Tulusi binatangi boito wau nabi paluti boito pilomahulo hitumula ode delomo auhu tulu ulei̒-lei̒ta wolo walirangi .
66019021	Wau diti lopopaatea limongolio hepilate yila-yilateelo mao̒ wolo wamilo u yilumualai lonto ngango joki lowadala hula boito . Yi bubuu-lungiyala olo matilu mombotai yilonga wolo mangowalio tapu limongolio tahe pilate yila-yilateelo mao̒ boito .
66020001	Lapatao̒ uito watia loo̒onto mola malai̒kati ngota lolaahei lonto sologa . To uluu̒lio tio dihudihu uu̒nti pangato lomautu wau pomungu tuwau uleidaa̒ .
66020002	Tulusi tio loheu̒pa naha boito , tulidee panggola , -- deu̒ito-yito Ibilisi meaalo Rohu Moleeta boito -- wau lomungu mao̒ ngolihu lotaunu mola hiheolio .
66020003	Lapatao̒ malai̒kati boito lopomahula mola naha boito ode delomo pangato lomautu , tulusi longunti pangato boito wau silehelilio , alihu naha boito diilalo mowali mohimbulo to babaa-ngusawalo tou̒ diipo maasa ngolihu lotaunu mola boito mopulito . Lapatao̒ uito tio musi huliaalo towakutu ungopee̒ mola .
66020004	Lapatao̒ watia loo̒onto mola totoonulalo tambati huhuloa̒ li olongia , wau tau-tauwalo tahihuloa̒a totambati huhuloa̒ li olongia boito yilohia kawasa u mopodehu hukuumani . Watia loo̒onto mola olo jiwa lotau-tauwalo tamaa hetimade lunggongio sababu timongolio helongohi sakusi pasali li Isa , wau helo pololadu tahuli lonto Allahu Taa̒ala . Tau-tauwala boito diila hipolubowa binatangi meaalo bui̒lio . Timongolio olo diila pee̒enta mao̒ lololimo tuoto lo binatangi boito tobaya meaalo to uluu̒ limongolio . Yi timongolio muli tumumulai wau momalenta odelo olongia pee̒-pee̒enta woli Isa ngotilonggadu ngolihu lotaunu mola hiheolio .
66020005	Uti-utieelo bohulo tahapu tau-tauwalo mate muli bongulo-Lio mai . ( Bo tau-tauwalo mopoowate wewolio diilalo potumulo-Lio mai ngotilonggadu wakutu ngolihu lotaunu mola boito . )
66020006	Potisanangilo tutu tau-tauwalo tamodudua̒ muli bongulo-Lio mai tobohulo tahapu boito . Timongolio paatuti mowali miliki lo Allahu Taa̒ala . Opopate u oluolio diila okawasa toli mongolio . Timongolio mamowali mongo iimamu lo Allahu Taa̒ala mongo iimamu li Almasi ; wau timongolio mamo malenta pee̒-pee̒enta wo-Lio ngolihu lotaunu mola hiheolio .
66020007	Lapatao̒ mopulito ngolihu lotaunu mola boito , Ibilisi malopato-Lio monto tutupalio ,
66020008	wau tio mamonao̒ mongaakali babaa-ngusawalo taloo̒-loo̒po to ngoilanggubu dunia , deu̒ito-yito Gog wau Magog . Ibilisi mongambu olimongolio u mopaatea , tuwaulio lojumulaa udadaata tutu , debo odelo daata lohungayo todeheto .
66020009	Yi timongolio olo moti pulepelo mola ode ngoilanggubu dunia , tulusi momala pilo tikemawa umati lo Allahu Taa̒ala wau kota upilonu lo Allahu Taa̒ala . Bo tulu motuhutai monto hulungo wau mopobinasa olimongolio .
66020010	Lapatao̒ Ibilisi u mohimbulo olimongolio boito , pomahulo-Lio ode delomo auhu tulu wau walirangi . Teteetolo tambatilio lo binatangi wau nabi paluti boito pomahulolo meimulo . Timongolio masikisaa-Lio hui wau dulahu u ohiheo-hiheolo mao̒ .
66020011	Lapatao̒ uito watia loo̒onto mola tambati huhuloa̒ li olongia moputio̒ tuwau uleidaa̒ wau Tio tahulo-huloa̒a toitaatio . Hulungo wau dunia yilooli lonto talu-Lio , tilinggula diilalo iloontonga .
66020012	Wau watia loo̒onto tau-tauwalo yilate , kikiio̒ , udaa̒ , hitihula totalu lotambati huhuloa̒ li olongia boito . Yi bubuu-kuwaalo olo hiluo̒lio . Tulusi buku tuwau u wewo hiluo̒lio mola , deu̒ito-yito Buku lo Taa Tumutumulo . Lapatao̒ hukuumani pilopodehu-Lio totaa yilate , lobaalia wolo huhutu limongolio lodudua̒ u tulatulade todelomo bubuu-kuwaalo boito .
66020013	Lapatao̒ deheto lohudu mao̒ tau-tauwalo tailate tawoluo to delomio . Mautu wau Aalamu lomautu olo lohudu mao̒ tau-tauwalo tailate tawoluo to olio . Wau tau-tauwalo tailate boito ngoa̒amilalo dilehua hukuumani lobaalia wolo huhutu limongolio .
66020014	Lapatao̒ Mautu wau Aalamu lo Mautu pilomahulo ode delomo auhu lotulu . ( Auhu lotulu botie yito opopate tahapu oluolio ) .
66020015	Tau-tauwalo tadiila hitulade tanggulio todelomo Buku lo Taa Tumutumulo , pilomahulo ode delomo auhu lotulu .
66021001	Lapatao̒ watia loo̒onto mola hulungo u bohu wau dunia u bohu . Hulungo bohulio wau dunia bohulio olo yilooli , wau deheto olo yilooli .
66021002	Yi watia loo̒onto mola kota mantali boito , deu̒ito-yito Yerusalemu u bohu , lolaahei lonto sologa lonto Allahu Taa̒ala . Kota boito mapilo dapato debo odelo ngotaalio li bulentiti taabua diladai u modunggaya wolo bulentiti talolai̒ .
66021003	Lapatao̒ watia loo̒dungohe suala lonto tambati huhuloa̒ li olongia boito longiibode wolo loo̒ohuu̒ , " Botia tambati biluloa̒ lo Allahu Taa̒ala yito pee̒-pee̒enta wolo manusia ! Tio matumumulo woli mongolio wau timongolio mamowali umati-Lio . Allahu Taa̒ala lohihilao mawoluo mai woli mongolio wau mowali Allahu Taa̒ala limongolio .
66021004	Tio mamomaide ngoa̒amilalo ponu monto mato limongolio . Opopate madiduu̒ ; osuukali , hiyongo , meaalo penu boli moo̒laasa ngongoto olo madiduu̒ . Susuu-aliyaalo udeedelo mailooli . "
66021005	Lapatao̒ Tio tahulo-huloa̒a toitaato tambati huhuloa̒ li olongia boito lotahuda , " Botia Wau̒ mamohutu ngoa̒amilalo bohu ! " Tio lotahuda olo olaatia , " Tuladelo utie , sababu tataa-heyaalo botie otutu wau mowali palacayalo . "
66021006	Lapatao̒ Tio lotahuda mai , " Mailapato ! Wau̒lo tabohulio wau tapulitio ; Wau̒lo Eeya monto Bohulio demola Pulitio . Timii̒du taa u mototoa̒ngo , mapelumo-U̒ wolo beebasi monto butu lotaluhu u mongohi tutumulo .
66021007	Tau-tauwalo taloo̒haama mamololimo susuu-aliyaalo boito monto ola-U̒ . Wau̒ mamowali Allahu Taa̒alaalio , wau tio mowali walau̒u-U̒ .
66021008	Bo taa mooheya , tamoo-hiyanatia , taa moruusa , tamoomatea mate-mateelo mao̒ , taa huloto , taa u momeke ii̒i-limiyalo gaibu tamoo-lubowa balaahala , wau ngoa̒amila tamoo-himbuloa , mapomahulo ode delomo auhu lotulu wau walirangi uhinta-hintalabu , deu̒ito-yito opopate tahapu oluolio . "
66021009	Ngota towolota opitu lo malai̒kati boito tamaa lodihu motii̒du tataa-pahulaalo u polupolu wolo opitu baala pulitio boito lonao̒ mai ode laatia wau loloi̒ya , " Dulo ! Wau̒ mamopo bilohei olemu Bulentiti , deu̒ito-yito dile taabua lo Walao̒ Himba . "
66021010	Yi Rohullah longawasa mai olaatia wau malai̒kati boito lodelo mola olaatia ode balitutuo̒ hui̒du u molanggato daa̒ . Tio lopobilohe olaatia Yerusalemu , kota mantali boito , kota boito lotuhutai lonto sologa , lonto Allahu Taa̒ala ,
66021011	wolo tinelo wau odudaa̒ lo Allahu Taa̒ala . Kota boito molilingga debo odelo botu poliyoto , debo odelo botu baiduri ponda u moolango debo odelo kristali .
66021012	Dingingo meeseli topalitio molanggato wau udaa̒ , wolo mopulaa duluo huhebu hulubangilio , wau dilaaha lo malai̒kati mopulaa duluo . To motii̒du hulubangi boito hitulade tanggulo lou̒ mopulaa duluo suku bangusa lo Isirai̒lu .
66021013	Mohelu totolu huhebu hulubangi u talutalu ode timii̒du mantahu : totolu to ambahu tiimuru , totolu to ambahu huliaalio , totolu to ambahu tilayo , wau totolu to ambahu otolopa .
66021014	Dingingo meseli lokota boito bilongulio toitaato mopulaa duluo lobotu pundasi . To boboo-tuwaalo pundasi boito hitulade tanggulo lo opulaa duluo rasulu lo Walao̒ Himba boito .
66021015	Malai̒kati talo bisala wolaatia boito o tunggudu poluu̒du lonto hulawa , u molou̒du kota boito , motii̒du huhebu lo hulubangilio , wau dingingo meeseliilio .
66021016	Kota boito modeliilio otutulio wopato -- hayai̒o tutuuwauwa wolo tanggalio . Yi malai̒kati boito loluu̒deo̒ kota boito wolo tunggudu poluu̒dio ; lopatatao̒ hayai̒o dulo lihu wopato hetuto kilo ; tanggalo wau langgatio tutuuwauwa wolo hayai̒o .
66021017	Tou̒ malai̒kati boito loluu̒deo̒ dingingo meeseliilio lopatatao̒ langgato dingingo meeseli boito wolomo pulu lomeeteri . Tuuu̒du u pilomake lo malai̒kati boito yito tuuu̒du uhepomake lomanusia .
66021018	Dingingo meeseli lokota boito pilohutulio lonto botu baiduri ponda , hiambola kotalio lohihilao lonto hulawa tutu , moolango debo odelo winggilua .
66021019	Boboo-tuwaalo pundasi lokota boito diladai wolo totoonulalo botu poliyoto hidala-dalaala . Botu lopundasi u bohulio pilohutu lonto botu baiduri ponda , u oluolio lonto botu poliyoto hamahama moidu , otolulio lonto botu poliyoto lakulio moidu , opatio lonto botu poliyoto moi̒du ohalaga daa̒ ,
66021020	olimolio lonto botu baiduri sepa , olomio lonto botu poliyoto meela , opitulio lonto botu poliyoto molalahu hulawa , owalulio lonto botu poliyoto moidu monto wahue̒ntea , otiolio lonto botu poliyoto molalahu u ohalaga daa̒ , opululio lonto botu poliyoto krisopras , opulaa tuwaulio botu poliyoto lajuard , wau opulaa duluolio lonto botu poliyoto lailowumu .
66021021	Opulaa duluo lohuhebu hulubangilio tilitangoa lou̒ mopulaa duluo mutiara , timii̒du huhebu pilohutu lonto mutiara ngobotu . Dalalo tokota boito pilohutu lonto hulawa tutu , moolango debo odelo winggilua u molilingga .
66021022	Watia diila loo̒onto Bele lo Allahu Taa̒ala todelomo kota boito , sababu Bele lo Allahu Taa̒alaalio yito Eeya lohihilao , Allahu Taa̒ala Taa Laba-labaalo kawasa , wau Walao̒ Himba boito .
66021023	Kota boito diila palalu otinela mato lodulahu meaalo hulalo , sababu odudaa̒ lo Allahu Taa̒ala molinela olio , wau Walao̒ Himba boito yito tohelio .
66021024	Babaa-ngusawalo todunia mamonao̒ todelomo tinelio , wau mongo olongia olo mamodelo okokaya limongolio ode delomo kota boito .
66021025	Huhuu-hebuwaalo lokota boito mamohuo̒ ngotupa lodulahu ; diila taheeu̒talio sababu diaaluo hui teto .
66021026	Odudaa̒ wau okokaya lo babaa-ngusawalo madeloolio ode delomo kota boito .
66021027	Bo taa umohutu susuu-aliyaalo umoo̒ lonuo̒ , meaalo taa u mohimbulo -- limbui̒o mao̒ penu boli wolo unajisi wambai̒o , sama-samaata diila tatumuwota ode delomio . Tamaa tumuwotao̒ bo taa u tanggulio tulatulade todelomo Buku Taa Tumutumulo , buku lo Walao̒ Himba boito .
66022001	Malai̒kati boito olo lopo bilohei olaatia dutula u taluhio mongohi tutumulo . Dutula boito hei̒nta-intaawa debo odelo Kristali , wau tolo-tolohei lonto tambati huhuloa̒ lo Allahu Taa̒ala wau Walao̒ Himba boito ,
66022002	tohuungo dalalo tokota boito . Tobiihu dutula boito , tomohu-mohualialio woluo bungo lo ayu pobutua lo tutumulo , u hemomungo poo̒opulaa duluo ngotaunu , deu̒ito-yito pee̒enta ngohula . Duungio hepomake u mopoo̒luli babaa-ngusawalo .
66022003	Todelomo kota boito diaaluo penu boli tuwau mao̒ u ilotuhata laa̒nati lo Allahu Taa̒ala . Tambati huhuloa̒ lo Allahu Taa̒ala wau Walao̒ Himba boito maa odungga todelomo kota boito . Mongo wato-Lio mataa̒aluku wau mohulumati to o-Lio ,
66022004	wau moo̒onto baya-Lio . Tanggu-Lio matuladulo tobaya limongolio .
66022005	Timongolio diila tamomalalu tohe meaalo tinelo dulahu , sababu hui madiduu̒ , wau Eeya Allahu Taa̒ala lohihilao mamolinela olimongolio . Yi timongolio mamo malenta odelo olongia u ohiheo-hiheolo mao̒ .
66022006	Lapatao̒ malai̒kati boito loloi̒ya mai olaatia , " Loi̒ya botie otutu wau mowali palacayalo . Eeya Allahu Taa̒ala talongohi mai Rohu-Lio tomongo nabi , malo ngutolia malai̒kati-Lio u mopo biloheo̒ tomongo wato-Lio wolo umusi hua̒a motoduo mai . "
66022007	" Poo̒tuota mao̒ utie ! " tahuda li Isa , " Wau̒ mahua̒a meidungga mai . Potisanangilo tutu tamodungohe loloo-iyaalo lo nubuwati todelomo buku botie ! "
66022008	Watia , Yahya , maloo̒ dungohe wau loo̒onto ngoa̒amilalo botie . Lapatao̒ watia yilapato lodungohe wau loo̒onto olio watia leidambao̒lo mola totalu lo malai̒kati tamalo pobilohei olaatia ngoa̒amilalo boito , wau watia ohilaa molubo olio ,
66022009	bo tio loloi̒ya mai olaatia , " Diila ! Diila polubo olaatia . Tubowalo Allahu Taa̒ala ! Sababu watia olo wato debo odelo yio̒ , wau debo odelo mongo wutatumu mongo nabi wau ngoa̒amila taa u modungohe tataa-huliyaalo todelomo buku botie ! "
66022010	Lapatao̒ tio luli loloi̒ya , " Diila mao̒ depuhe loloo-iyaalo lo nubuwati todelomo buku botie , sababu malembidei wakutuulio , ngoa̒amilalo botie mamotoduo .
66022011	Taa u moleeto , huliaalo mao̒ tulusi hemohutu u moleeto ; taa u najisi , huliaalo mao̒ moponajisi batangalio ; taa u modudua̒ otohilaa lo Allahu Taa̒ala huliaalo mao̒ modudua̒ tulusi otohilaa lo Allahu Taa̒ala , wau taa utumu-tumulo tolomodu duo̒lo Allahu Taa̒ala , huliaalo mao̒ tulusi tumutumulo tolomodu duo̒lo Allahu Taa̒ala "
66022012	" Poo̒tuota mao̒ utie ! " tahuda li Isa , " Diilalo mohiheo Wau̒ mamei dungga lou̒ modelo wuupa u motuli motii̒du taa modudua̒ wolo umaa pilohutulio .
66022013	Wau̒lo tabohulio wau tapulitio ; Wau̒lo Eeya monto Bohulio demola Pulitio . "
66022014	Potisanangilo tutu taa u momoboa̒ jumbalio tunggula belesi alihu timongolio ohaku molamelo hungo lo ayu potumulo wau tumuwoto ode delomo kota boito moli huhebu hulubangilio .
66022015	Bo tau-tauwalo tahi pohutua susuu-aliyaalo u hina , tahi pomakea ii̒i-limiyaalo gaibu , wau tau-tauwalo tahi pohutua huhuu-hutuwaalo u huloto , tamoomatea mate-mateelo mao̒ , tahi polubowa balaahala , wau tau-tauwalo tahi pohimbuloa , mopio wolo loi̒ya meaalo wolo huhutu , ngoa̒amila tau boito tambatilio to bulemengo kota boito .
66022016	" Wau̒ , Isa , malo ngutolia malai̒kati-U̒ ode limongoli alihu tio mopoo̒taa susuu-aliyaalo botie u polohuna daa̒ ode jajaa-maa̒alo . Wau̒ botie wali mai lei Dauda ; Wau̒lo poliyama tiimuru u mobaango boito . "
66022017	Rohullah wau Bulentiti Taabua lotahuda mai , " Duloolo ! " Timii̒du taa u modungohe utie musi olo moloi̒ya , " Duloolo ! " Tatoonu tamo totoa̒ngo , mamusi tio monao̒ mai ! Wau tatoonu tai̒lo hilao , mamusi mohama taluhu u mongohi tutumulo boito wolo beebasi .
66022018	Ode timii̒du taa u modungoheo̒ loloo-iyaala lo nubuwati todelomo buku botie , watia , Yahya u mopoe̒elai utie : wonu tau moduhengao̒ hitua-tuawua to loloo-iyaala lo nubuwati botie , yi Allahu Taa̒ala mamo duhengai hukuumani ode tau boito wolo babaa-lawaalo upilo bayahei todelomo buku botie .
66022019	Wau wonu taa mopo kulangi mao̒ hitua-tuawua monto loloo-iyaala lo nubuwati botie , yi Allahu Taa̒ala olo mamopo kulangi tayadio upilo bayahei todelomo buku botie -- deu̒ito-yito tayade monto bungo lo ayu tutumulo wau monto kota mantali boito .
66022020	Tio talopo tunggulo ngoa̒amila habari botie lotahuda mai , " Otutu , Wau̒ mahua̒a meidungga mai ! " Amin ! Podunggalo mai , oo Eeya Isa !
66022021	Pohileaala dua̒ Eeya Isa mongohi balakati-Lio ode ngoa̒amila umati lo Allahu Taa̒ala !

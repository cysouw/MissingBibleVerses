# language_name:        Gitonga
# closest ISO 639-3:    toh
# ISO_15924:            Latn
# year_short:           1996
# year_long:            
# vernacular_title:     
# english_title:        The New Testament in Gitonga
# URL:                  http://bible.is/TOHSBM/Matt/1/D
# copyright_short:      © Subcontinental Bible Ministry 1996<br>© Sociedade Biblica de Mocambique 1996
# copyright_long:       Author: American Bible Society<br>Publisher: American Bible society<br>Year: 1905<br>Possible copyright status: NOT_IN_COPYRIGHT<br>Digitizing sponsor: Google<br>Book from the collections of: University of Michigan<br>Collection: americana
# notes:                
40001001	Longoloko nya lihundzu la Jesu Kristo , gyanana gya Dhavide , gyanana gya Abrahama .
40001002	Abrahama a di velega Isaki ; Isaki a velega Jakobe ; Jakobe a velega Judha ni vandriyaye ;
40001003	Judha a velega , ni Tamari , Faresi ni Zara ; Faresi a velega Esrome ; Esrome a velega Aroni ;
40001004	Aroni a velega Aminadhabhi ; Aminadhabhi a velega Nasoni ; Nasoni a velega Salmoni ;
40001005	Salmoni a velega , ni Rahabhe , Bhowazi , Bhowazi a velega , ni Rute , Obhedhe ; Obhedhe a velega Jese ;
40001006	Jese a velega mufumeli Dhavide . Dhavide a velega , ni ngadza Uriya , Salomoni ;
40001007	Salomoni a velega Rohobhoamu , Rohobhoamu a velega Abhiya ; Abhiya a velega Asa ;
40001008	Asa a velega Josafati ; Josafati a velega Jorami ; Jorami a velega Oziya ;
40001009	Oziya a velega Jotamu ; Jotamu a velega Akhazi ; Akhazi a velega Hezekhiya ;
40001010	Hezekhiya a velega Manase ; Manase a velega Amoni ; Amoni a velega Josiya ;
40001011	Josiya a velega Jekoniya ni vandriyaye , gikhati va nga vbagedwago va gu yiswa Bhabhiloniya .
40001012	Na va wide khu Bhabhiloniya , Jekoniya a di velega Salatiyeli ; Salatiyeli a velega Zorobhabheli ;
40001013	Zorobhabheli a velega Abhiyude ; Abhiyude a velega Eliyakhime ; Eliyakhime a velega Azore ;
40001014	Azore a velega Sadoke ; Sadoke a velega Akhime ; Akhime a velega Eliyude ;
40001015	Eliyude a velega Eliyazare ; Eliyazare a velega Mathane ; Mathane a velega Jakobe ;
40001016	Jakobe a velega Josefe , mwama wa Mariya , a gu uye a nga velega Jesu , a ranwago Kristo .
40001017	Khu kharato , mimela yatshavbo , gukhugela Abrahama kala Dhavide , likhumi na mina . Gukhugela Dhavide kala guvbagedwa gwawe va gu yiswa Bhabhiloniya , likhumi na mina . Gukhugela guvbagedwa gwawe kala Kristo , likhumi na mina .
40001018	Guvelegwa ga Jesu Kristo gu di girega kharati : Mariya mayi waye , a nga bani a tumbisidwe khu Josefe , a di khura mimba khu tshivba nya Liphuvbo nya gu Age , nasi tshangani ni mwama waye , Josefe .
40001019	Josefe , a nga bani ari muthu nya ndruda , kha nga vbweta gu mu thela dzitshoni ; a di vbweta gu mu hula khu gisihaledza .
40001020	Na nga gu vinga mano yakone , a di tumbulugedwa khu ngilozi ya Pfhumu khu ndroroni , yita khiyo : Josefe , mwamana wa Dhavide , u nga kanakani gu hakha Mariya , ngadzago , kholu mimba a gu nayo khya Liphuvbo nya gu Age .
40001021	Uye a na velega gyanana nya gikhwathana u na gi thangisago lina la Jesu , kholu gi na vbanyisa vathu mu sighohoni sawe .
40001022	Satshavbo sesi si giregide , gasi gu landrisa iso si nga ganedwago khu Pfhumu , si gu tiviswa khu muphrofeti , khuye :
40001023	Dzitini nya gukhenu gyagadzyana nya mbiri gi na khura mimba , gi velega gyanana nya gikhwathana gi na ranwago pwani khigyo Emanuweli ( gu tshamusago , pwani : Nungungulu womo vbakari gwathu . )
40001024	Na khendzugide khu ligovbeni , a di gira kha nga idzo a nga embedwago khidzo khu ngilozi ya Pfhumu a gu hakha mwangadzi waye .
40001025	Nyamba hengela naye lidawu , Mariya a di velega gyanana gyaye nya gikhwathana , igyo Josefe a nga gi thangisago lina la Jesu .
40002001	Na velegidwe Jesu tigoni la Bhetlehema ga Judheya matshiguni ya mufumeli Herodhi , va di vboha Jerusalema vagengeli va nga bani va guta khu khuga-dambo .
40002002	Va di ya wudzisa , khavo : Mufumeli wa Vajudha a ngarigo gu velegwa , a gu manegela hayi ? Hi wonide nyeledzi yaye khuga-dambo , hi dzude gasi guta mu khozela .
40002003	Mufumeli Herodhi , na pwide mahungu maphya yaya , a di thuruga , gumogo ni vathu va Jerusalema gwatshavbo .
40002004	Na tombaniside vakhongolo vatshavbo nya vaphasi nya mhamba ni vahevbudzi nya Nayo , a di va wudzisa , khuye : Khu hayini a na gu velegedwago avbo Kristo ?
40002005	Va di khavo : Khu Bhetlehema ga Judheya , kholu khidzo gu nga lowago khidzo khu muphrofeti , a nga khuye :
40002006	Uwe Bhetlehema , litigo la Judha , khu vbindrwi khu mayigo nya makhongolo ya Judha , kholu muthangeli a na gu thangelago vathu vangu va na Israeli a na duga khu gwago !
40002007	Khavbo avbo , Herodhi a di ranisa khu gisihaledza vathu vale va nya gugengela , a va wudzisela gwadi matshigu muni ma vbindridego hwane nya gu na va tumbulugedwe khu nyeledzi yile .
40002008	A di va rumela Bhetlehema , a va embela , khuye : Indrani muya vbweta guti gwadi gyanana gyogyo . Mwagu gi mana , deluni muta nyi embela , gasi eni neni nyi ya gi khozela .
40002009	Na vbedzide gu ganela mufumeli Herodhi , va di phara ndzila yawe . Khavbo avbo , nyeledzi yile va nga bani va guta nayo khu khuga-dambo yi di wonega mbeli gwawe . Na yi vbohide avbo gi nga bani gi romo gyanana , yi di ema .
40002010	Na va wone nyeledzi yile , va di tala khu gunengela .
40002011	Va di bela nyumbani , va ya wona gyanana ni mayi waye Mariya ; va di khidzima va gi khozela ; va di tula sikhwama sawe , va gi luva khu ndralama , khu libani ni mafura .
40002012	Na va layidwe khu Nungungulu khu ndroro a pwa va nga bweleli ga Herodhi , va di bwelela tigoni gwawe khu yimbe ndzila .
40002013	Na va hongode , ngilozi ya Pfhumu gi di tumbulugela Josefe khu ndroroni , gi mu embela , khiyo : Khuga u dzega gyanana ni mayi waye , u thavela Egipito . Indra khala iyoyo kala nyi gu tivise , kholu Herodhi a na vbweta gyanana , gasi gu gi songa .
40002014	Josefe a di wuga , ni wutshigu wowo , a gu dzega gyanana ni mayi waye a gu hongola Egipito ,
40002015	iyo a nga ya khala kala gufa ga Herodhi . Gutadzisega kharati iso si nga ganedwago khu Pfhumu khu muphrofeti , khuye : Khu Egipito nyi ranide Mwamana wangu .
40002016	Khavbo avbo , Herodhi , na wonide khuye pembidwe khu vagengeli vale a di garadzega ngudzu , a ruma gusongedwa sanana satshavbo nya sikhwathana sa Bhetlehema ni mayigwana yaye yatshavbo , iso si nga bani si si gu vbindrisi myaga mivili , gulandrisa matshigu a nga embedwago khu vagengeli , gikhati a nga va wudzisago .
40002017	Gu di tadzisega , kharati , iso si nga ganedwago khu muphrofeti Jeremiya , khuye :
40002018	Li di pwala lito tigoni ga Rama , lito nya dzihuwa nilo nya gililo : Khu Rakeli a lilago sanana saye ; kha vbweti gu khongotedwa , kholu sanana saye si mwalo gambe , si di bhi !
40002019	Na fude Herodhi , ngilozi ya Pfhumu yi di tumbulugela Josefe khu ndroroni , tigoni ga Egipito , khiyo :
40002020	Khuga u dzega gyanana ni mayi waye , u gu hongola tigoni ga Israeli , kholu va fude avo va nga bani a va gu vbweta gu songa gyanana .
40002021	Josefe a di khuga a gu dzega gyanana ni mayi waye a wuya tigoni ga Israeli .
40002022	Aholu , na pwide nya gupwani khu Arkelawo a nga tshikedzago wulanga wa babe waye kha nga mufumeli wa ya Judheya , a di khala hwanga gu hongola Judheya . Na layidwe khu Nungungulu khu ndroro , a di hongola tigoni ga Galileya .
40002023	Iyo a nga ya khalago dhoropani ga Nazareta . Gu tadzisega , kharati , iso si nga ganedwago khu vaphrofeti , khavo : A na ranwa Munazarenu .
40003001	Khu matshigu yayo , Johane mubhapatisi a di romo mu giwulani a hevbudza , khuye :
40003002	Vbindrugedzani mavbanyelo , kholu Mufumu wa ndzadzini womo vbafuvbi gwanu .
40003003	Khuye oyu a nga mu thula muphrofeti Isaya , gikhati a nga khuye : Lomo lito li huwelelago mu giwulani , khilo : Dongiselani ndzila ya Pfhumu , lulamisani sindzilana saye .
40003004	Guambala gwa Johane gu diri gwa mawoya nya kameli ; libhandri a nga bani a gu hunga mu giwununi gwaye a diri lidowo ; guhodza gwaye a diri dzimbera ni wulombe nya likhabi .
40003005	Va di ya iyo gwaye vathu va Jerusalema , va Judheya gwatshavbo ni va tigoni gwatshavbo ga Jordhani ,
40003006	gasi guya bhapatiswa khuye tsongoni wa Jordhani , na va gu dawulela sighoho sawe .
40003007	Aholu , na wonide nya gukhuye Vasadhusi nya vangi ni Vafarisi va di guta navo gasi guta bhapatiswa , a di va embela , khuye : Enu livelego nya dzinyoga ! Khu mani a nga mi ruma gu thava likhulo litago ?
40003008	Wonegisani mihandro yi yeyedzago guvbindrugedza gwanu .
40003009	Mu nga dzi pembi sanu , khenu : Hi na ni babe Abrahama ! Kholu , nyi ngu mi embelani gukheni , Nungungulu a ngu dzi kodza gu tumbulugisa sanana sa Abrahama khu mu siwindrini momu .
40003010	Ambari ulo , gibhewula gi vegidwe tshinani nya simbo ; watshavbo wu si ningigo mihandro wu na kokwa , wu gu rinywa niloni .
40003011	Eni nya gu mi bhapatisa khu mati , gasi mu vbindrugedze ; aholu uye a tago hwane gwangu a na ni tshivba gu nyi vbindra ; eni nyi mwalo fanelo nya gutshule dzingodzi nya silato saye . Uye a na mi bhapatisa khu Liphuvbo nya gu Age ni nilo .
40003012	A na ni gisalava mandzani gwaye ; a na vbiyela githala gyaye , a vbevbera dzimbewu a thela mu gisangalani , gasi mafisi a na ma vbisa niloni nyamba tshimega .
40003013	Khavbo avbo , khu Galileya Jesu a dita tsongoni wa Jordhani ga Johane gasi guta bhapatiswa khuye .
40003014	Johane a di bomba , khuye : Eni kheni nyi gu ni fanelo nya gubhapatiswe khuwe , ni olu u tago gwangu !
40003015	Aholu Jesu a di mu hakha , khuye : Si dige isoso . Gu vbwetega hi landrise , kharati , nayo watshavbo . Khavbo avbo Johane a di dzumela .
40003016	Jesu na bhapatisidwe , a di duga khu matini . Avbovbo ndzadzi yidi tulega , a wona Liphuvbo la Nungungulu na li gu relela kha nga lituva , li ta mbaka vbatshani gwaye .
40003017	Lito li nga bani a li guta khu ndzadzini li di khilo : Oyu khu Mwamana wangu nya guhaladzege ngudzu , a nengedzisago monyo wangu .
40004001	Khavbo avbo , a di dzegwa khu Liphuvbo , li mu yisa giwulani , iyo a nga ya lingwago khu Sathane .
40004002	A di hala magumi mana matshigu , wutshigu ni mihani . Khavbo avbo , a di pwa ndzala .
40004003	A di vbohedwa khu Sathane , ata khuye : Wa gu bani uri Mwamana wa Nungungulu , ruma siwindri sesi si vbindrugedze si khala guhodza .
40004004	Jesu a di mu hakha , khuye : Gu lovidwe gu pwani : Muthu kha vbanyi khu guhodza basi , aholu , khu mahungo yatshavbo matago khu ga Nungungulu .
40004005	Khavbo avbo , Sathane a di mu dzega a gu hongola naye dhoropani nya gukatege ; na gwede naye gikolitunu nya Nyumba ya Nungungulu ,
40004006	a diya mu embela khuye : Wa gu bani uri Mwamana wa Nungungulu , nga dzi digedza khavba , kholu gu lovidwe pwani : Nungungulu a na ruma sirumwa saye gasi si gu hakhe , gasi usi tshongiswi migondro khu siwindri .
40004007	Jesu a di mu embela khuye : Gu lovidwe gambe pwani : U nga lingi Pfhumu Nungungulu wago !
40004008	Khavbo avbo , Sathane a di mu dzega a gu hongola naye mu gigomoni nya gulapshe ngudzu , avbo a ngaya mu leyedza mifumu yatshavbo nya mafu ni dzithomba dzakone ,
40004009	a gu mu embela khuye : Nyi na gu ninga satshavbo sesi , wa gu khidzima u nyi khozela .
40004010	Khavbo avbo , Jesu a di mu hakha khuye : Suka , Sathane , kholu gu lovidwe , pwani : U na khozela Pfhumu Nungungulu wago ; khuye basi u na gu mu thumelago .
40004011	Khavbo avbo , Sathane a di mu diga a hongola ; dzingilozi dzi dita dzita mu khozela .
40004012	Na pwide nya gupwani Johane khothedwe pasoni , Jesu a di khuga a gu hongola Galileya ;
40004013	a diga , kharati , Nazareta , gasi guya khala Khafarnawume , a gu lidhoropa li manegelago siwoni ga Galileya , litigo la Zabhuloni ni Nafitali .
40004014	Kharato gu di tadzisega magana ya muphrofeti Isaya , nya gukhayo :
40004015	Litigo la Zabhuloni ni litigo la Nafitali , funguni wa tshatugo ga Jordhani , Galileya nya mahedheni .
40004016	Vathu va nga bani va gu vbanyela mu gidemani , va wonide wenengedzo nya khongolo ni avo va nga bani va gu vbanyela mu gusivbalani nya lufu , va tumbulugedwe khu wenengedzo .
40004017	Khavbo avbo , Jesu a di phela gu hevbudza , na gu ganela khuye : Vbindrugedzani mavbanyelo , kholu mufumu wa ndzadzini womo vbafuvbi .
40004018	Na gu gimbila siwoni ga Galileya , a di wona Simoni , a ranwago pwani khu Pedro , ni ndriyaye Andreya , va nga bani va gu thesa dzikhoga , kholu va diri vagogi .
40004019	Jesu a di va embela khuye : Nyi landreni , nyi na mu gira vagogi nya vathu .
40004020	Va di dzegela gu diga dzikhoga , va gu mu landra .
40004021	Na gimbide pfhukanyana , a di wona Jakobe ni ndriyaye Johane , sanana sa Zebhedhewu , va nga bani va andza dzikhoga ngalavani . A di va rana navo .
40004022	Va di dzegela gu tshiya babe wawe ngalavani , va gu mu landra .
40004023	Khavbo avbo , Jesu a di phela gu gimbila tigoni gwatshavbo ga Galileya , na gu hevbudza mu dzinyumbani nya nombelo , gumogo ni gu tivisa Mahungu Yadi nya mufumu , na gu hawulugisa vathu dzingumbe dzawe dzatshavbo , ni madwali .
40004024	Ndruma yaye yi di phalalega ni Siriya gwatshavbo . Va di mu resela vatshavbo avo va nga bani vari ni madwali ni simbe sigaradzo ; avo va nga bani vari ni maphuvbo nya guvivbe , va nya guhandruga ni va nya sitshira , ni sikhurubwa . A di va hawulugisa vatshavbo .
40004025	A di landrisedwa khu mwandra nya vathu , nya gute khu Galileya , khu Dhekapoli , khu Jerusalema , khu Judheya ni tshatugo ga Jordhani .
40005001	Na wonide mwandra , a di gwela mu gigomoni a ya khala . Vapizane vaye va di mu landra .
40005002	Khavbo avbo , a di khusedza lito a gu va hevbudza , khuye :
40005003	Si kategide sisiwana monyoni , kholu khwawe Mufumu wa ndzadzini .
40005004	Va kategide vale va lilago , kholu va na tangadziswa .
40005005	Va kategide va nya gurula , kholu va na hodza thomba nya litigo nya sisambanyo .
40005006	Va kategide vale va gu ni ndzala ni lidora nya ndruda , kholu va na khuriswa .
40005007	Va kategide va nya wuhindzi , kholu va na giredwa wuhindzi .
40005008	Va kategide va nya myonyo nya yadi , kholu va na wona Nungungulu .
40005009	Va kategide vakhongoteli nya vathu , kholu va na ranwa sanana sa Nungungulu .
40005010	Va kategide vale va saniswago khu gu landra ndruda , kholu khwawe mufumu wa ndzadzini .
40005011	Mu kategide , mwa gu vadwa , mu saniswa , mu singedzwa guvivba gwatshavbo khu kota yangu .
40005012	Nengelani mu ghiya , kholu tshatshazelo wanu wu na bani wuri wukhongolo ndzadzini . Khidzo kharati va nga sanisago khidzo vaprofeti va gale .
40005013	Enu mu munyu nya litigo ! Aholu munyu wa gu phusa , wu na lungwa khu ginani ? Kha wu nga gu phasa gilo ; wa gu vbaladzwa , wu gandredzedwa khu vathu .
40005014	Enu mu wenengedzo nya litigo ! Kha li kodzegi gu tshirwa lidhoropa li vbahidwego mu gigomoni .
40005015	Kha yi rotwhi kandriya yi fenengedzwa khu gitundru , aholu ya gu vegwa avbo yi dzi kodzago gu wenengedza khavbo vatshavbo va guromo nyumbani .
40005016	Khu kharato wu na dzure mwenge wanu mahoni nya vathu , gasi , va wone mithumo yanu nya yadi , va dhumise Babe wanu a guromo ndzadzini .
40005017	Mu nga pimisi nya gukhenu nyi tede guta tshipisa Nayo wa Mosi , mwendro sihevbudzo sa vaprofeti : Khandriso nyi nga si tela ; aholu , nyi tede guta tadzisa .
40005018	Kholu , khu lisine nyi ngu mu embelani , kheni : kala yi gu vbindra ndzadzi ni mafu , gimwalo ni gimwegyo gi na gu duswago Nayoni nyamba girega .
40005019	Khu kharato , uye a na gu kanyisago siguruvedzo sesi nya sidugwana , a kutsedzela vakwawe gu gira navo nga uye , a na bani ari dugwana mufumuni wa ndzadzini . Aholu uye a si landrisago ni gu si hevbudza mu vathuni , a na bani ari khongolo mufumuni wa ndzadzini .
40005020	Kholu nyi ngu mu embelani ; gululama gwanu gwamba vbindra ugo nya vahevbudzi nya Nayo ni Vafarisi , gima kha mu na bela mufumuni wa ndzadzini .
40005021	Mu pwide iso va nga embedwa va gale : U nga songi muthu ; uye a songago a na ningwa nandru .
40005022	Gasi eni nyi ngu mi embelani , kheni : uye a zangarelago ndriyaye a na thethiswa ; uye a ranago muthu kwawe khuye mbeveve fanede gu lamudwa khu madhota . Uye a ranago muthu kwawe khuye gipumbu a na rinywa phalani nya nilo .
40005023	Khu kharato , wa guya gira nombelo wago vbagiluvelotunu , nuri vbakari , u dundruga gu khuwe u hoselane ni ndriyago ,
40005024	diga ningelo wago vbagiluvelotunu , uya phela khu gu khongotelana ni ndriyago ; khavbo u wuyago gwadi u ta gira ningelo wago .
40005025	Wa gu hongola ni nala wago pfhumutunu , zama gu mu khongotela na mungari ndzilani ; a nga ya gu ningela ga mulamuli , mulamuli a gu ningela ga vanyakasane , vanyakasane va ya gu khothela pasoni .
40005026	Nyi ngu gu embela , kheni : khu na duga khu mule nu si gu livbi mangava yatshavbo .
40005027	Mu pwide iso si nga ganedwago pwani : U nga bhayi .
40005028	Gasi eni nyi ngu mi embelani , kheni : watshavbo uye a khedzago nyamayi , khu gu mu dogolela , bhayide naye monyoni gwaye .
40005029	Khu kharato , wa gu wona nya gukhuwe liso lago li ngu gu tshunganisa , li duse u dzudzuga , kholu i tshukwana gu luza givbango gimwegyo , guvbindra gu dzega givili gyago gyatshavbo gi rinywa phalani nya nilo .
40005030	Wa gu wona nya gukhuwe gyandza gyago gya nyamudye gi ngu gu tshunganisa , gi pile u dzudzuga , kholu i tshukwana gu luza givbango gimwegyo , guvbindra gu dzega givili gyago gi rinywa phalani nya nilo .
40005031	Gu ganedwe gambe gu pwani : Uye a hulago mwangadzi waye , a na mu ni nge musi nya guhulane .
40005032	Gasi eni nyi ngu mi embelani , kheni : watshavbo uye a hulago mwangadzi waye , vbavbandze nya dzegano nya guloledziswe , a ngu mu girisa gibhayi . Mwama a na mu dzegago a na khala nuye gibhayi .
40005033	Mu pwide gambe iso va nga embedwago va gale . U nga sambanyi malipha , aholu u na landrisa gisambanyo u na girago ga Pfhumu .
40005034	Gasi eni nyi ngu mu embelani kheni : mu nga phazamini sanu mu gu sambanya , ambari khu ndzadzi , kholu gikhalo nya Mufumu wa Nungungulu ;
40005035	ambari khu litigo , kholu khavbo a vegago avbo migondro yaye ; ambari khu Jerusalema , kholu lidhoropa la mufumeli khongolo ,
40005036	mwendro khu hungo wago wunene , kholu khu dzi kodzi gu vbindrugedza ndzudzu wago , moyo basi , wu aga mwendro gu sivbala .
40005037	Guganela gwanu gu na khale ina nya gutiye , a gu bani ari ina ; ahihi nya gutiye , a gu bani ari ahihi . Iso si hambanago nesi sa gu vangwa khu liphuvbo nya guvivbe .
40005038	Mu pwide iso si nga ganedwa , nya gupwani : Liso khu liso , likhwaha khu likhwaha .
40005039	Gasi eni nyi ngu mi embelani gu kheni : mu nga dzi vhikeli ga valala vanu . Wa gu thedwa pama gihaya gya nyamudye , ningedzela gambe gya nyambade .
40005040	Uye a vbwetago gu gu ketsari , na gufela gu gu dzegela ngandzu yago , mu ninge gambe libhadzi .
40005041	Uye a gu gurumedzago gu mu pharela sombo saye pfhuka nya kilometru mweyo , engedzela gu mu vbwegedza mumbe pfhuka yi khala mivili .
40005042	Uye a gu lombago mu ninge . U nga gikhi marundra uye a gu fiyarigo .
40005043	Mu pwide iso si nga ganedwa nya gupwani : U na gola va na gyanu , u zondra nala wago .
40005044	Gasi eni nyi ngu mi embelani gu kheni : golani valala vanu ; lombelelani khu vale va mi sanisago .
40005045	Mwa gu gira kharato mu na khala sanana sa Babe wanu a guromo ndzadzini . Kholu uye a ngu gisa lidambo ga va nya gululama ni va nya guvivbedwa khu monyo ; a wisa ndzadzi ga va nya ndruda ni sighohi .
40005046	Kholu , mwa gu gola basi avo va mi golago , tshatshazelo muni mu na gu wu manago ? Kha va ngu gira navo vakhuphisi ?
40005047	Mwa gu losa basi vandriyanu , gilo muni nya giphya mu girago ? Kha ma ngu gira nayo mahedheni ?
40005048	Khu kharato , lulamani mu lisineni kha nga Babe wanu wa ndzadzini a lulamidego .
40006001	Mwa gu gira thumo nya wadi mu nga dwaneli gu wonwa khu vathu . Mwa gu gira kharato kha mu na ningwa tshatshazelo khu Babe wanu a guromo ndzadzini .
40006002	Khu kharato , wa gu ningela zomola , u nga wombi pundru , kha nga idzo va girago va nya matshandza mu dzinyumbani nya nombelo ni mu dzindzilani , na va gufela guzundzwa khu vathu . Khu lisine , nyi ngu mi embelani nya gukheni , va hakhide tshatshazelo wawe .
40006003	Wa gu ningela zomola , zama gu gyandza gyago gya nyambade gisi giti igyo gi girwago khu gyandza gya nyamudye ,
40006004	gasi zomola yago yi si tidwi khu muthu . Kharati , Babe wago , a gu uye a wonago iso si sihadego , a na gu ninga tshatshazelo .
40006005	Mwa gu vbweta gulombelela , mu nga giri kha nga va nya matshandza , va golago gulombelela na va emide dzinyumbani nya nombelo ni mahandzakanyani nya dzindzila , na va gufela gu wonwa khu vathu . Khu lisine nyi ngu mi embelani nya gukheni va hakhide tshatshazelo wawe .
40006006	Gasi uwe wa gu vbweta gu lombelela , sega lidimba , u bela makhuvini gwago u lomba ga Babe wago , nu si wonwi khu muthu , gasi uye a wonago iso si sihadego , a na gu ninga tshatshazelo .
40006007	Milombeloni yanu mu nga tadzi mahungo nya mangi , kha nga idzo ma girago mahedheni , na ma gu pimisa nya gukhayo kharati khavbo ma no pwidwago .
40006008	Enu mu nga girini kharato , kholu Babe wanu a guromo ndzadzini a ngu si ti iso si mi kenelelago na mu si gu mu lombi .
40006009	Khu kharato , lombelelani kharati : Baba wathu u guromo ndzadzini , lina lago li na rungudzwe .
40006010	Mufumu wago wu nate gwathu ; Gudzina gwago gu na girege mafuni kha nga ndzadzini .
40006011	Guhodza gwathu nya litshigu ni litshigu hivbe muhuno .
40006012	Hi pwele sihoso sathu , kha nga ethu hiva pwelago ava va hi hoselago .
40006013	U nga hi digi hi gu thega mu gusengwani , aholu hi vbulugise guvivbani
40006014	Kholu mwa gu divalela sihoso sa avo va nga mi hoselago , Babe wanu a guromo ndzadzini a na mi divalela nenu .
40006015	Aholu mwamba divalela sihoso sa avo va mi hoselago , Babe wanu a guromo ndzadzini kha na mi divalela nenu sihoso sanu .
40006016	Mwa gu halani , mu nga hungi giswedzo , kha nga va nya matshandza , na va gufela gu wonwa khu vathu pwani va ngu hala . Khu lisine nyi ngu mi embelani nya gukheni va hakhide tshatshazelo wawe .
40006017	Gasi uwe wa gu hala , hamba khovbe , u phorola mafura hungoni ,
40006018	gasi u si tidwi khu muthu pwani u ngu hala , vbavbandze ga Babe wago a guromo gusihalani . Uye a wonago iso si sihadego , a na gu ninga tshatshazelo .
40006019	Mu nga hengeledzeli thomba mafuni mumu , umo yi dzi kodzago gu pfhurela , ni gu hodzwa khu muwha ni gu phangwa khu dzimbafa .
40006020	Hengeledzelani thomba ndzadzini , umo yi si dzi kodzigo gu pfhurela , ni gu hodzwa khu muwha , mwendro gu phangwa khu dzimbafa .
40006021	Kholu avbo yi guromo thomba yago , khavbo wu na bani romo nu monyo wago .
40006022	Kandriya nya givili khu liso . Liso lago la gu bani li wona gwadi , givili gyatshavbo gi na wenengedzwa .
40006023	Aholu la gu bani li dwala , givili gyago gyatshavbo gi na khala mu gidemani . Khu kharato , wa gu dzega gidema u gi gira mwenge wago , igyo gi na engedzelana gu sivbala !
40006024	Mwalo a dzi kodzago gu thumela dzipfhumu dzimbili . Kholu a na zondra mweyo a gu gola yimbe ; mwendro saye gu girela ndruda mweyo a gu nyenya yimbe . Kha mu dzi kodzi gu thumela Nungungulu ni dzithomba .
40006025	Khu kharato nyi ngu mi embelani , kheni : mu nga garadzegi khu guvbanya gwanu , na mu gu pimisa , khenu : Ginani hi na hodzago , mwendro ginani hi na selago mwendro sanu gu sanisekani khu givili gyanu , na mu gu pimisa , khenu : Ginani hi na ambalago . Ina givili kha gi phasi guvbindra guambala , gani ? Ni guvbanya kha gu vbindri guhodza , gani ?
40006026	Nga wonani sinyoni sa ndzadzini . Kha si yali , kha si vbweri , gambe kha si hengeledzeli gilo sisangalani . Ambari ulo , Babe wanu a guromo ndzadzini a ngu si hodzisa . Ina enu kha mu vbindri sinyoni , gani ?
40006027	Khu mani , vbakari gwanu , a dzi kodzago gu dzi engedzela matshigu nya guvbanye , khu kota nya gu dzi garadze gwaye ?
40006028	Khu ginani mu dzi garadzago khu guambala ? Nga wonani senge nya likhabi , idzo si dandrago khidzo ! Kha si thumi gambe kha si lugi dzitshalu .
40006029	Aholu nyi ngu mi embelani , kheni : Ambari Salomoni , gufumani gwaye gwatshavbo , kha ambala kha nga gimwegyo gyakone .
40006030	Ambari nya gukhenu mwasi , nya gu muhuno womo thembweni , mindru wu rinywa niloni , wu ambagiswago kharati khu Nungungulu , ahati enu , vathu nya gukhodwe vbadugwana ?
40006031	Mu nga garadzegi , khenu , hi na hodza ginani ? Hi na sela ginani ? Hi na ambala ginani ?
40006032	Mahedheni khayo ma dzi garadzago khu isoso . Aholu Babe wanu a guromo ndzadzini a ngu dziti nya gukhuye mu ngu si vbweta satshavbo soso .
40006033	Guphela dwanelani mufumu wa Nungungulu ni gugola gwaye ; gasi simbe mu na ningwa kha nga libhaso .
40006034	Khu kharato , mu nga dzi garadzi khiso sa mindru , kholu litshigu la mindru li nagya ni sigaradzo saye , kha nga mu dzitigo nya gukhenu litshigu ni litshigu la gugya ni dzaye .
40007001	Mu nga hingegedzeli guvivba vakwanu , gasi mu si hingegedzedwi nenu .
40007002	Kholu , idzo mu na hingegedzelago khidzo vakwanu , mu na hingegedzedwa nenu khidzo . Ndronga mu na pimago khiyo vakwanu , khiyo mu na pimwago nenu khiyo .
40007003	Khu ginani u khedzago gitoti gi guromo lisoni ga ndriyago , u si khedzi vhambala a guromo lisoni gwago ?
40007004	U na dzi kodza kharini gu embela ndriyago , khuwe : Wandruye , hidzimela nyi gu dusa gitoti lisoni gwago , nuri ni vhambala lisoni gwago ?
40007005	Nya maliphawe ! Dusa guphela vhambala wu guromo lisoni gwago , khavbo u na dzi kodzago gu dusa gitoti gi guromo lisoni ga ndriyago .
40007006	Mu nga dzegi silo nya gukatege mu ninga dzimbwa , dzinga mi wugelani dzi mi hodza ; kha nga gambe , mu nga dzegi dzindralama dzanu mu ninga dzikhumba , dzi nga gandredzedwa .
40007007	Lombani , mu na ningwa ; vbwetani , mu na si mana ; khokhothani , mu na tuledwa .
40007008	Kholu muthu watshavbo a lombago a ngu ningwa ; uye a vbwetago a ngu si mana , ni uye a khokhothago a ngu tuledwa .
40007009	Khu wevbi melegi , vbakari gwanu , a ningago giwindri gyanana gyaye gya gu mu lomba gibaba ?
40007010	Mwendro gu gi ninga nyoga gya gu mu lomba ndzandzi ?
40007011	Nga wonani : ambari enu nya gukhenu mu vivbedwe khu monyo mu dzi kodzago gu ninga silo nya sadi sanana sanu , ahati Babe wanu a guromo ndzadzini a na gira kharini ?
40007012	Khu kharato , iso mu vbwetago gu khenu va mi girele , va gireleni nenu , kholu khidzo kharati wu hevbudzago Nayo wa Mosi ni sihevbudzo nya vaphrofeti .
40007013	Belani khu mwanya nya dugwana ! Kholu ndzila yi yisago gumbembani yi anamide ngudzu ; mwanya wakone nuwo . Nya vangi khavo va belago khiyo !
40007014	Gasi ndzila yi yisago guvbanyani yi hongide ngudzu ; mwanya wakone nuwo . Vadugwana va belago khiyo .
40007015	Dzi woneleni ni vaphrofeti nya malipha , va tago vbakari gwanu kha nga dzinvuta , gasi khu ndrani masolwa nya guvbelele .
40007016	Mu na va ti khu mihandro yawe . Ina gu ngu hawa dziuvha mu sikakaradzani , mwendro maguyu mu sigangarabwani , gani ?
40007017	Simbo watshavbo nya wadi wa gu thela mihandro nya yadi ; gasi uye nyamba wadi wa gu velega iyo nyamba yadi .
40007018	Simbo nya wadi kha wu dzi kodzi gu velega mihandro nyamba yadi . Kha nga simbo nyamba wadi wu si dzi kodzigo gu velega mihandro nya yadi .
40007019	Simbo watshavbo wu si velegigo mihandro nya yadi wu ngu kokwa wu gu rinywa niloni .
40007020	Khu kharato , mu na vati khu mihandro yawe .
40007021	Khandri wule a gu khuye : Pfhumu , Pfhumu , a na belago mufumuni wa ndzadzini . Aholu a na bela basi uye a girago gugola ga Babe wangu a guromo ndzadzini .
40007022	Nya vangi va na nyi embela litshigu lolo , khavo : Ama Pfhumu , ina kamwe khu hi dundrugi ethu hi nga bani hi phrofeta khu lina lago , hi nga bani hi tutumisa maphuvbo nya guvivbe , gumogo ni gu gira siliwugiso nya singi khu lina lago ?
40007023	Gasi eni nyi na va hakha , kheni : kha nyi mu tini ne vbadugwana . Leyani mbeli gwangu , enu mwatshavbo mu girago guvivba .
40007024	Uye a pwago mahungo yangu a ma landrisa , a gu fana ni mwama nya mapimo a nga vbaha nyumba yaye mu giwindrini .
40007025	Yi diwa ndzadzi nya yingi , yi gugumugisa mati nya mitsongo , gu manega talo ; gumogo ni gu vetwa khu phuvbo nya gingulu nyumba yile ; aholu kha ya thega , kholu yi tsitsidwe gwadi mu giwindrini .
40007026	Gasi uye a pwago mahungu yangu a si ma landrisi , a gu fana ni gipumbu gi nga vbaha nyumba yaye mu lipfuleni .
40007027	Yi di wa ndzadzi nya yingi , yi gugumugisa mati nya mitsongo , gu manega talo ; gumogo ni gu vetwa khu phuvbo nya yikhongolo ; nyumba yile yi di dzegela gu pfhungunuga yi thega wufendretiri .
40007028	Na vbedzide gu ganela , gidzemo gi di liwuga mahungo yaye .
40007029	Kholu a di gu va hevbudza kha nga uye a gu ni fanelo nya guhevbudze , nasiri kha nga vahevbudzi nya Nayo .
40008001	Na va gu tshiga khu gigomoni , Jesu a di landrwa khu gidzemo nya gikhongolo .
40008002	Khavbo avbo , a di yedwa khu mudwali moyo nya sokono , a nga ya mu khidzimela , khuye : Pfhumu , wa gu dzina , u na nyi hawulugisa .
40008003	Jesu a di mu handzega mandza , a mu embela , khuye : Nyi ngu dzina , hawuluga ! Mudwali wule a di dzegela gu hawuluga .
40008004	Aholu Jesu a di mu laya , khuye : U nga embeli muthu ; indra dzi leyedza ga muphasi nya mhamba , gufela gu a ningela , khu guagiswa gwago , iso si rumwago khu Mosi , gasi gu khala nari gifakazo vbakari gwawe .
40008005	Na gu bela Khafarnawume , a di tedwa khu muthangeli moyo nya gikwata nya lizana masotshwa , a ngata mu lombago , khuye :
40008006	Pfhumu , ndrangani gwangu nyi na ni githumi gi sanisekago ngudzu . Gi khwenyede sivbango .
40008007	Jesu a di mu hakha , khuye : Nyi nata mu hawulugisa .
40008008	Muthangeli wule a di mu hakha , khuye : Pfhumu , nyi mwalo fanelo nya gu uwe u bele ndrangani gwangu ; aholu rumela lito limwedo lago basi , githumi gyangu gi na vbanya .
40008009	Kholu eni neni , ambari nyi gu ni vakhongolo vangu , nyi na ni masotshwa nyi ma rumago . Mumbe gu mu ruma , kheni , indra , a gu hongola ; mumbe , kheni : delu , ata ; ga githumi gyangu , kheni : gira egi , gi gu gira .
40008010	Na pwide magana yaya , Jesu a di mu liwuga ngudzu , a gu embela avo va nga bani va gu mu landra , khuye : Nyi ngu mu embelani , khu lisine , kheni : gima nyi si gu mani muthu nya gukhodwe nga oyu tigoni momu ga Israeli !
40008011	Nyi ngu mi embelani nya gukheni va nata nya vangi khu khuga-dambo ni muwha-dambo vata khala vbamezatunu gumogo ni Abrahama , ni Isaki , ni Jakobe mufumuni wa ndzadzini ,
40008012	gasi va mune thomba va na rinywa vbavbandze , mu gidemani , avbo va na guya lilago ni gu ketsa magwaha .
40008013	Khavbo avbo , Jesu a di embela muthangeli wule , khuye : Indra , si na girege satshavbo kha nga idzo u khodwago khidzo . Gikhati gile kamwe githumi gi di hawuluga .
40008014	Jesu na bede ndrangani ga Pedro , a di ya mana ngogadzi wa Pedro na lade khu gumba dzi pwela .
40008015	Na mu kuhide khu mandza feveri yi di dzegela gu vbindra , a gu wuga a va sayisa .
40008016	Ni silambo , va di mu yisela vathu nya vangi va nga bani vari ni madwali ni maphuvbo nya guvivbe gasi uye , khu magana yaye , a di ma tutumisa , gumogo ni gu hawulugisa vadwali .
40008017	Gu tadzisega , kharati , iso si nga ganedwago khu muphrofeti Isaya , nya gukhuye : Uye dzegide madwali yathu , a gu rwala wuvi wathu .
40008018	Jesu na wonide gu khuye randredwe khu vathu nya vangi , a di vbweta gu hongola tshatugo .
40008019	Khavbo avbo , a di khingwa khu muhevbudzi nya Nayo a nga mu embelago , khuye : Muhevbudzi , nyi na gu landrela ni hayini avbo u na gu hongolago .
40008020	Jesu a di mu hakha khuye : Migehe yi na ni mavbala yawe ; sinyoni sa ndzadzini si na ni sihaga sawe . Aholu Mwamana wa Muthu mwalo avbo nya gukhihimele hungo waye .
40008021	Mumbe mupizane a di mu embela khuye : Pfhumu , nyi dige , guphela , nyi ya dzinga babe wangu .
40008022	Jesu a di mu hakha , khuye : Uwe nyi landre . Va dige vafi va dzinge vafi vakwawe .
40008023	Khavbo avbo , a di bela ngalavani gumogo ni vapizane vaye .
40008024	Avbovbo gi di duga gingulu nya gikhongolo , gi nga gira gu ngalava yi pfhuledwa khu mavimbi . Gikhati gyogyo Jesu a di lade .
40008025	Vapizane va di ya mu wusa khavo : Pfhumu , hi vbanyise , hi ngufa !
40008026	Jesu a di va embela , khuye : Mwa gu thava ginani , vathu nya gukhodwe vbadugwana ? Na khugide , a di kawuka phuvbo ni mavimbi . Khavbo avbo , gu di manega malenga nya makhongolo .
40008027	Vathu vale va di liwuga , khavo : Gasi khu mani oyu nya gu ambari phuvbo ni yipwha si mu yingela ?
40008028	Na va vbohide tshatugo tigoni ga Vagadharenu , a di yedwa khu vama vavili va nga bani vari ni maphuvbo nya guvivbe vama vava va di gu vbanyela marowoni . Va di gu garadza gule nya gu mwalo a nga bani a gu tiya guvbindra khu ndzila yoyo .
40008029	Na va mu wone , va di gulumela , khavo : Ginani hi nga gu ghohela , Mwamana wa Nungungulu ? Wa gu hi tutumisela ginani , na gi si gu vbohi gikhati gyakone ?
40008030	Dzi di romo vbafuvbyana vbale dzikhumba dzi nga bani dzi gu haviswa .
40008031	Maphuvbo yale ma di mu lomba , khayo : Wa gu hi tutumisa , hi rumele mu dzikhumbani mule .
40008032	Jesu a di ma embela khuye : Indrani ! Khavbo avbo , na ma dugide , ma di ya bela mu dzikhumbani , dzi nga tutumago dzi ya bela nondrwani , umo dzi nga ya mbembago dzatshavbo .
40008033	Vahavisi vakone va di tutuma , va gu hongola dhoropani va ya tivisa iso si nga dugelela vama vale nya maphuvbo nya mandriki .
40008034	Vathu vatshavbo va dhoropani va di yela Jesu gasi gu ya mu lomba gu khavo a khuge tigoni gwawe .
40009001	Khavbo avbo , a di bela ngalavani , a tshatugela dhoropani gwaye .
40009002	Va di mu yisela gilima khu lithatho . Jesu , khu gu wona gukhodwa gwawe , a di embela gilima , khuye : Mwanangu , tiya . Sighoho sago si tsetseledwe .
40009003	Va di manega vahevbudzi nya Nayo va nga alakanya mapimoni gwawe , khavo : Oyu mwama a ngu hembulula Nungungulu .
40009004	Jesu , na wonide maalakanyo yawe , a di va wudzisa , khuye : Khu ginani mu khalago ni maalakanyo nya guvivbe kharato ?
40009005	Khu gevbini gi vbevbugidego gu ganela gu kheni : Siwono sago si tsetseledwe , mwendro gu kheni , Khuga u gimbile ?
40009006	Kha nga ulo , gasi gu enu mu dziti nya gukhenu Mwamana wa Muthu a na ni tshivba nya gutsetselele sighoho mafuni momu , nyi ngu gu ruma - a di embela gilima — khuga u eme , dzega lithatho lago u hongola gaya .
40009007	Khavbo avbo , gilima gi di dzegela gu khuga gi hongola gaya .
40009008	Gidzemo , na gi wonide esi , gi di tala khu githawo , gi gu dhumisa Nungungulu a nga ningago vathu tshivba nya nga yile .
40009009	Jesu na khugide khu vbale , a di wona mwama moyo nya gupwani khu Matewu , na khade vbawulangatunu gwaye nya gukhuphise , a mu embela , khuye : Nyi landre ! Uye a di khuga a mu landra .
40009010	Jesu , na romo vbamezatunu , ndrangani ga Matewu , a dita randredwa khu vakhuphisi ni sighohi , va ngata khalago navo vbamezatunu gumogo ni vapizane vaye .
40009011	Vafarisi na va wonide esi , va di embela vapizane va Jesu , khavo : Khu ginani muhevbudzi wanu a hodzago ni vakhuphisi ni sighohi ?
40009012	Jesu , na va pwide , a di va kawuka , khuye : Khandri vale va gu ni womi va vbwetago n'yanga , aholu , vadwali .
40009013	Indrani mu ya vbweta guti tshamuselo nya mahungo yaya : Eni nya gu hatha wuhindzi guvbindra mhamba . Kholu kha nya tela guta rana vanya ndruda , aholu , sighohi .
40009014	Khavbo avbo , vapizane va Johane va di mu yela va mu wudzisa khavo : Khu ginani ethu ni Vafarisi hi halago , vapizane vago vasi hali ?
40009015	Jesu a di va hakha , khuye : Ina gu ngu kodzega gu vabangaladzi va mwane va swihala na vari naye , gani ? Ma nguta matshigu va na gu dzegedwago mwane . Gikhati gyogyo va na hala !
40009016	Mwalo a thelago giziva nya giphya vbamwendratunu wa gale , kholu giziva gi na pferula mwendra wa gale . Khu kharato , mwendra wu na engedzelana gu pferuga .
40009017	Kha nga gambe , mwalo a thelago wadwa nya wuphya mu sikhwamani nya malowo ya gale . Wa gu gira kharato , wadwa nya givhayi wu na pola sombo . Wu vbalaga wadwa ni gu luzega sombo . Aholu wadwa nya wuphya wa gu thedwa somboni nya siphya , gasi satshavbo si pindruge .
40009018	Na nga gu va embela esi , a di vbohedwa khu moyo a nga bani ari muthangeli nya nyumba nya nombelo , a nga ya mu khidzimela , a mu lomba khuye : Nyamahegyane wangu a ngari gufa , aholu delu uta mu handzega mandza yago , a na vbanya .
40009019	Jesu a di khuga a gu hongola naye gumogo ni vapizane vaye .
40009020	Khavbo avbo , nyamayi moyo a nga bani a dwala khu gu dugelela novba gipimo nya likhumi na mivili myaga , a di hidzimela khu hwane gwaye aya kuha tshoka nya mwendra waye .
40009021	Kholu a di gu pimisa kharati : Nya nga kuha guambala gwaye , nyi na hawuluga .
40009022	Jesu na thendregedzide , a di mu khedza , khuye : Mwanangu , tiya , gukhodwa gwago gu gu vbanyiside . Gikhati gile kamwe , nyamayi wule a di dzegela gu hawuluga .
40009023	Na vbohide ndrangani ga muthangeli nya nyumba nya nombelo , a di ya mana va nya gu womba sitoliyo ni vathu va nga bani va wombedzelana dzihuwa nya gililo , a va embela , khuye :
40009024	Dugani , kholu nyamahegyane kha fa gilo , a di lala . Aholu avo va di mu yuyutela .
40009025	Na va dugide vatshavbo , Jesu a di bela . Na mu pharide khu libogo , a di wuga .
40009026	Ndruma yakone yi di dzegela gu phalalega tigoni mule gwatshavbo .
40009027	Jesu , na gu duga khavbo , a di landrwa khu sikhumu sivili na si gu rana , khiso : Mwamana wa Dhavide , hi pwele wusiwana .
40009028	Na vbohide ndrangani , sikhumu sile si di mu hidzimelela . Jesu a di si wudzisa , khuye : Mu ngu khodwa nya gukhenu nyi na ni tshivba nya gugire isoso , gani ? Va di hakha , khavo : Hi ngu khodwa , Pfhumu .
40009029	Khavbo avbo , a di va kuha maho yawe , khuye : Gu na girege gwanu kha nga idzo mu khodwago khidzo .
40009030	Khu kharalo , maho yawe ma di , tulega . Jesu a di va laya , khuye : Gwadi - gwadi , mu nga embelini muthu .
40009031	Gani olu , na va khugide khavbo , va di phalalegisa ndruma yaye tigoni mule gwatshavbo .
40009032	Na va ngari gu duga , va di mu yisela gidudu , gi nga bani giri ni liphuvbo nya guvivbe .
40009033	Me ni gu tutumiswa liphuvbo lile , gidudu gi di ganela . Gidzemo gi di tala khu guliwuga , khigyo : Gima hi si gu woni nya nga esi tigoni momu ga Israeli .
40009034	Gasi Vafarisi va di khavo : Uye a gu tutumisa maphuvbo nya guvivbe khu tshivba ya khongolo nya maphuvbo nya guvivbe .
40009035	Jesu a di gu gimbilagimbila ni madhoropa ni mitalala , na gu hevbudza Ivhangeli nya mufumu , gumogo ni gu hawulugisa madwali yatshavbo ni dzingumbe .
40009036	Na wonide gidzemo , a di gi pwela gisiro , kholu vatshavbo va di garade havo hoko-hoko , kha nga dzinvuta nyambana muhavisi .
40009037	Khavbo avbo , a di embela vapizane vaye , khuye : Khu lisine , guvbwera gukhongolo ! Aholu , sithumi sidugwana .
40009038	Khu kharato , lombani ga mune lithembwe a rumele vavbweri nya dzimbewu dzaye .
40010001	Jesu a di rana vapizane , nya likhumi na vavili a gu va ninga tshivba nya gututumise maphuvbo nya guvivbe ni gu hawulugisa madwali ni mafumbu yatshavbo nya dzingumbe .
40010002	Malina yawe khaya : Nya guphele khu Simoni , a ranwago pwani khu Pedro , ni ndriyaye Andreya ; Jakobe ni ndriyaye Johane , sanana sa Zebhedhewu ;
40010003	Filipi ni Bhartolomewu ; Tomasi ni Matewu , mukhuphisi ; Jakobe , gyanana gya Alifewu , ni Tadhewu ;
40010004	Simoni Mukananewu , ni Judha Sikarioti , a gu uye a nga mu ningelago .
40010005	Jesu a di rumela vatshavbo nya likhumi na vavili , whane nya gu na va ningide sileletelo sesi . Mu nga gimbilelini dzindrangani nya mahedheni , mu nga belini dhoropani nya Vasamariya .
40010006	Phelani khu gu yela dzinvuta dzi dzimedego dza nyumbani ga Israeli .
40010007	Gimbilani na mu guhuwelela , khenu : Wufumu wa ndzadzini womo vbafuvbi .
40010008	Hawulugisani vadwali , wusani va nya gufa ; hawulugisani va nya sokono ni gu tutumisa maphuvbo nya guvivbe . Mu ningidwe mahala ; ningelani nenu mahala .
40010009	Mu nga pharini dzitsapawu nya ndralama , mwendro nya parata , mwendro nya sugu dziborisani gwanu ;
40010010	mu nga pharini mirava nya dzimbuva , mwendro dzingandzu dzimbili , silato ni ndronga ; kholu githumi gi na ni fanelo nya guhodziswe .
40010011	Ni levbi lidhoropa mwendro talala mu na gu belago , vbwetani guti mwendro womo muthu nya gutumbege . Khalani ndrangani gwaye kala mu gu vbindra .
40010012	Ndrangani mu na gu belago , va loseni kharati : Gurula gu na manege ndrangani mamu .
40010013	Ndranga yoyo ya gu bani yiri ni fanelo , gurula gwanu gu na khale avbo ; aholu ya gu bani yiri mwalo fanelo , gu na bwelele gwanu .
40010014	Gasi avbo mu si yingedwigo , mwendro gumba hakhwa mahungo yanu , mwa gu duga khu ndrangani momo , mwendro dhoropani momo , phuphuthani kudzudzwane migondroni gwanu .
40010015	Khu lisine nyi ngu mi embelani , kheni litshigu nya lamulo , lidhoropa lolo li na dayiswa guvbindra Sodhoma ni Ghomora .
40010016	Nya gu mu rumelani kha nga dzinvuta vbakari nya masolwa ; khu kharato , gengelani kha nga dzinyoga ; mu rula kha nga matuva .
40010017	Gwadigwadi ni vathu ! Va na mi yisani vbakari nya madhota , va mi kwamula mu dzinyumbani gwawe nya nombelo ;
40010018	mu na yiswa mbeli nya vafumeli ni dzipfhumwana khu kota yangu , mufela guya fakaza mahoni gwawe ni mahoni nya mahedheni .
40010019	Aholu , mwa gu ningedwani , mu nga dzi garadzi khiso mu na gu ya ganelago ni maganelelo ya kone ; gikhati gyogyo mu na embedwa igyo mu na ganelago .
40010020	Kholu khandrenu mu na ganelago , Liphuvbo la Babe wanu khilo li na mi ganelelago .
40010021	Ndruye a na songisa ndriyaye ; babe a songisa mwanaye ; sanana si na wugela vavelegi si va songisa .
40010022	Gasi enu mu na zondrwa khu vatshavbo khu kota nya lina langu . Aholu uye a tsaramago kala mahegiso a na vbanyiswa .
40010023	Mwa gu tutumiswa dhoropani nya gukari , thavelani ga limbe . Khu lisine nyi ngu mi embelani , kheni : kha mu na vbedza gu dzuwulugela madhoropa ya Israeli na si gu vbohi Mwamana wa Muthu .
40010024	Mupizane kha vbindri muhevbudzi waye , ni githumi kha gi vbindri mune yaye .
40010025	Gu enede ga mupizane a gu dzi kodza gufana ni muhevbudzi waye , ni githumi gu godza mune waye . Ambari nya gukhuwe khu mune ndranga va nga mu vala khavo khuye Bhelzebhu , va na khavo ginani khu ngamo yaye ?
40010026	Khu kharato , mu nga thavi gilo , kholu gi mwalo gi nga sihwa gi na gumba tugudwa ; kha nga gambe , mwalo sihalo a na gumba tidwa .
40010027	Iso nyi mi embelago mu gidemani , si tiviseni safani nya mihani ; niso muyago khu gu lembedwa , si pwadzeni khu vbatshani nya dzinyumba .
40010028	Mu nga thavi avo va songago givili , na va si dzi kodzi gu songa hefemulo . Thavani , uye a dzi kodzago gu rinya givili ni hefemulo phalani nya nilo .
40010029	Ina kha si ngu rengiswa sinyoni sivili khu kinyeta mweyo basi , gani ? Ambari ulo gimwalo ni gimwegyo gi fago nyamba dzumedziswa khu Babe wanu !
40010030	Ahati enu , nya gukhenu ni ndzudzu wa hungoni gwanu wu valedwe watshavbo !
40010031	Khu kharato , mu nga thavi mu ngu phasa ngudzu guvbindra sinyoni nya singi .
40010032	Watshavbo uye a nyi dzumelago vbakari nya vathu , nyi na mu dzumela neni mahoni ga Babe wangu a guromo ndzadzini .
40010033	Gasi uye a nyi dangago vbakari nya vathu , nyi na mu danga neni mahoni ga Babe wangu a guromo ndzadzini .
40010034	Mu nga pimisi nya gukhenu nyi di resa gurula mafuni ; kha nya resa gurula , aholu nyimbi .
40010035	Kholu nyi dzude nyita hambanisa mwamana ni babe waye , nyamahegyane ni mayi waye , ngadzamwane ni mayinasale waye .
40010036	Khu kharato , valala nya muthu va na dugela mu valongoni gwaye .
40010037	Uye a golago babe mwendro mayi guvbindra idzo a nyi golago khidzo , kha nyi faneli . Ni uye a golago mwanaye nya gikhwathana mwendro nya gyagadzyana guvbindra idzo a nyi golago khidzo , kha nyi faneli .
40010038	Uye a si rwaligo gihambano gyaye a nyi landra , kha nyi faneli .
40010039	Uye a zamago gu vegedza womi waye , a na dzimeledwa khuwo , ni wule a na gu dzimedzago womi waye khu kota yangu a na wu mana .
40010040	Uye a mi hakhago , kheni a nyi hakhago ; gasi uye a nyi hakhago a ngu hakha wule a nga nyi rumelago .
40010041	Uye a hakhago muphrofeti kha nga muphrofeti , a na hakha tshatshazelo nya nga wa muphrofeti ; uye a hakhago muthu nya ndruda kha nga muthu nya ndruda , a na hakha tshatshazelo nya nga wa muthu nya ndruda .
40010042	Uye a ningago khokho nya mati nya gudzidzile ga moyo nya vapizane vangu nya gusolege , khu gu mu ti nya gukhuye mupizane wangu , khu lisine nyi ngu mi embelani , kha na dzimeledwa khu tshatshazelo .
40011001	Na vbedzide gu ninga sileletelo sesi ga vapizane vaye nya likhumi na vavili , Jesu a di khuga khu vbale , gasi gu gimbila a hevbudza madhoropani .
40011002	Johane , khu pasoni , adipwa ndruma nya sigiro sa Kristo . A di rumela vapizane vaye , gasi guya mu wudzisa , khavo :
40011003	Khuwe wule a vbwetago guta , mwendro hi nga gu lindrela mumbe ?
40011004	Jesu a di va hakha , khuye : Indrani muya tivisa Johane iso mu nga si pwago ni gu si wona :
40011005	sikhumu si ngu wona , sikhurubwa si ngu gimbila , va nya sokono va ngu agiswa , sivbwiri si ngu pwa , vafi va ngu wuga , Mahungu nya Yadi ma ngu hevbudzwa sisiwana .
40011006	Kategide saye wule a si tshunganiswigo kheni .
40011007	Na si hongode sirumwa sile , Jesu a di wudzisa gidzemo khu mahungu ya Johane , khuye : Ginani mu ngaya gi wona giwulani ? Tshava nya guhanahaniswe khu phuvbo ?
40011008	Gasi ginani mu ngaya gi wona ? Muthu nya guambale sombo nya gumbure ? Avo va ambalago sombo nya gumbure va gu dugela mu dzindrangani nya wufumu .
40011009	Gasi ginani mu nga ya gi wona , na ? Muphrofeti ? Ina . Khidzo nyi mi embelago , guvbindra ni muphrofeti .
40011010	Khuye oyu a thudwago khu Milowo , pwani : Nyi na thangisa mbeli gwago mwango wangu , gasi guya gu dongisela ndzila .
40011011	Khu lisine nyi ngu mi embelani , kheni : vbakari nya vathu vatshavbo va velegidwego khu nyamayi , mwalo a gu khongolo guvbindra Johane . Aholu muthu nya mahegisela mufumuni wa ndzadzini khongolo gu mu vbindra .
40011012	Gukhugela matshiguni ya Johane Mubhapatisi kala muhuno , Mufumu wa ndzadzini wu ngu dwanedwa khu tshivba ni tshivba . Avo va gu ni tshivba vaya gu khu gu wu wandra .
40011013	Kholu vaphrofeti vatshavbo ni Nayo wa Mosi va di hevbudza kala gu vboha Johane .
40011014	Mwa gu dzinani gu khodwa khiso nyi mi embelago , dzitini nya gukhenu uye khuye Eliya a nga bani a gu vbweta guta .
40011015	Uye a gu ni dzindzeve nya guyingise , a na pwe .
40011016	Aholu nyi na va fananisa ni mani vathu nya mela yayu ? Va ngu fana ni sanana sile nya gu , na siromo mwandrani nya vathu , si ganedzisana , khiso :
40011017	Hi wombide sitoliyo , kha mwa hana ! Hi embide dzindzimo nya wusiwane , kha mwa lila !
40011018	Dzude Johane Mubhapatisi , a si hodzigo gilo ni gu sela wadwa , mwari khenu : A na ni liphuvbo nya guvivbe !
40011019	Dzude Mwamana wa Muthu , a hodzago ni gu sela , mwari khenu : Nani limidzo , bewudzi , pari nya vakhuphisi ni sighohi ! Aholu guti ga Nungungulu gwa gu dzi yeyedza khu mithumo yaye .
40011020	Khavbo avbo , a di phela gu hembulula madhoropa yale a nga girago umo siliwugiso saye nya singi , khu gumba vbindrugedza gwawe , khuye :
40011021	Libango lago , Khorozayine ! Libango lago , Bhetisayida ! Kholu nari pwani Tiro ni Sidhoniya va di wonide siliwugiso nya nga iso mu nga si wonago enu , na va dzi vbindrugedzile gale khu gu ambala dzisaku ni gu phorola nguma .
40011022	Khu kharato , nyi ngu mi embelani , kheni : litshigu nya gulamudwe , gu na vbebugisedwa Tiro ni Sidhoniya guvbindra enu .
40011023	Ahati uwe , Khafarnawume ! Wa gu hingigedza khuwe u na khusedzwa kala ndzadzini ? U dzi pembide ! U na rinywa phalani nya nilo , kholu , nari pwani siliwugiso si nga girwago mahoni gwago si di giredwe tigoni ga Sodhoma , nolu litigo lolo na li nga romo .
40011024	Ambari ulo nyi ngu mi embelani , kheni : litshigu nya gulamudwe , gu na vbevbugisedwa Sodhoma guvbindra uwe .
40011025	Gikhati gyogyo , Jesu a di khusa lito , khuye : Nyi ngu gu rungudza , Baba , Pfhumu nya ndzadzi ni mafu , kholu u sihede vanya guti ni vanya gugengela silo sesi , u si yeyedza ga va nya gusolega .
40011026	Ina , Baba , kholu khidzo si nga gu nengedzisago khidzo mbeli gwago .
40011027	Satshavbo nyi ningidwe khu Babe wangu . Mwalo a mu tigo Mwamana vbavbandze ga Babe ekha , gambe mwalo a mu tigo Babe vbavbandze ga Mwanaye ekha ni wule Mwamana a dzinago gu mu tivisa .
40011028	Deluni gwangu , enu mwatshavbo mu garadego ni gu lemedwa ; eni nyi na mu hefemudza .
40011029	Rwalani pingwi wangu , mu hevbula kheni nyi gu ni monyo nya gurule nuwo nya du dzi sodzise , gasi mu mane gutangala nya myonyo yanu .
40011030	Kholu sileletelo sangu kha si garadzi , ni pingwi wangu wu vbevbugide . MATEWU 12
40012001	Tshigu mwedo nya Sabhado a di vbindra Jesu khu thembweni gu nga bani guri ni dzimbewu . Vapizane , khu gu pwa ndzala , va di vbulula dzidugwana va gu hodza .
40012002	Vafarisi , na va wonide esi , va di mu embela , khavo : " Va phelegede vapizane vago gu gira iso si himbedzedwago khu nayo litshigu nya Sabhado ! "
40012003	Aholu uye a di va hakha , khuye : " Mu si gu hevbuli iso a nga girago Dhavide , gikhati a nga pwago ndzala , uye ni avo a nga bani ari navo , gani ?
40012004	Idzo a nga belago khidzo nyumbani ga Nungungulu , aya hodza sibaba nya miphaso , si nga bani si si faneli gu hodzwa khuye , ni avo a nga bani ari navo , aholu si nga na si gu fanela gu hodzwa basi khu vaphasi nya mhamba , gani ?
40012005	Kha mu dziti nya gukhenu umo nya Nayo gu lovidwe pwani khu litshigu nya Sabhado vaphasi nya mhamba va ngu ndraga nayo nya Sabhado , khu gu thuma nyumbani ga Nungungulu , va gu khala nyambana gighoho , gani ?
40012006	Nyi ngu mu embelani nya gukheni avba womo uye a gu khongolo guvbindra Nyumba ya Nungungulu .
40012007	Nari pwani mu ngu wuti tshamuselo nya mahungo ma gu khayo : eni nya gu hatha wuhindzi guvbindra mhamba , na mu si ningi nandru avo va gu mwalo nawo .
40012008	Mwamana wa Muthu mune nya Sabhado yinene . "
40012009	Khu vbale a di ya bela nyumbani nya nombelo ,
40012010	umo a nga bani aromo muthu nya guhase libogo . Va di gira giwudziso gegi , gasi gu mana igyo nya gu mu ninge khigyo nandru : " Ina gu ngu dzumedziswa gu vbanyisa muthu khu litshigu nya Sabhado , gani ? "
40012011	Aholu uye a di va wudzisa , khuye : " Khu mani , vbakari gwanu , a wonago nvuta yaye na yi thegede namboni khu Sabhado , a si yigo aya yi nula ?
40012012	Ina muthu kha phasi guvbindra nvuta , gani ? Khu kharato , yomo fanelo nya gugire ogu gu gu gwadi khu Sabhado . "
40012013	Khavbo avbo , a di embela muthu wule , khuye : " Thawuludza gyandza gyago . " A di gi thawuludza , gi hawuluga , gi fana ni gimbe .
40012014	Vafarisi , na va dugide khu vbale , va di ya hunga gikungu nya gu mu songe .
40012015	Jesu , na dzitide , a di khuga khu vbale . Vathu nya vangi va di mu landra . Uye a di vbanyisa vatshavbo ,
40012016	a gu va laya gu va si mu pwadzi .
40012017	Ma gu tadzisega , kharati , mahungo ya muphrofeti Isaya , a nga khuye :
40012018	" Khigyo egi githumi gyangu , nyi gi hathidego , gigodwa gyangu , igyo gi nengedzisago monyo wangu , nyi na gi ninga Liphuvbo langu , gasi gi tivise va nya mayigo khigyo gomo gulamudwa .
40012019	Kha gi na dwanisa , ambari saye gu gulumela ; mwalo a na gu pwago lito laye mu dzindzilani .
40012020	Kha gi na vbedzisa gufanya tshava nya gupfharege , ne kha gi na tshima litirisida li nga gu tuvigago , kala gi yisa Nayo waye gupalani .
40012021	Va nya mayigo vatshavbo va na liti lina laye ! "
40012022	Khavbo avbo , va di mu resela moyo a nga bani ari ni liphuvbo nya guvivbe nari gikhumu , ni wududu . Jesu a di mu hawulugisa , a dzegela gu wona ni gu ganela .
40012023	Gidzemo gi di liwuga , khigyo : " Ina khandruye oyu Mwamana wa Dhavide , gani ? "
40012024	Aholu Vafarisi , na va pwide esi , va di khavo : " Uye a gu tutumisa maphuvbo nya guvivbe khu tshivba ya Bhelzebhu , khongolo nya maphuvbo nya guvivbe . "
40012025	Na wonide mapimo yawe , Jesu a di va hakha , khuye : " Mufumu watshavbo wu dzi kabanisago khu mitsawa yi wugelana khu gyawe , mufumu wowo kha wu yi danga ; lidhoropa latshavbo , mwendro ndraga yi dzi kabanisago khu mitsawa yi wugelana khu gyawe , kha yi dzi kodzi gu pindruga .
40012026	Kharati nugo , Sathane a gu wugela Sathane kwawe , a ngu dzi kabanisa abune . Wuna pindruga kharini mufumu waye ?
40012027	Nya gu bani nyi tutumisa maphuvbo nya guvivbe khu tshivba ya Bhelzebhu , ahati sanana sanu sa gu ma tutumisa khu tshivba ya mani ? Khu kharato , avo va na bani vari valamuli vanu .
40012028	Aholu nya gu bani nyi tutumisa maphuvbo nya guvivbe khu tshivba nya Liphuvbo la Nungungulu , giyeyedzo nya gupwani mufumu wa Nungungulu wu mi vbohedeni .
40012029	Nga nyi embelani , ka : Gu kodzega kharini gu muthu aya bela ndrangani nya ndrena a gu yi phanga silo saye satshavbo , nyamba phela khu gu yi hunga ? Hwane nya gu bani a yi hungide , khavbo a dzi kodzago gu yi phanga ndranga yaye yatshavbo .
40012030	Uye a si emigo ni eni a ngu nyi wugela ; uye a si hengeligo ni eni a ngu phalalegisa .
40012031	Khu kharato , nyi ngu mi embelani , kheni : muthu watshavbo a ngu dzi kodza gu tsetseledwa sighoho ni guvivba gwatshavbo a gu ganelago . Aholu uye a hembululago Liphuvbo nya gu Age gima kha na tsetseledwa .
40012032	Uye a valago Mwamana wa Muthu a na tsetseledwa ; gasi uye a valago Liphuvbo nya gu Age kha na tsetseledwa , tigoni momu , ambari ni tigoni gu na tago .
40012033	Kha nga mu dzitigo , simbo nya wadi wa gu velega mihandro nya yadi ; gasi uye nyambasi wadi wa gu velega mihandro nyamba yadi . Khu kharato , simbo wa gu tidwa khu mihandro yaye .
40012034	Enu livelego nya dzinyoga , mu na dzi kodza kharini gu ganela khu silo nya sadi , olu mu vivbedwego khu myonyo ? Kholu likana la gu dusa iso si tadego monyoni .
40012035	Muthu nya wadi a gu dusa khu monyoni gwaye silo nya sadi ; gasi uye a vivbidego a gu dusa khu monyoni gwaye silo nya guvivbe .
40012036	Eni nyi ngu mi embelani , kheni : Magana yatshavbo nyamba yela vathu va talago gu ma ganela va na ma livba litshigu nya gulamudwe .
40012037	Kholu muthu watshavbo a na lamudwa khu mahungo yaye ; nandru nuwo a na wu mana khu mahungu yaye .
40012038	Khavbo avbo , va di duga Vafarisi ni vahevbudzi nya Nayo va nga mu lombago , khavo : Muhevbudzi , ha gu vbweta gu khethu u hi girele giliwugiso gimwegyo , gasi hi gi wone .
40012039	Uye a di va hakha , khuye : Mela nya vathu nya guvivbe ni gumba khodwa ! Mwa gu vbweta giyeyedzo gya Nungungulu ; gimwalo gimbe giyeyedzo mu na gu ningwago , vbavbandze nya giyeyedzo gya muphrofeti Jona .
40012040	Kha nga Jona a nga khalago mu girumbuni nya nyatudwi matshigu mararu wutshigu ni mihani , kharato nuye Mwamana wa Muthu a na khala vbavbatshi nya mafu matshigu mararu wutshigu ni mihani .
40012041	Gikhati vaninivhita va na gu emago gumogo ni mela yoyu , khu litshigu nya gulamudwe , va na wu wugela , va wu ninga nandru , kholu avo va dzi vbindrugedzile gikhati va nga tshumayedwago khu Jona . Avba womo uye a gu khongolo guvbindra Jona !
40012042	Pfhumugadzi ya marandzi yi na wugela mela yoyu , yi gu wu ninga nandru . Kholu yi dzude khu mahegiso litigo , gasi guta pwa guti ga Solomoni . Avba womo uye a gu khongolo guvbindra Solomoni !
40012043	Liphuvbo nya guvivbe la gu duga khu ga muthu la gu legalega ni giwula , li gimbila li gu vbweta wulanga nya guhefemule , li wu hamuga .
40012044	Khavbo avbo , la gu ganela khilo : Nyi na bwelela nyumbani gwangu , mule nyi nga dugago khumo . Na li wide lita yi mana na yiri liphanga , na yi vbiyedwe gwadi , ni gu dongisedwa satshavbo ,
40012045	la gu dzega mambe livbandre na mavili maphuvbo nya guvivbe guvbindra ilo , mata bela nyumbani momo ma khala yatshavbo . Khavbo avbo , mavbanyelo nya muthu yoyo ma gu nyenyeza guvbindra idzo a nga bani aromo khidzo guhegulani . Khiso esi sino dugelelago mela yoyu nya guvivbedwe khu monyo .
40012046	Na nga gu ganela vbakari nya gidzemo , a di vboha mayi Waye ni vandriyaye , va ngata khalago khu vbavbandze va mu ranisa , gasi gu ganela naye .
40012047	Moyo wawe a di mu embela , khuye : Mayi wago ni vandriyago vomo vbavbandze ; va gu vbweta gu ganela nago .
40012048	Jesu a di phindrula uye a nga mu tivisago , khuye : Khu mani mayime wangu ni vandriyangu ?
40012049	A di khusa libogo a nonedza vapizane , khuye : Mayi wangu ni vandriyangu kha mu va woni ava .
40012050	Kholu , watshavbo uye a girago guhaladza ga Babe wangu a guromo ndzadzini , khuye a gu ndriyangu ni mayi wangu .
40013001	Litshigu lile , Jesu a di khuga khu ndrangani a hongola siwoni aya khala .
40013002	A di ya randredwa khu vathu nya vangi ngudzu , gu nga mu girago gu a bela ngalavani a khala , a tshiya gidzemo siwoni .
40013003	Khu vbale , a di va hevbudza silo nya singi khu sipimaniso , a gu va embela , khuye : Nga wonani , a di khuga muthu nya gukari gasi guya yala mbewu yaye .
40013004	Na gu swaya , yimbe yi di thegela bambe nya ndzila ; si dita sinyoni sita yi rothela .
40013005	Yimbe yi di thegela mu siwindrini , u mo manga bani mari mwalo mafu nya mangi ; mbewu yi di vbiredzela gu buga , kholu mafu yakone kha ma nga bani ma etide ngudzu .
40013006	Aholu , na li vbiside lihani , yi divbya . Kha nga ulo yi nga bani yiri mwalo mikhamba , yi di banga .
40013007	Yimbe yi di thegela mibani ; miba yi di dandra yi gu midza mbewu yile .
40013008	Gasi iyo yi nga thegela mu wulimeni nya wadi , yi di thela mihandro : dzomo dzi nga thela lizana ; dzimbe , livbandre na limwedo magumi ; dzimbe , magumi mararu dzimbewu .
40013009	Uye a gu ni dzindzeve nya guyingise , a na pwe !
40013010	Khavbo avbo , vapizane va di mu yela vaya mu wudzisa , khavo : Khu ginani u ganelago navo khu sipimaniso ?
40013011	A di va hakha , khuye : Ga enu , Nungungulu a ngu tivisa misihalo nya mufumu wa ndzadzini , gasi avo va mwalo giningwa gyogyo .
40013012	Kholu uye a gu naso a na engedzedwa , a gu mana nya singi ; gasi uye a gu mwalo gilo ambari iso a gu naso , a na dzegedwa .
40013013	Khiso isoso si nyi girago gu eni nyi ganela navo khu sipimaniso , kholu va ngu ronoga nyamba wona gilo ; ni gu yingisa nyamba pwa gilo .
40013014	Ma ngu tadzisega gwawe mahungu ya muphrofeti Isaya , ma gu khayo : Gupwa mu , na pwa aholu kha mu na pima gilo ; na mu khedzide , mu na ronoga , aholu kha mu na wona gilo .
40013015	Kha nga ulo myonyo nya vathu vava yi vivbidego , dzindzeve ni maho yawe si segegidego niso , va nga wona khu maho , va pwa khu dzindzeve , ni gu mana gwadi tshamuselo wakone , va vbindrugedze mavbanyelo , gasi eni nyi va vbanyise .
40013016	Gasi enu sanu , mu kategide kholu mungu wona ; ni dzindzeve dzanu , kholu dzingu pwa .
40013017	Khu lisine nyingu mi embelani nya gukheni : vaprofeti nya vangi ni vanya ndruda va vbwetide gu wona iso mu si wonago , aholu kha va si wona ; gu pwa iso mu si pwago , aholu kha va si pwa gilo .
40013018	Yingisani , nyi mi embele tshamuselo nya , gipimaniso nya muyali .
40013019	Muthu a pwago mahungu nya mufumu asi mapimi ma gu thula ginani , khu wule a nga hakhago mbewu bambe nya ndzila . Na vbohide Sathane , a ngu ta dzega mbewu yi nga bani a yi yadwe monyoni gwaye .
40013020	Wule a nga hakhago mbewu mu siwindrini , khu wule apwago mahungu , a ma hakha khu gunengela gikhatyana gyogyo .
40013021	Kha nga ulo a gu mwalo mikhamba , kha tiya : Sa gu vboha sigaradzo ni sisaniseko khu kotani nya mahungu , a gu dzegela gu ma diga .
40013022	Wule a nga hakhago mbewu mibani , khu wule a pwago mahungu ; aholu sigaradzo nya guvbanye ni dzithomba nya mafu si midza mahungu , ma hegisago khu gu mba thela gilo .
40013023	Wule a nga hakhago mbewu mu wulimeni nya wadi , khu wule a pwago mahungu a ma ti ma gu thula ginani : Oyu a ngu thela mihandro nya yingi : lizana , livbandre na limwedo magumi , magumi mararu .
40013024	Jesu a di va ninga gimbe gipimaniso , khuye : Mufumu wa ndzadzini wu ngu fana ni muthu a nga yalago mbewu nya yadi thembweni gwaye .
40013025	Ni wutshigu , na va lade , a di ta nala waye a ta yala nyasavare vbakari nya mavbila , a gu hongola .
40013026	Na ma dandride mavbila , ma thela mihandro , wu di manega nuwo nyasavare .
40013027	Sithumi sakone si diya ga mune ndranga si ya khiso : Pfhumu , khandri u di yala basi mbewu nya yadi thembweni gwago , gani ? Nyasavare wa guta khu hayi ?
40013028	A di va hakha , khuye : Nala wangu khuye a giridego isoso . Sithumi si di mu wudzisa , khiso : U ngu dzina gu khuwe hi ya wu kulela , gani ?
40013029	A di va hakha , khuye : Ahihi , mu nga phazamani mu gu kula gumogo ni mavbila .
40013030	Si digeni si dandre satshavbo kala gu vboha nango nya guvbwere ; gikhati gyogyo nyi na embela vavbweri , kheni : Dusani guphela nyasavare , mu wu hunga khu dzinyandra mu vbisa ; gasi mavbila , ma pileni , mu ma thela gisangalani gwangu .
40013031	Jesu a di va ninga gimbe gipimaniso , khuye : Mufumu wa ndzadzini wu ngu fana ni mbewu nya ginapi , muthu a nga yi dzegago a yala thembweni gwaye .
40013032	Iyo yi dugwana guvbindra dzimbewu dzatshavbo , aholu , na yi dandride , yi ngu vbindra mitongwe yatshavbo ya thembweni , yi gu khala simbo nya khongolo , wu thela matamo sita mbakelago umo sinyoni si hefemula .
40013033	Jesu a di va ninga gambe gimbe gipimaniso , khuye : Mufumu wa ndzadzini wu ngu fana ni mela wu nga dzegwago khu nyamayi moyo a wu pfanga ni ndrengo tharu nya wuguvbi , kala wu gugumugisa wuguvbi watshavbo .
40013034	Jesu a di ganela satshavbo sesi khu sipimaniso vbakari nya gidzemo ; gimwalo a nga ganela vbakari gwawe nyamba khu gu pimanisa .
40013035	Ma di tadzisega kharati , mahungu ya muprofeti , a nga khuye : Nyi na ganela khu sipimaniso , gasi gu tivisa silo si nga bani si sihalegide gukhugela guvangwa nya litigo .
40013036	Khavbo avbo , a di diga gidzemo a gu hongola gaya ; vapizane va di mu yela vaya khavo : Hi tshamusele gipimaniso nya nyasavare thembweni .
40013037	Uye a di va hakha , khuye : Wule a yalago mbewu nya yadi , khu Mwamana wa Muthu .
40013038	Lithembwe khu litigo ; mbewu nya yadi khu sanana nya mufumu wa Nungungulu ; nyasavare khu sanana sa Sathane ;
40013039	nala a nga yalago nyasavare khu Sathane . Gu vbwera khu guhegisa nya litigo ; vavbweri khu sirumwa sa Nungungulu .
40013040	Khu kharato , kha nga nyasavare wu kokedwago wu vbiswa niloni , kharato nu go gu na girega guhegisani nya litigo :
40013041	Mwamana wa Muthu a na rumela sirumwa saye si dusela wufumuni gwaye satshavbo sikhunguvanyiso ni a va va girago guvivba ,
40013042	si va rinya niloni , umo va na guya lilago ni gu ketsa magwaha .
40013043	Gasi va nya ndruda va na ngangamela kha nga lidambo , mufumuni wa Babe wawe . Uye a gu ni dzindzeve a na yingise .
40013044	Mufumu wa ndzadzini wu ngu fana ni thomba yi nga sihwago mahangeni yi gu tugudwa khu muthu , a yi fulusa a yi siha wumbe wulanga . Na tade khu gunengela , a di ya rengisa satshavbo a nga bani ari naso , gasi gu renga mahange yale .
40013045	Mufumu wa ndzadzini wu ngu fana gambe ni muthu nya wugwewo , a vbwetago dzindralama nya dzadi .
40013046	Na mane ndralama mweyo nya gurengwe khu dzitsapawu nya dzingi , a gu rengisa satshavbo a gu naso , gasi gu renga ndralama yile .
40013047	Mufumu wa ndzadzini wu ngu fana gambe ni dzikhoga dzi theswago matini dzi mola mafumbu yatshavbo nya dzindzandzi .
40013048	Na dzi tade , dzi ngu ndrindredwa dzi duswa funguni , avbo vagogi va hathelago dzi ndzandzi , idzo nya dzadi va thela mu lisengweni , idzo nyamba dzadi va dzi dzudzuga .
40013049	Khidzo kharati gu na giregago guhegisani nya litigo : Si na duga sirumwa sa Nungungulu sita hambanisa avo nyamba vadi vbakari nya va nya ndruda ,
40013050	si va rinya niloni , umo va na gu lilago ni gu khukhurusa magwaha .
40013051	Mu si mane satshavbo sesi nyi mi embedego , gani ? Va di hakha , khavo : Ina .
40013052	Khavbo avbo , a di va embela , khuye : Khu kharato , muhevbudzi nya Nayo watshavbo a hevbudego iso si lumbago mufumu wa ndzadzini a ngu fana ni mune ndranga a dusago khumo nya thomba yaye silo nya siphya niso sa gale .
40013053	Hwane nya gu na vbedzide gu va ninga sipimaniso sesi , Jesu a di khuga khu vbale .
40013054	Na vbohide tigoni gwawe , a di hevbudza nyumbani nya nombelo . Vatshavbo va di tala khu guliwuga , va gu wudzisana , khavo : A gu mana hayi guti gogu ni tshivba nya gugire siliwugiso ?
40013055	Ina khandruye oyu mwamana wa muvati , gani ? Ina mayi waye khandri Mariya ? Vandriyaye khandri Jakobe , ni Josefe , ni Simoni ni Judha ?
40013056	Vandriyaye nya vanyamayi khandravo hi vbanyago navo tigoni mumu ? A gu si mana hayi satshavbo sesi ?
40013057	Khu kharato , va di hiwa khuye . Aholu , Jesu a di va embela , khuye : Muprofeti a gu nyenywa basi tigoni ni ndrangani gwawe .
40013058	Kha dzi kodza gu gira vbale siliwugiso nya singi khu kotani nya gumba khodwa nya vathu vale .
40014001	Khu matshigu yoyo , ndruma ya Jesu yi di vboha mu dzindzeveni dza mufumeli Herodhi ;
40014002	uye a di embela madhota yaye , khuye : Muthu yoyo khu Johane mubhapatisi a nga wugago khu ga vafudego ! Khu kharato a manago tshivba nya gugire khiyo siliwugiso satshavbo sesi !
40014003	Khaguva khuye Herodhi a nga rumela gu modwa Johane a hungwa dzitshinga , a thedwa pasoni , khu kotani ya Herodhiya , mwangadzi wa ndriyaye , Filipi ,
40014004	kholu Johane a di gu mu embela , khuye : U mwalo fanelo nya gudzege mwangadzi wa ndriyago .
40014005	A di dogorede gu mu songa , aholu a di thava vathu , va nga bani va gu muti kha nga muprofeti .
40014006	Litshigu Herodhi a nga enedzago myaga nya guvelegwe gwaye , nyamahegyane wa Herodhiya a di hana vbakari nya vathu , a gu tsakisa Herodhi ,
40014007	Herodhiya di sambanya khuye a na mu ninga ni gevbini igyo a na gu mu lombago .
40014008	Na kutsedzedwe khu mayi waye , nyamahegyane wule a di mu embela , khuye : Nyi ninge , mbiyani momu , hungo wa Johane mubhapatisi .
40014009	Mufumeli Herodhi a di garadzega aholu , khu kota nya gisambanyo a nga girago vbakari nya vathu , a di ruma gu khuye va mu resele .
40014010	A di ruma , gu pidwa hungo wa Johane mubhapatisi a nga bani aromo pasoni .
40014011	Na va reside hungo khu mbiyani , va di wu ningela ga nyamahegyane , a wu yisa ga mayi waye .
40014012	Vapizane va Johane , va dita dzega girumbi va ya dzinga . Khavbo avbo va di ya tivisa ga Jesu .
40014013	Jesu , na pwide esi , a di bela ngalavani a khuga khu vbale a gu hongola wulangani nya giwula , gu nga bani guri hwindzwana ; aholu vathu , na va dzi tide , va di mu landra khu mawundru , gu khugela madhoropani gwawe .
40014014	Na gu tshiga khu ngalavani , Jesu a di wona gidzemo nya gingi . A di pwa gisiro , a gu hawulugisa vadwali vawe .
40014015	Ni silambwana , vapizane va di ya ga Jesu va ya khavo : Lidambo li hwide , nari gu wulanga wowu giwula ; va bweledze , gasi va kodze gu gimbila va renga gilogyo nya guhodze dzindrangani dza vbafuvbyana mumu .
40014016	Aholu Jesu a di va hakha , khuye : Va nga hongoli ; va ningeni enu guhodza .
40014017	Va di hakha , khavo : Avba igyo hi gu nagyo livbandre sibaba ni dzindzandzi dzimbili basi .
40014018	Jesu a di va embela , khuye : Si reseni eno gawangu .
40014019	Hwane nya gu bani a rumide gidzemo gu khala vbavbatshi , avbo wu nga bani wu romo mwasi , a di dzega sibaba sile nya livbandre ni dzindzandzi dzimbili , a gu khusedza maho , a si kategisa ; a di pilela sibaba a gu si ningela ga vapizane , avo va si kabanisela gidzemo .
40014020	Vatshavbo va di hodza , va khura . Khu sipandre si nga tshalago va di tadza likhumi na sivili situndru .
40014021	Avo va nga hodzago va diri tengo nya livbandre magumi mazana nya vathu , nyamba valela vanyamayi ni sanana .
40014022	Khavbo avbo , Jesu a di ruma vapizane vaye gu bela ngalavani va bani va tshatuga , uye na nga gu phalalegisa vathu .
40014023	Na va phalalegide , a di gwela gigomoni , gasi guya lombelela enga . A di pfoledwa khu lidambo vbale , nari uye enga .
40014024	Gikhati gyogyo , ngalava yi di romo vbakari nya mati , na yi gu vetwa khu mavimbi , kholu va di hambana ni phuvbo .
40014025	Ni marandra gugya Jesu a di va yela , na gu gimbila khu vbatshani nya mati .
40014026	Na va mu wone na gu gimbila khu vbatshani nya mati , vapizane va di thuruga , va gulumela , khavo : Gikono !
40014027	Khavbo avbo , Jesu a di va embela , khuye : Rulani , mu nga thavi , kheni !
40014028	Pedro a di mu hakha , khuye : Wa gu bani uri uwe , Pfhumu , nyi rane nyite iyoyo gwago khu vbatshani nya mati .
40014029	Jesu , khuye : Delu . Pedro , na tshigide khu ngalavani , a di khinga Jesu khu vbatshani nya mati .
40014030	Aholu , na pwide tshivba nya phuvbo yi nga bani yi gu furugedza ngudzu , a di khala hwanga , a gu phela gurika . Khavbo avbo , a di womba huwa , khuye : Nyi vbanyise , Pfhumu !
40014031	Jesu a di mu phara khu libogo , a gu mu embela , khuye : Muthu nya gukhodwe vbadugwana , khu ginani u nga kanakanago ?
40014032	Na va bede ngalavani , phuvbo yi di degula .
40014033	Vatshavbo va nga bani varomo ngalavani , va di khidzima migondroni ga Jesu , va gu mu embela , khavo : Khu lisine u Mwamana wa Nungungulu !
40014034	Na va tshatugide , va di tshigela tigoni ga Jenezare .
40014035	Na va mu tide khavo khuye , vathu va tigoni mule , va di tivisana vatshavbo . Khavbo avbo , va di mu resela vadwali vawe vatshavbo .
40014036	Vata mu lomba gu khavo a va dzumedzise gu kuha tshoka nya libhadzi laye . Vatshavbo avo va nga yi kuhago , va di hawulugiswa madwali yawe yatshavbo .
40015001	Vafarisi ni vahevbudzi nya Nayo va nga bani va dzude khu Jerusalema , va dita ga Jesu vata mu wudzisa , khavo :
40015002	Khu ginani vapizane vago va si landrisigo mavbanyelo ya va gale , olu va hodzago nyamba hamba mandza ?
40015003	Gasi Jesu a di va wudzisa , khuye : Ahati enu , khu ginani mu si landrisigo nayo wa Nungungulu khu kotani nya mavbanyelo yanu ?
40015004	Khu lisine , Nungungulu ganede , khuye : Rungudza babe ni mayi , ni gu khuye : Uye a hembululago gani babe waye , gani mayi waye , a nafe .
40015005	Gasi enu mwari khenu : Ni wevbini uye a embelago babe waye , mwendro mayi waye , khuye : Iso nyi nga bani nyi fanede gu gu phasa khiso si phasedwe ga Nungungulu ,
40015006	muthu yoyo tshulegide mahoni gwanu . Mwalo gambe giguruvedzo nya guphase babe mwendro mayi waye . Mu tshipisa , kharati , nayo wa Nungungulu khu kota nya mavbanyelo yanu .
40015007	Vapfhadzi ! Khidzo kharati a nga profetago khidzo Isaya na gu thula enu , khuye :
40015008	Vathu va vava gu nyi rungudza khu likana , aholu myonyo yawe yomo hwindzo ni eni .
40015009	Milombelo va nyi girelago khya malipha , kholu milayo va hevbudzago khya vathu .
40015010	Khavbo avbo , a di rana gidzemo , gasi gi hidzimele vbafuvbi gwaye . A di gi embela , khuye : Nyi yingiseni gwadi mwatshavbo , gasi mu si mane gwadi iso nyi vbwetago gu mu embela .
40015011	Khandri gile gi belago khu kanani gi nyenyezisago muthu , aholu igyo gi dugago khu kanani gwaye khigyo gi mu nyenyezisago .
40015012	Vapizane vaye va di mu yela vaya mu embela , khavo : Ina u ngu dziti nya gukhuwe Vafarisi va zangaride khu maganelelo yale u nga ganelago khayo , gani ?
40015013	Uye a di va hakha , khuye : Simbo watshavbo wu nga mba yadwa khu Babe wangu a guromo ndzadzini wu na sigudwa .
40015014	Va digeni ; sikhumu si vbwetago gu phara kunga sikhumu sikwawe ! Mu ngu dziti nya gukhenu gikhumu gya gu vbweta gu phara kunga gikhumu gikwawe , sa sivili si ngu ya thegela phalani .
40015015	Pedro a di khusa lito , khuye : Hi tshamusela gipimaniso gegi .
40015016	Jesu a di mu hakha , khuye : Gasi enu nenu mungari ni mihungo nya gulemele ?
40015017	Ina kha mu dziti nya gukhenu gyatshavbo igyo gi belago khu kanani gya gu hongola kala mu gisusuni , gi gu hegisa khu gu duga vbavbandze khu ndzila yaye , gani ?
40015018	Gasi gyatshavbo igyo gi dugago khu kanani gya guta khu monyoni ; egi khigyo gi nyenyedzisago muthu . Kha mu si ti isoso ?
40015019	Khu monyoni ma ngu duga mahingigedzo nya guvivbe , wughevenga , wubhayi , wuphuphulu , wuvafa , gusingedza ni mahungo yatshavbo nya guhembulule Nungungulu .
40015020	Esi khiso si nyenyedzisi muthu . Gasi gu hodza nyamba hamba mandza , isoso kha si nyenyedzisago muthu .
40015021	Jesu a di khuga khu vbale a gu hongola phuvbo ga Tiro ni Sidhoni .
40015022	Khavbo avbo , nyamayi moyo nya mukananewu , a nga bani a guta khu phuvbo ga iyoyo , a di phela gu gulumela , khuye : Pfhumu , Mwamana wa Dhavide , nyi pwele wusiwana . Nyamahegyane wangu a ngu saniswa ngudzu khu liphuvbo nya guvivbe .
40015023	Aholu uye kha mu hakha gilo . Vapizane va di ya ga Jesu , vaya mu lomba , na va mu khongotela , khavo : Mu embele , a hongole , kholu a ngu hi gulumela .
40015024	Uye a di va hakha , khuye : Eni nyi di rumedwa guta vbanyisa basi dzinvuta dzi dzimedego dza Israeli .
40015025	Aholu nyamayi wule a di ta khidzima migondroni gwaye , khuye : Nyi phase , Pfhumu .
40015026	Uye a di mu hakha , khuye : Khandri gwadi gu dzega guhodza nya sanana u ninga simbwana .
40015027	Nyamayi a di khuye : Khidzo u ganelago , Pfhumu . Aholu dziti nya gukhuwe simbwana si ngu roledzela dzitshetana dzi thegelago khu vbamezatunu ya vamune ndranga .
40015028	Khu kharato , Jesu a di mu hakha , khuye : Nyamayi , gukhodwa gwago gukhongolo ! Gu na girege kha nga guhaladza gwago . Gu khugela gikhati gile nyamahegyane waye a di hawuluga .
40015029	Na khugide khu vbale , Jesu a di hongola phwani gwa Galileya , iyo a nga ya gwela gigomoni a khala .
40015030	A di tedwa khu vathu nya vangi ngudzu , na vari ni sikhurubwa , silima , sikhumu , sidudu ni vambe vadwali , vangata va vega migondroni gwaye . Uye a di va hawulugisa vatshavbo .
40015031	Vathu vale va di liwuga khu gu wona sidudu na si gu ganela , silima na si gu gimbila gwadi na si lulamide , sikhurubwa na si gimbila , sikhumu na si gu wona . Va di dhumisa Nungungulu wa Israeli .
40015032	Jesu , na ranide vapizane vaye , a di va embela , khuye : Nyingu pwa gisiro khu vathu vava , kholu va na ni matshigu mararu na nyiri navo , nyamba hodza gilo . Kha nyi vbweti gu va diga va gu hongola nyamba hodza gilo , va nga rereka ndzilani .
40015033	Vapizane va di mu phindrula , khavo : Hi na va ninga va hodza ginani giwulani mumu nyambana ndranga , olu a gu vathu va tadego kharati ?
40015034	Jesu a di va wudzisa , khuye : Sibaba singani mu gu naso ? Va di hakha , khavo : Livbandre na sivili , ni sindzandzyanyana .
40015035	A di ruma vathu vatshavbo va khala vbavbatshi ,
40015036	a dzega sibaba sile nya livbandre na sivili ni sindzandzyana sakone , a bonga , a si pilela , a si ningela ga vapizane , gasi va si kabanisela vathu .
40015037	Vatshavbo va di hodza , va khura , va bwe la khavbo va rolela , va gu tadza livbandre na sivili situndru khu sipandre si nga tshalago .
40015038	Avo va nga hodzago va diri tengo nya magumana mazana nya vathu , nyamba valela vanyamayi ni sanana .
40015039	Na va dugide va gu hongola gaya vatshavbo , Jesu a di bela ngalavani a gu hongola tigoni ga Magadhani .
40016001	Khavbo avbo , Vafarisi ni Vasadhusi va di mu yela , gasi guya mu lomba gu a va girele giliwugiso gya ndzadzini .
40016002	Uye a di va hakha , khuye : Vba gupfolani nya lidambo , mu ngu khenu : Wutshigu wa muhuno wu na bani wuri wadi , kholu damboni gu fuvide .
40016003	Na gu ngari dzimindru dzikhongolo , mu ngu khenu : Muhuno gu na bani guri ni phuvbo , kholu idzo gu fuvidego khidzo damboni gwa gu patedzela ni gusivbala . Kha nga mu wonago , mu ngu kodza gu tshamusela makhalelo ya damboni , aholu kha mu kodzi gu tshamusela siyeyedzo nya dzinango !
40016004	Mela yoyu nya vathu nya guvivbe , va si khodwigo , wa gu lomba giyeyedzo ! Hulo kha va na ningwa gimbe giyeyedzo vbavbandze nya giyeyedzo gya Jona . Khavbo avbo , a di va ditsha a khuga a gu hongola .
40016005	Vapizane , gikhati va nga tshatugago , va di divala gu dzega sibaba .
40016006	Jesu a di va embela , khuye : Gwadigwadi ni mela nya Vafarisi nuye nya Vasadhusi .
40016007	Khavbo avbo , va di vbweta guti , tshamuselo nya magana yoyo , na va gu dzi wudzisa khavo : Mwendro khulo hi nga diga sibaba .
40016008	Aholu Jesu , a nga bani a wona mapimo yawe , a di va embela khuye : Vathu nya gukhodwe vbadugwana , khu ginani mu emago dzikhana khu gu khenu kha mwa dzega sibaba ?
40016009	Mu si gu si pimi iso nyi si thulago ? Ina kha mu dundrugi sibaba sile nya livbandre si nga enedzago livbandre magumi mazana nya vathu , ni tengo nya situndru mu nga tadzago khu sipandre si nga tshalago , gani ?
40016010	Kha mu ngo dundruga gambe sibaba sile nya livbandre na sivili si nga enedzago magumi mana mazana nya vathu , ni tengo nya situndru mu nga tadzago khu sipandre si nga tshalago , gani ?
40016011	Khu ginani mu nga mba tugula nya gukhenu khandri nyi di thula gibaba gikhati nyi nga mu embelani , kheni : Gwadigwadi ni mela nya Vafarisi nuye nya Vasadhusi .
40016012	Khavbo avbo , va di dziti nya gukhavo Jesu khandri a di vbweta gu khuye va dzi wonele ga mela nya sibaba ; aholu va dzi wonele ga sihevbudzo nya Vafarisi ni Vasadhusi .
40016013	Na vbohide tigoni ga Sezareya gwa Filipi , Jesu a di wudzisa vapizane vaye , khuye : Vathu vari khavo khuye mani Mwamana wa Muthu ?
40016014	Va di hakha , khavo : Vomo va gu khavo khu Johane Mubhapatisi ; vambe vari khavo khu Eliya ; vambe khavo khu Jeremiya mwendro moyo nya vaprofeti .
40016015	Jesu a di wudzisa : Ahati enu , mwari khenu kheni mani ?
40016016	Simoni Pedro a di khusa lito a gu phindrula , khuye : Uwe khuwe Kristo , Mwamana wa Nungungulu a vbanyago .
40016017	Jesu a di mu hakha , khuye , U kategide , Simoni , mwamana wa Jona , kholu isoso khandri u di tiviswa khu muthu ; aholu , u di tiviswa khu Babe wangu a guromo ndzadzini .
40016018	Eni neni nyi ngu gu embela , kheni : Uwe khuwe Pedro ; vbatshani nya giwindri gegi nyi na vbaha libandla langu . Tshivba nya mufumu nya lufu kha yi na li gira gilo .
40016019	Nyi na gu ninga dzipfhungulo nya mufumu wa ndzadzini ; igyo uno gi dzumedzisago mafuni gi na dzumedziswa niyo ndzadzini ; igyo uno gi himbedzelago mafuni gi na himbedzedwa niyo ndzadzini .
40016020	Khavbo avbo , a di laya vapizane vaye gu vasi embeli muthu khavo uye khu Kristo .
40016021	Gukhugela litshigu lile , Jesu a di phela gu yeyedza vapizane vaye khuye na ni fanelo nya guhongole Jerusalema aya saniswa ngudzu khu madhota , ni vakhongolo nya vaphase ni vahevbudzi nya Nayo ; a songwa ; aholu a wuga khu litshigu nya wuraru !
40016022	Pedro a di mu rana khu phuvbo , aya mu kawuka , khuye : Ugo gu nga giregi gwago , Pfhumu ! Silo nya nga isoso gima kha si na gu dugelela !
40016023	Gasi uye , a di thendregedza , a embela Pedro , khuye : Leya , Sathane ! U womo kha nga mutshunganisi wangu , kholu mapimo yago kha mati khu ga Nungungulu ; aholu , khu vathu !
40016024	Jesu a di embela vapizane vaye , khuye : Uye a vbwetago gu nyi landrela , a na dzi nyenye wutumbu waye , a vbagare gihambano gyaye a nyi landrele .
40016025	Uye a vbwetago gu vbanyisa womi waye , a na wu luza ; gasi uye a luzago womi waye khu kotani yangu , a na wu mana .
40016026	Giphaso muni a gi manago muthu a fumelago litigo rumba , a gu hegisa khu gu dzimeledwa khu hefemulo waye ? Mwendro saye , ginani muthu a dzi kodzago gu ningela gasi gu dzegisa khigyo hefemulo waye ?
40016027	Kholu Mwamana wa Muthu a nata ni sirumwa sa Nungungulu , na tade khu gidhumo gya Babe waye , ata ninga moyo ni moyo , tshatshazelo waye gu khedza khu mithumo yaye .
40016028	Khu lisine nyi ngu mi embelani nya gukheni : vomo hi gu navo avba va na gumba linga lufu , kala va gu wona Mwamana wa Muthu na guta ni mufumu waye .
40017001	Hwane nya livbandre na limwedo matshigu , Jesu a di dzega Pedro , Johane ni ndriyaye Jakobe , a gu hongola navo venga gigomoni nya gulaphe .
40017002	A di vbindrugedza giemo mahoni gwawe . Khovbe yaye yi di ngangamela nga lidambo ; dzingandzu dzaye dzi di aga ngudzu .
40017003	Avbovbo a di tumbuluga Mosi ni Eliya , na va gu bhula naye .
40017004	Pedro a di khusa lito , khuye : Pfhumu , gwadi gu hi khale avba ; wa gu dzina nyi na gira mitshatsha miraru : moyo wago , mumbe wa Mosi , mumbe wa Eliya .
40017005	Na nga gu ganela , li dita lipfhi nya gungangamele lita va fenengedza khu mwedzi waye ; khu vbakari nya lipfhi gu di pwala lito , na li gu khilo : Oyu khu Mwamana wangu nya gu mu haladze ngudzu , a tsakisago monyo wangu ; mu yingiseni .
40017006	Na va pwide mahungo yaya , vapizane va di thega vbavbatshi khu khovbe na va tade khu hwanga .
40017007	Jesu a di va yela aya va phara , khuye : Khugani mu eme , mu nga thavi .
40017008	Na va hapfhude , va di wona basi Jesu nyambana mumbe muthu .
40017009	Na va gu tshiga khu mu gigomoni , Jesu a di va laya , khuye : Mu nga embeli muthu iso mu ngari gu si wonago , kala Mwamana wa Muthu a wuga khu ga vafudego .
40017010	Vapizane va di mu wudzisa , khavo : Khu ginani vahevbudzi nya Nayo va gu khavo Eliya a na phela khuye a wuya ?
40017011	Uye a di va hakha , khuye : Ina , Eliya a na wuya ata lulamisa satshavbo .
40017012	Aholu eni nyi ngu mi embelani , kheni : Eliya dzude , aholu kha va mu tugula . Va di mu phara idzo va nga dzinago khidzo . Kharati nugo , va na sanisa Mwamana wa Muthu .
40017013	Vapizane va di dziti nya gukhavo a gu thula Johane Mubhapatisi .
40017014	Na va dzude avbo gi nga bani gi romo gidzemo , a di duga mwama moyo a nga ya dzi thesa migondroni ga Jesu a mu embela , khuye :
40017015	Pfhumu , pwela wusiwana mwamana wangu , kholu a na ni gitshira gi mu sanisago ngudzu . Dzinyondro dzingi a thegelago niloni ni matini .
40017016	Nyi di mu reside ga vapizane vago , aholu kha va dzi kodza gu gira gilo .
40017017	Jesu a di khuye : Mela nya vathu nyamba khodwa , mu si gitigo nigyo mu girago ! Nyi na khala na nu kala lini ? Nyi na mi timiselani kala lini ? Mu reseni eno gwangu .
40017018	Khavbo avbo , Jesu , a di kawuka liphuvbo nya guvivbe li gu duga ga gikhwathana gile li gu hongola . Gi gu hawulugisa guralo .
40017019	Vapizane va di ya wudzisa Jesu , khu phuvbo , khavo : Khu ginani ethu hi nga tandrwa khilo gu li tutumisa ?
40017020	A di va hakha , khuye : Khu kotani nya gukhodwe gwanu a gu gudugwanana . Khu lisine nyi ngu mi embalani , kheni : gukhodwa gwanu gwa gu fana ni mbewu nya ginapi , mu na rumani gigomo gegi , khenu : Siguga khavba uya khala vbale ; gi na mu yingisani . Khu kharato , gimwalo gi na mi tandrago . [
40017021	Lifumbu leli nya maphuvbo la gu tutumiswa basi khu tshivba nya nombelo ni guhala . ]
40017022	Na va tshanganide Galileya , Jesu a di va embela , khuye : Mwamana wa Muthu a na ni fanelo nya guningedwe mandzani nya vathu , va mu songa ;
40017023	aholu khu litshigu nya wuraru a na wuga . Na va pwide esi , vapizane va di swihala ngudzu .
40017024	Na va vbohide Khafarnawume , vakhuphisi va nyumbani ga Nungungulu va di ya ga Pedro , vaya mu wudzisa , khavo : Ina muhevbudzi wanu kha livbi khupho nya Nyumba ya Nungungulu gani ?
40017025	A di hakha , khuye : A ngu livba . Na vbohide gaya , Jesu a di thangulela gu mu wudzisa , khuye : Nga nyi embela , Simoni : Khu vamani va khuphelago ni gu girela mihengo vafumeli nya mafu ? Khu ngamo yawe , mwendro khu valombo ?
40017026	Kha nga ulo a nga phindrulago , khuye : Khu valombo , Jesu a di mu embela , khuye : Khu kharato , ngamo yawe yi mwalo giguruvedzo nya gukhuphe .
40017027	Ambari ulo , gasi hi si tshunganisi muthu , indra phwani uya lova . Ndzandzi u na gu phelago khiyo gu mola , yi tule likana , u na mana dzitsapawu . Dzi dzege uya livba khidzo khupho wago ni wangu .
40018001	Gikhati gile , vapizane va di ya ga Jesu vaya mu wudzisa , khavo : Khu mani a gu khongolo mufumuni wa ndzadzini ?
40018002	Uye a di rana gyanana a gi vega vbakari gwawe , khuye :
40018003	Khu lisine nyi ngu mi embelani , kheni : mwamba vbindrugedza mu khala nga sanana , kha mu na bela mufumuni wa ndzadzini .
40018004	Khu kharato , uye a dzi sodzisago kha nga gyanana gegi a na bani ari khongolo mufumuni wa ndzadzini .
40018005	Uye a hakhago gyanana nya nga egi , khu lina langu , kheni a nyi hakhago .
40018006	Gasi uye a khunguvanyisago gimwegyo nya sanana sesi si khodwago gwangu , a diri tshukwana gu a hungwe thamoni giwindri nya gikhongolo nya gitshindro , gile nya gutshindrwe khu dziburu , a gu rinywa nondrwani .
40018007	Libango ga litigo khu kotani nya sikhunguvanyiso ! Nyi ngu dziti nya gukheni iso si mwalo gu vhikedwa ; aholu , libango li na ni wule a si vangago !
40018008	Wa gu wona nya gukhuwe mandza yago mwendro ngondro wago si ngu gu tshunganisa , si pile u dzudzuga , kholu i tshukwana gu u bela guvbanyani nya gupindruge nuri ni gimbobo mwendro na wu ndzodola , guvbindra gu rinywa niloni nya gupindruge nuri ni mandza ni migondro yago ya mivili .
40018009	Wa gu wona gu khuwe liso lago li ngu gu tshunganisa , li duse u dzudzuga , kholu i tshukwana gu bela guvbanyani nya gupindruge nuri ni gidzogo , guvbindra gu rinywa niloni wa Ghehena nuri ni maho yago ya mavili .
40018010	Dzi woneleni , mu nga nyenyini sanana sesi , ne gimwegyo , kholu nyi ngu mi embelani : sirumwa sa Nungungulu si va sayisago , somo gikhati gyatshavbo mahoni ga Babe wangu a guromo ndzadzini . [
40018011	Kholu Mwamana wa Muthu atide guta vbanyisa iso si nga bani si dzimede . ]
40018012	Nga nyi embelani : ina muthu a gu ni lizana dzinvuta , a gu dzimeledwa khu mweyo , kha ngu diga idzo nya livbandre na mana magumi ni livbandre na dzina mu gigomoni , a gimbila a gu vbweta iyo yi nga dzimela , gani ?
40018013	Na yi mane , khu lisine nyi ngu mi embelani , kheni a ngu tsakiswa khiyo guvbindra dzile nya livbandre na mana magumi ni livbandre na dzina dzi nga mba dzimela .
40018014	Kharati nuye Babe wanu a guromo ndzadzini kha vbweti gu khuye ni gimwegyo nya sanana sesi gi dzimele .
40018015	Wa gu wona gu khuwe ndriyago ghohide , indra u ya mu kawuka na muri enu mwa vavili basi . A gu yingisa , u na bani u vbanyiside ndriyago .
40018016	Amba gu yingisa , dzega muthu moyo mwendro vathu vavili u hongola navo , gasi gu satshavbo si lamudwe khu vafakazi vavili mwendro vararu .
40018017	Amba va yingisa , mu ningele ga libandla ; amba vbweta gu yingisa libandla , mu vege kha nga muhedheni mwendro kha nga mukhuphisi .
40018018	Khu lisine nyi ngu mi embelani , kheni : satshavbo mu no si dzumedzisago mafuni si na dzumedziswa niyo ndzadzini ; niso mu na gu si himbedzelago mafuni si na himbedzedwa niyo ndzadzini .
40018019	Nyi ngu mu embelani gambe , kheni : Va gu tshangana vavili vanu , mafuni , gasi gu lomba gilogyo , va na ningwa khu Babe wanu a guromo ndzadzini .
40018020	Kholu avbo va manegago vavili mwendro vararu na va tshanganide , khu lina langu , eni nyi na bani nyi romo vbakari gwawe .
40018021	Khavbo avbo , Pedro a di hidzimela ga Jesu a mu wudzisa , khuye : Pfhumu , nya guhosedwa khu ndriyangu , nyi na ni fanelo nya gu mu tsetselele nyondro ngani ? Nyi na mu tsetselela kala livbandre na dzimbili dzinyondro ?
40018022	Jesu a di mu hakha , khuye : Kha nyi gu embeli , kheni : livbandre na dzimbili dzinyondro , aholu , livbandre na mavili magumi ma bweledzedwago livbandre na dzimbili dzinyondro .
40018023	Khu kharato , mufumu wa ndzadzini wu ngu fananiswa ni mufumeli moyo a nga vbweta guti magimbidziselo nya thumo ga sithumi saye .
40018024	Githumi a nga phelago khigyo gi diri ni mangava nya lizana mazana dzitalenta ( 10.000 ) .
40018025	Kha nga ulo a nga bani ari mwalo dzitsapawu nya gulivbe khidzo , pfhumu yile yi di ruma khiyo a rengiswe uye ni mwangadzi waye , ni sanana , ni thomba yaye yatshavbo , gasi gu mana iso nya gulivbe khiso mangava .
40018026	Githumi gile gi di dzi thesa migondroni gwaye , gi gu mu lomba , khigyo : Nyi dige nyi ya thuma , nyi nata gu livba mangava yatshavbo .
40018027	Pfhumu yile yi di pwa gisiro , yi mu tsetselela mangava yatshavbo .
40018028	Na dugide khu vbale , a di mana mungana waye a nga bani a mu fiyaride lizana dzitsapawu . A di mu dzwinya ngolo , a mu sokhovedza , na gu khuye : Livba mangava yago !
40018029	Wule a di dzi thesa vbavbatshi , a mu lomba , khuye : Nyi dige nyi ya thuma , nyi nata gu livba mangava yatshavbo .
40018030	Aholu uye kha nga dzumela ; a di ruma gu a modwe kala a gu livba mangava yatshavbo .
40018031	Vangana vaye , na va wone esi , va di garadzega , vaya tivisa pfhumu yawe iso si nga giregago .
40018032	Pfhumu yile , khavbo avbo , yi di mu ranisa yita mu embela , khiyo : Githumi nya guvivbe ! Nyi gu tsetselede mangava u nga bani uri nawo , kholu u nga nyi lombago .
40018033	Khu ginani u nga mba tsetselela nuwe mungana wago kha nga eni nyi nga gu tsetselelago ?
40018034	Pfhumu yile , yi di garadzega , yi di mu ningela ga muthangeli nya lipaso a khothedwa kala a gu livba mangava yatshavbo .
40018035	Khidzo kharati a na gu mi girago Babe wangu a guromo ndzadzini , mwamba tsetselelana khu gyanu .
40019001	Na vbedzide gu ganela esi , Jesu a di khuga khu Galileya a gu hongola Judheya , khisi kheyi nya tsongo wa Jordhani .
40019002	A di landrwa khu sidzemo nya singi ; uye a di hawulugisa vatshavbo va nga bani va gu dwala .
40019003	Va di manega Vafarisi va nga ta mu wudzisa , gasi gu mu linga , khavo : Ina gu ngu kodzega gu mwama a hula mwangadzi waye khu gigaradzo nya gukari , gani ?
40019004	Jesu a di va hakha , khuye : Ina mu si gu hevbulini milowo yi gu khiyo : Gukhugela guhegulani , Nungungulu a di vanga mwama ni nyamayi , gani ?
40019005	Bwelo khavbo a ganela , khuye : Khu kharato , mwama a na diga babe ni mayi aya patana ni mwangadzi waye , va gu khala va vavili muthu moyo , gani ?
40019006	Khu kharato , khandri vavili gambe , aholu moyo basi . Nari kharato , muthu kha dzi kodzi gu tshula egi gi hungidwego khu Nungungulu .
40019007	Va di wudzisa , khavo : Khu ginani Mosi a nga rumago gu nyamayi a ningwe musi nya guhulane gikhati a hudwago ?
40019008	Jesu a di phindrula , khuye : Mosi a di mi dzumedzisani gu hula vagadzi vanu khu kota nya guvivbe nya myonyo yanu ; aholu guhegulani khandri kharato .
40019009	Eni nyi ngu mi embalani , kheni : uye a hulago mwangadzi waye , vbavbandze nya dzegano nya guloledziswe , a gu dzega wa walo , a ngu bhaya .
40019010	Vapizane va di mu embela , khavo : A gu bani ari isoso siguruvedzo nya mwama ni mwangadzi waye , gwadi khu gu mba dzega !
40019011	Jesu a di va hakha , khuye : Khandri vatshavbo va ma hakhago gwadi mahungu yaya ; ma gu hakhwa basi khu vale va gu ni giningwa gyogyo .
40019012	Vomo va nga velegwa na va thenidwe , navo va nga khu gu thenwa khu vathu vakwawe , navo va nga dzi thenago vabune khu gufela mufumu wa ndzadzini . Uye a dzi kodzago gu ma pwisisa , a na ma pwisise !
40019013	Khavbo avbo , va di mu yisela sanana , gasi a si handzege mandza ni gu si lombelela . Aholu vapizane va di si himbedzela .
40019014	Jesu a di va embela , khuye : Digani sanana soso , mu nga si himbedzeli guta eno gwangu , kholu khwawe mufumu wa ndzadzini .
40019015	Na si handzegide mandza , a di phara ndzila yaye a gu hongola .
40019016	A di yedwa khu lidzaha limwedo li nga ya mu wudzisa , khilo : Muhevbudzi , ginani nya gyadi nyi fanedego gu gira gasi gu mana guvbanya nya gupindruge ?
40019017	Jesu a di mu hakha , khuye : Khu ginani u nyi wudzisago khigyo gi gu gyadi ? Moyo basi a gu wadi . Aholu wa gu vbweta gu mana guvbanya nya gupindruge , landrisa milayo .
40019018	Lidzaha li di mu wudzisa khilo : Yevbini ? Jesu a di li hakha , khuye : U nga songi muthu , u nga bhayi ; u nga bi ; u nga singedzi muthu ;
40019019	rungudza babe ni mayi ; gola muthu kwanu kha nga idzo u dzi golago khidzo .
40019020	Lidzaha li di mu embela , khilo : Nyi ngu landrisa satshavbo soso ; ginani gi nga tshadego ?
40019021	Jesu a di mu embela , khuye : Wa gu vbweta gu khala muthu a vbeledego , indra u ya rengisa satshavbo u gu naso , u ninga sisiwane , gasi u mane thomba ya ndzadzini . Hwane nya isoso , delu uta nyi landrela .
40019022	Na li pwide mahungo yaya , lidzaha lile li di hongola na li gutshaniseka monyoni , kholu li diri ni dzithomba nya dzingi .
40019023	Khavbo avbo , Jesu a di embela vapizane vaye , khuye : Khu lisine nyi ngu mi embelani : gu na garadza ngudzu ga muthu nya gitetema gu bela mufumuni wa ndzadzini .
40019024	Nyi ngu engedza gambe , kheni : gu vbevbugide gu vbulela lidzoki vbatshinganotunu guvbindra gu dzega gitetema gi bela mufumuni wa ndzadzini .
40019025	Na va pwide esi , vapizane va di liwuga , khavo : Kharati khu mani a na gu vbulugago ?
40019026	Jesu a di khedzisa gwadi vatshavbo , a va embela , khuye : Ga vathu kha si kodzegi , aholu ga Nungungulu satshavbo si ngu kodzega .
40019027	Pedro a di khusa lito a mu embela , khuye : Ethu hi digide silo sathu satshavbo hi gu landra . Libhaso muni hi na gu li manago ?
40019028	Jesu a di va hakha , khuye : Khu lisine nyi ngu mi embelani : mufumuni wa Nungungulu , gikhati Mwamana wa Muthu a na khalago vbagikhalotunu gwaye nya gutale khu gidhumo , enu mu nga nyi landrela , mu na khalani vbasikhalotunu , gasi gu lamulani mahundzu yatshavbo nya likhumi na mavili ya Israeli .
40019029	Gasi watshavbo wule a nga digago ndranga , vandruye , babe , mayi , sanana ni sipeto khu kotani nya lina langu , a na si mana na si engedzedwe lizana dzinyondro , bwelo khavbo a mana guvbanya nya gupindruge .
40019030	Nya vangi va nya guphela va na bani vari mahegisela ; gasi nya vangi va gu mahegisela va na bani vari va gu phela .
40020001	Mufumu wa ndzadzini wu ngu fana ni mune gipeto a nga vindrugelago gu gimbila a vbweta vathu nya guta lime thembweni gwaye nya miuvha .
40020002	Na pwane navo gu va livba tsapawu mweyo khu litshigu , a di va rumela petoni gwaye nya miuvha .
40020003	Na dugide gambe ni mihani a di ya mana vambe va nga bani varomo dhoropani nyamba thuma gilo ;
40020004	a di va embela , khuye : Indrani nenu muya lima petoni gwangu , nyi na mu hakhisani tengo wu enelago .
40020005	Va di hongola . A di duga nya luphye khu midiya ni muphindrelo aya vbweta vambe .
40020006	Na dugide gambe ni silambo , a di mana vambe , a nga va embelago , khuye : Khu ginani mu khalago avba litshigu rumba nyamba thuma gilo ?
40020007	Va di mu hakha , khavo : Ha gu hamuga muthu nya gu mu thumele . A di khuye : Indrani nenu petoni gwangu .
40020008	Na li hwide , mune gipeto a di ruma ghadhi , khuye : Rana valimi u va livba ; phela khavo va nga hegisela gu vboha , u hegisela khavo va nga phela .
40020009	Na va vbohide avo va nga belago ni silambo , muthu ni muthu a di hakhiswa tsapawu .
40020010	Va di vboha navo vale va nga phelago khavo gu bela , na va gu alakanya gu khavo mwendro va na hakhiswa guvbindra avo va nga belago hwane gwawe , aholu moyo ni moyo wawe a di hakhiswa nuye tsapawu mweyo .
40020011	Na va hakhide , va di phela gu bhongela mune gipeto , khavo :
40020012	Ava va nya guhegisela va thumide wora mweyo basi ; aholu u va hakhiside idzo saye ni ethu hi nga thumago litshigu rumba na hi dahulekelana khu lihani .
40020013	Mune gipeto a di phindrula moyo wawe , khuye : Kha nyi gu kalaveli gilo , wandruye . Gasi khandri hi di pwana gu gu livba tsapawu mweyo ?
40020014	Ina ka , dzega tsapawu yago u hongole . Nyi gode gu ninga nuye oyu nya mahegisela tengo nya gufane nuye nyi nga gu ningago .
40020015	Ina nyi mwalo fanelo nya gugire iso nyi sinago khu silo sangu gani ? Ina khandri wuhindzi wangu wu gu tshunganedzisago ?
40020016	Kharati , va nya guhegisela va na bani vari va nya guphela ; va nya guphela va na bani vari mahegisela . Kholu vangi va ranwago , aholu sihathwa si dugwana .
40020017	Na va ga gwela gu hongola Jerusalema , a di rana vale nya likhumi na vavili , a va embela , khuye :
40020018	Olu nya guhongola Jerusalema , iyo Mwamana wa Muthu a na ya ningedwago ga vaphasi nya vakhongolo ni ga vahevbudzi nya Nayo , avo va na lamulago gu khavo a songwe ,
40020019	va na mu ningela ga mahedheni va mu vala , va mu kwamula ni gu mu khokhothela . Aholu khu litshigu nya wuraru a na wuga khu ga vafudego .
40020020	A di hidzimela ga Jesu mayi wa sanana sa Zebhedhewu gumogo ni sanana saye , aya khidzima migondroni gwaye , gasi gu ya mu lomba gilo nya gukari .
40020021	Jesu a di mu wudzisa , khuye : Wa gu vbweta ginani ? Uye a di mu hakha , khuye : Dzumela khuwe , mufumuni gwago , sanana sesi sangu sa sivili , si khale gimwegyo khu nyamudye , gimbe khu nyambade gwago .
40020022	Jesu a di mu phindrula , khuye : Nigyo mu lombago kha mu giti . Ina enu mu ngu dzi kodza gu sela gikombe nya gusaniseke nyi vbwetago gu sela , gani ? Va di khavo : Ina , hi ngu dzi kodza .
40020023	Jesu a di khuye : Nyi ngu dziti nya gukheni mu na selani gikombe nyi na selago ; aholu gu khala nyamudye gwangu mwendro nyambade gwangu , kha si tidwi kheni ; isoso sa gu lumba vale va hathidwego khu Babe wangu .
40020024	Na va pwide esi , vambe va likhumi , va di wugela vandruye vale va vavili .
40020025	Jesu a di va rana , a va embela , khuye : Kha nga mu dzitigo , vafumeli nya mayigo va gu ma fuma khu tshivba ; ni dzindruna dzakone dza gu gola gu tidwa nya gupwani khidzo dzi rumago .
40020026	Gu nga giregi kharato vbakari gwanu . Aholu oyu a golago gu khala khongolo vbakari gwanu , a na khale githumi gyanu .
40020027	Oyu a golago gu khala nari nya guhegule vbakari gwanu , a na khale khumbi yanu .
40020028	Kholu Mwamana wa Muthu nuye kha tela guta thumedwa , aholu guta thumela ni gu ningela womi waye gasi gudzegisa va nya gutala .
40020029	Na va gu khuga khu Jeriko , a di landrwa khu gidzemo nya gingi .
40020030	Avbovbo , sikhumu sivili si nga bani si khade bambe nya ndzila , na si pwide nya gupwani khu Jesu a vbindrago , si di khusedza lito , si gulumela , na si gu lomba , khiso : Pfhumu , Mwamana wa Dhavide , hi pwele wuhindzi !
40020031	Gidzemo gi di va kawuka , gasi gu va degudza , aholu avo va di vbindrisa gu rana , khavo : Pfhumu , Mwamana wa Dhavide , hi pwele wuhindzi !
40020032	Jesu a di ema a va ranisa . Na va vbohide , a di va wudzisa , khuye : Mwa gu vbweta khenu nyi mi rini ?
40020033	Va di hakha , khavo : Pfhumu , ha gu vbweta gu khethu maho yathu ma tulege !
40020034	Na pwide gisiro , Jesu a di va kuha maho . Ma di dzegela gu tulega , va gu mu landra .
40021001	Na va gu vbweta gu vboha Jerusalema , na varomo Bhetifage , mu gigomoni nya Miolivha , Jesu a di ruma vapizane vavili , khuye :
40021002	Indrani talalani mule mu gu wonago khavba , mu na ya mana buru na yi hungidwe ni giburwana gyaye . Dzi tshuleni dza dzimbili muta nadzo .
40021003	Uye a mu ganedzisago , mu embeleni , khenu : khu Pfhumu a dzi vbwetago ; a na dzi resa nyamba hwela .
40021004	Esi si giregide gasi gu tadzisega mahungo ya muprofeti , a nga khaye :
40021005	Embelani nyamahegyane wa Siyoni . Khenu khedza Mufumeli wago , a gu telago khu gurula , na khilede giburwana , gyanana nya buru .
40021006	Vapizane va di ya gira kha nga idzo Jesu a nga va rumago khidzo .
40021007	Va di wuya ni buru ni giburwana ; va dzi ladzela myendra yawe , gasi Jesu a khala khavbo .
40021008	Vathu nya vangi va di ladza myendra ndzilani ; vambe va di pila matamo nya misimbo va ma ladza .
40021009	Avo va nga bani va thangide mbeli navo va nga bani va guta khu hwane , vatshavbo va di mu kulungela , khavo : Hosana ga Mwamana wa Dhavide ! A na rungudzwe uye a tago linani la Pfhumu ! Hosana ndzadzini !
40021010	Gikhati Jesu a nga belago Jerusalema , lidhoropa latshavbo li di gira nyenganyenga . Vathu va di wudzisa , khavo : Khu mani Oyu ?
40021011	Gidzemo gi di hakha , khigyo : Khu Jesu , muprofeti wa Nazareta gwa Galileya .
40021012	Jesu a di bela Nyumbani ga Nungungulu a tutumisa vatshavbo va nga bani varomo mule va rengisa , navo va nga bani va renga , a gu reda vbavbatshi dzimeza dza va nya dzituruku nidzo nya varengisi nya matuva , a gu va embela , khuye :
40021013	Gu lovidwe , pwani : Nyumba yangu yi na ranwa , pwani nyumba nya nombelo . Gasi enu mu yi vbindrugedzide mu gu yi gira liphala nya dzimbafa .
40021014	Ndrani mule nya Nyumba ya Nungungulu a di randredwe khu sikhumu ni sikhurubwa , a gu si hawulugisa .
40021015	Na va wonide siliwugiso a nga bani a gira , ni sanana si nga bani si gulumela Nyumbani ga Nungungulu , khiso : Hosana ga Mwamana wa Dhavide ! Vaphasi nya vakhongolo ni vahevbudzi nya Nayo va di garadzega , va mu embela , khavo :
40021016	U ngu si pwa iso va ganelago gani ? Jesu a di va hakha , khuye : Nyi ngu si pwa . A di va wudzisa , khuye : Ina mu si hevbuli milowo yi gu khiyo : gidhumo gyangu gi na duga , khu kanani nya sanana nya sidugwana niso sa beleni , gani ?
40021017	A di va diga , a duga khu dhoropani a hongola Bhetaniya aya lala .
40021018	Ni dzimindru , na va gu bwelela dhoropani , Jesu a di pwa ndzala .
40021019	Na wonide nguyu vbafuvbi ni ndzila , a di hidzimela aholu a di ya mana mahagane basi . Khavbo avbo , a di khuye : Gima khu nanga velega gambe mihandro kala gupindruga ! Wu di dzegela gu banga .
40021020	Vapizane , na va wonide esi , va di liwuga , khavo : Nguyu yoyu wu di bangisa kharini nugunugu olu ?
40021021	Jesu a di hakha , khuye : Khu lisine nyi ngu mi embelani , kheni : mwa gu khodwani , nyamba kanakana , kha mu na gira basi esi nyi nga girago nguyu yoyu , aholu mwa gu ruma gigomo gegi , khenu : Siguga khavbo avbo , indra uya dzi dumwega phwani , gu na girega kamwe .
40021022	Kholu satshavbo mu si lombago khu gukhodwa gwanu , umo nya nombelo , mu na ningwani .
40021023	Jesu a di bela Nyumbani ga Nungungulu . Nari vbakari nya guhevbudze a di yedwa khu vakhongolo nya vaphasi nya mhamba ni madhota va ya khavo : Wa gu yi mana hayi tshivba nya gu gire esi ? Khu mani a nga gu ninga tshivba yoyo ?
40021024	Jesu a di va hakha , khuye : Eni neni nyi na ni giwudziso gwanu . Mwa gu nyi phindrulani , nyi na mu embela umo nyi yi manago tshivba yeyi .
40021025	Nga nyi embelani : ina gubhapatisa ga Johane gwa guta khu evbi ? Khu ga Nungungulu mwendro khu gwa vathu ? Aholu va di phela gu temarisana khu gyawe , khavo : Ha gu khethu khu ga Nungungulu , a na khuye : Khu ginani mu ngamba khodwa gwaye ?
40021026	Gasi ha gu khethu : Khu gwa vathu , hi na wugedwa khu vathu , kholu vatshavbo va ngu muti Johane kha nga muprofeti nya gutale .
40021027	Khavbo avbo , va di mu hakha , khavo : Ahati . Uye nuye a di va hakha , khuye : Eni neni kha nyi mu embelini umo nyi yi manago tshivba nya gugire esi !
40021028	Nga wonani : Babe moyo a diri ni sanana sivili . A di ruma igyo nya guphele , khuye : Mwanangu , indra gundze muhuno uya limela miuvha .
40021029	Aholu igyo gi di hakha , khigyo : Nyi wowe . Hwane nya gikhati gi di dzi laya , gi hongola .
40021030	Na yede nya wuvili aya mu ruma nuye , a di hakha , khuye : Ina , nyi naya . Aholu khaya gilo .
40021031	Khu wevbini nya ava va vavili a nga girago guhaladza ga babe wule ? Va di hakha , khavo : Khuye nya guphele . Jesu a di va embela , khuye : Khu lisine nyi ngu mi embelani : Vakhuphisi ni maphuphulu va na mi thangela mufumuni wa Nungungulu .
40021032	Kholu Johane dzude vbakari gwanu ata mi hevbudza ndzila nya gululame ; kha mwa khodwa gwaye . Aholu vakhuphisi ni maphuphulu va khodwe gwaye . Na mu wonide esi , kha mwa dzi sodzisani , mu khodwa gwaye .
40021033	Yingisani gimbe gipimaniso : Babe moyo nya ndranga a di lima lithembwe , a yala miuvha , a gu bhiya , a gira gitshindro nya dziuvha ni gikoli nya gughadhe khovbo . Na vbedzide , a di li tshiyedza valimi a gu endra a hongola hwindzo .
40021034	Na yi vbohide nango , a di rumela sithumi saye ga valimi vale , gasi guya hengisa wadwa wu nga bani wu mu lumba .
40021035	Aholu valimi va di wugela sithumi sile : Va gu veta gimwegyo , va gu songa gimbe , va gu pfara gimbe khu siwindri :
40021036	A di engedza gambe gu va rumela simbe sithumi nya singi guvbindra iso nya guphele ; va di ya si gira idzo saye .
40021037	Guhegisani a di va rumela mwanaye , na gu pimisa kharati : Va na ya ninga githawo mwamana wangu .
40021038	Aholu valimi , na va wone mwamana waye , va di embedzelana , khavo : Khuye oyu a na gu tshalago ni thomba . Hongoleni hi mu songe , gasi hi na tshala nayo ethu .
40021039	Va di mu pfinya , va gu hongola naye khabini vaya mu songa .
40021040	Ina tshigu a na tago mune lithembwe , ginani a na ta girago ga valimi vale ?
40021041	Va di hakha , khavo : A nata va songa vatshavbo , nyamba kanakana , a gu dzega lithembwe a tshiyedza vambe valimi avo va na mu ningago wadwa khu gikhati gi vbwetegago .
40021042	Jesu a di va wudzisa , khuye : Ina mu si hevbulini milowo yi gu khiyo : Giwindri gi nga nyenywago khu vavbahi khigyo gi khadego hungo nya gutshanganise , Silo sesi si giridwe khu Pfhumu ; siliwugiso mahoni gwathu .
40021043	Khu kharato , nyi ngu mi embelani , kheni : mu na dzegedwani mufumu wa Nungungulu wu ningedwa ga lihundzu li na gu thelago mihandro . [
40021044	Uye a na thegelago vbatshani nya giwindri gegi , a na pferuga a gu khala sipandryana , uye a na thegedwago khigyo , gi na mu tshita a gu khala kudzudzwane . ]
40021045	Na va pwide sipimaniso saye , vakhongolo nya vaphasi nya mhamba ni vafarisi va di tugula gu khavo a gu thula avo .
40021046	Va di vbweta lipindru nya gu mu mole va li hamuga , kholu va di gu thava gidzemo gi nga bani gi muti kha nga muprofeti .
40022001	Jesu a di engedza gambe gu va embela khu sipimaniso , khuye :
40022002	Mufumu wa ndzadzini wu ngu fana ni mufumeli moyo a nga dongiselago buzo nya mutshadho wa mwamana waye .
40022003	A di ruma sithumi saye guya rana vathu a nga bani a va rambide , aholu avo va di bomba .
40022004	A di ruma nya luphye simbe sithumi , a si embela , khuye : Indrani muya va tivisa , kheno : guhodza gu vidzidwe ; nyi songetede dzimombe dzangu ni sifuyo nya gunone ; satshavbo si dongisedwe . Deluni hi ta khala hi hodza .
40022005	Aholu avo kha va nga thela kota . Mumbe a di ya petoni gwaye , mumbe a di ya thumisa wugwewo waye .
40022006	Gasi vambe va di wugela sithumi sile , va si songa .
40022007	Mufumeli wule a di garadzega ngudzu , a gu rumela masotshwa maya songa sighevenga sile , gumogo ni gu si vbisela lidhoropa lawe .
40022008	Khavbo avbo , a di embela sithumi saye , khuye : Guhodza gu vidzidwe aholu avo nyi nga bani nyi va rambide kha va yedwa khu guta .
40022009	Khu kharato , indrani mahandzakanyani nya dzindzila mu gimbila mu gu rana vathu vatshavbo mu na va manago .
40022010	Sithumi , na si phalalegide ni dzindzila , si di rana vatshavbo si nga va manago : nya vadi navo nyamba vadi , kala gu tadza nyumba nya buzo khu vathu .
40022011	Na bede mufumeli gasi guta wona avo va nga rambwago , a di wona moyo a nga bani a sa ambala gipani nya buzo nya mutshadho .
40022012	A di mu wudzisa , khuye : Ama sawu , u bede kharini omu nyambana gipani nya buzo nya mutshadho ? Uye a di degula , nyamba hakha gilo .
40022013	Khavbo avbo , mufumeli a di embela sithumi saye , khuye : Mu hungeni mawogo ni mawundru , mu mu dzudzuga vbavbandze , mu gidemani . Avbovbo a na ya lila ni gu ketsa magwaha .
40022014	Khu lisine vangi va ranidwego gani olu vadugwana va hathidwego .
40022015	Khavbo avbo , Vafarisi va di gira nembo , gasi gu hevbula mano nya gu mu ganedzise , na va gu lindrela gu khavo a na hoheta likana limwedo , va kodza gu mu mola .
40022016	Va di rumela vapizane vawe , gumogo ni va na Herodhi , gasi guya mu wudzisa , khavo : Muhevbudzi , hi ngu dziti nya gukhethu u ngu ganela lisine , ni gu khethu u ngu hevbudza ndzila ya Nungungulu kha nga idzo li lombago khidzo lisine ; khu thavi muthu , kholu khu khedzi giemo nya muthu .
40022017	Nga hi embela , na : Khu mawonelo yago , hi na ni fanelo mwendro hi mwalo nya gulivbe khupho ga Sezari ?
40022018	Jesu , na gu guti guvivba nya mahingigedzo yawe , a di va hakha , khuye : Vapfhadzi ! Mwa gu nyi lingela ginani ?
40022019	Nga nyi yeyedzani dzitsapawu dzakone mu livbago khidzo khupho . Va di mu ninga tsapawu mweyo .
40022020	A di va wudzisa , khuye : Gasi mufananiso yoyu ni lina leli khya mani ?
40022021	Va di hakha , khavo : Khya Sezari . Khavbo avbo , a di va embela , khuye Ina ka , ningani ga Sezari iso si gu sa Sezari , ni ga Nungungulu iso si gu sa Nungungulu .
40022022	Na va pwide phindrulo yiyi , va di liwuga ngudzu , va gu mu diga va hongola .
40022023	Litshigu lolo la limwedo , vasadhusi , a gu tsawa nya vale va gu khavo gu mwalo guwuga ga va nya gufa , va di hidzimela gwaye va ya mu wudzisa , khavo :
40022024	Muhevbudzi , Mosi a hi rumide , khuye : A gufa mwama nyamba tshiya sanana , ndriyaye a na hambele namu waye nya noni , gasi gu wusa ndranga yaye .
40022025	Va di romo livbandre na vavili vandruye . Koma wakone a di koka ndranga , afa nyamba tshiya sanana . Mwangadzi waye a di tshala ni ndriyaye .
40022026	Oyu nuye si di mu dugela idzo saye , uye nya wuraru nuye , kala uye nya livbandre na wuvili .
40022027	Na va fude vatshavbo a difa nuye nyamayi wule .
40022028	Vba guwugani ga vanya gufa , nyamayi wule a na lumba wevbini wakone , ulo vatshavbo va mu dzegidego kha nga mwangadzi wawe ?
40022029	Jesu a di va hakha , khuye : Mu dzi pembide , khu gumba tini Milowo nya gu Age ni tshivba ya Nungungulu .
40022030	Kholu guwugani ga va nya gufa vama kha va na nga dzega vanyamayi ; vanyamayi navo kha va na nga dzegwa khu vama ; aholu vatshavbo va na khala kha nga idzo si guromo khidzo sirumwa sa Nungungulu ndzadzini si si dzeganigo .
40022031	Gasi khu mahungo nya guwuge ga va nya gufa , kha mwa hevbulani iso a nga ganelago Nungungulu , gikhati a nga khuye :
40022032	Eni kheni Nungungulu wa Abrahama , Nungungulu wa Isaki ni Nungungulu wa Jakobe , gani ? Uye khandri Nungungulu wa va nya gufa , aholu , khwa va nya guvbanya !
40022033	Gidzemo , na gi mu pwide , gi di liwuga ngudzu khu sihevbudzo saye .
40022034	Vafarisi , na va pwide nya gupwani Jesu a di degudza vasadhusi khu dziphindrulo dzaye , va di gira tshangano ;
40022035	avbovbo a di duga moyo wawe a nga bani ari muhevbudzi nya Nayo , aya mu wudzisa , gasi gu mu tshunganisa , khuye :
40022036	Muhevbudzi , khu wevbini nayo a gu koma ga milayo yatshavbo ?
40022037	Jesu a di mu phindrula , khuye : Haladza Pfhumu Nungungulu wago khu monyo wago watshavbo , khu hefemulo wago watshavbo ni mapimo yago yatshavbo .
40022038	Oyu khuye a gu khongolo ga milayo yatshavbo ; khuye nya guphele wakone .
40022039	Uye nya wuvili wu ngu fana noyu . Wa gu ganela kharati : Haladza muthu kwanu kha nga idzo u dzi haladzago khidzo .
40022040	Milayo yeyi ya mivili khiyo yi gu litshina nya Nayo watshavbo wa Mosi ni sihevbudzo sa vaprofeti .
40022041	Jesu a di wudzisa Vafarisi va nga bani va tshanganide , khuye :
40022042	Nga nyi embelani : Kristo gyanana gya mani ? Va di mu hakha , khavo : Gyanana gya Dhavide .
40022043	A di va wudzisa , khuye : Khu ginani uye Dhavide abune , khu tshivba nya Liphuvbo nya gu Age , a nga mu ranago Pfhumu , khuye :
40022044	Pfhumu a di embela Pfhumu yangu , Khala khu nyamudye gwangu , kala nyi gu thesa valala vago vbavbatshi nya migondro yago ?
40022045	Olu Dhavide a mu ranago Pfhumu , gu ngu kodzega kharini gu Pfhumu a khale gambe gyanana gyaye ?
40022046	Mwalo a nga dzi kodzago gu mu phindrula . Gukhugela avbovbo kha va mu tiyela gambe gu mu wudzisa gilo .
40023001	Khavbo avbo , Jesu a di ganela vbakari nya gidzemo ni vapizane , khuye :
40023002	Va hevbudzi nya nayo ni Vafarisi va tshikedzide wulanga wa Mosi thumoni nya gutshamusele Nayo .
40023003	Khu kharato , girani ni gu landrisa satshavbo iso va mu embelago , aholu mu nga landri mithumo yawe , kholu va gu ganela , va si si vbanyi .
40023004	Va gu hunga dzinyandra nya gulemele ngudzu , va rwega vakwawe , na ri gu avo kha va dzi kuhi , ambari khu nyala yinene .
40023005	Satshavbo va girago , va gufela gu wonwa khu vathu . Khu kharato va gu gudzisela mikyeka nya milayo va hungago vbagiwombotunu ni mawogoni nya dzingandzu dzawe .
40023006	Va gola gu khala malangani nya guphele umo nya sipfhitsha numo nya dzinyumba nya nombelo .
40023007	Va gu gola gu loswa khu githawo vathuni ni gu ranwa khu vathu , pwani Muhevbudzi !
40023008	Gasi enu mu nga dzumelini gu ranwa Muhevbudzi khu muthu , kholu muhevbudzi wanu moyo basi ; enu mwatshavbo mu vandruye .
40023009	Tigoni momu mu nga rani muthu , khenu : Baba , kholu Babe wanu moyo basi . Khu wule a guromo ndzadzini .
40023010	Mu nga dzumelini gu ranwa pwani muthangeli , kholu muthangeli vbakari gwanu moyo basi , khu Kristo .
40023011	Uye a gu khongolo vbakari gwanu a na bani ari uye githumi gyanu .
40023012	Uye a dzi khusedzago a na sodziswa ; gasi uye a dzi sodzisago a na khusedzwa .
40023013	Libango gwanu , enu vapfhadzi , vahevbudzi nya Nayo ni Vafarisi , kholu mu ngu segela vathu malimba nya mufumu wa ndzadzini ; kha mu beli enu gambe kha mu digi va bela avo va dzinago . [
40023014	Libango gwanu , enu vapfhadzi , vahevbudzi nya nayo ni Vafarisi , mu phangago sifurugadzi mu dzindrangani dzawe , na mu gu pfhadza gu gira milombelo nya gulaphe ngudzu . Khu kharato gulamudwa gwanu gu na bani guri gwa gulemela . ]
40023015	Libango gwanu , enu vapfhadzi , vahevbudzi nya Nayo ni Vafarisi , mu legalegago ni mayigo , mu khilela mataro mu gimbila mu vbweta mupizane moyo basi . Na mu mu mane , mwa gu mu nyenyezisa nyondro mbili guvbindra enu , a gu fanedwa khu gu rinywa phalani nya nilo .
40023016	Libango gwanu , sikhumunu , mu vbwetago gu phara kunga sikhumu sikwanu , na mu gu khenu : Uye a sambanyago khu lina nya Nyumba ya Nungungulu mwalo giguruvedzo gya gilo , aholu uye a sambanyago khu ndralama yi gomo nyumbani ga Nungungulu a na ni giguruvedzo nya gulandrise gisambanyo gyaye .
40023017	Sipumbunu nya gupate ni wukhumu gumogo ! Khu gevbi gi gu gikhongolo guvbindra gikwawe ? Khu ndralama , mwendro khu Nyumba ya Nungungulu yi gu iyo yi agisago ndralama ?
40023018	Gambe khenu mu hevbudzago , khenu : Uye a sambanyago khu giluvelo mwalo giguruvedzo gya gilo ; aholu a gu sambanya khu ningelo wu gomo vbagiluvelotunu a na ni giguruvedzo nya gulandrise gisambanyo gyaye .
40023019	Sikhumu ! Khu gevbini gigu gikhongolo guvbindra gikwawe ? Khu ningelo , mwendro khu giluvelo , gi gu igyo gi agisago ningelo ?
40023020	Khu kharato , gu sambanya khu giluvelo khidzo saye ni gu sambanya khu lina nya giluvelo nilo nya satshavbo si guromo vbatshani nya giluvelo ;
40023021	gu sambanya khu Nyumba ya Nungungulu khidzo saye ni gu sambanya khu lina la Nungungulu a vbanyago umo .
40023022	Gu sambanya khu ndzadzi khidzo saye ni gu sambanya khu gikhalo nya mufumu wa Nungungulu ni wule a khalago khavbo .
40023023	Libango gwanu , vapfhadzi nenu , vahevbudzi nya Nayo ni Vafarisi , mu hengago gikhaba nya mitongwe yatshavbo , nesi nya gupitele kiso guhodza , aholu mu si theli kota khu litshina nya milayo yatshavbo , a gu : gululama , wuhindzi , ni gutumbega . Esi khiso mu nga vbweta gu phela khiso mu gira , nyamba diga sile simbe .
40023024	Sikhumunu , mu vbwetago gu phara kunga sikhumu sikwanu , ulo mu hutago tshuna gu mu midza kameli , ke !
40023025	Libango gwanu , vahevbudzi nya Nayo ni Vafarisi , kholu mwa gu handza mbiya ni khokho khu vbavbandze , na ri gu ndrani gakone si tade khu wuvafa ni ndrwadza .
40023026	Gikhumuwe , mufarisi , guphela handza ndrani nya mbiya ni khokho , gasi vbavbandze gakone gu kodza nugo gu aga .
40023027	Yuyu va nya libangonu , vapfhadzi , vahevbudzi nya Nayo ni Vafarisi , kholu mu ngu fana ni marowo ma gu ni phembe nya guage , ma mburisedwa gwadi khu vbavbandze , nari gu khu ndrani ma tade khu sirambu ni mahine .
40023028	Kharato nenu , khu vbavbandze , mwa gu khala nga vathu vathu ; gasilo , khu ndrani , mu tade khu malipha ni ndrwadza .
40023029	Libango gwanu , vapfhadzi , vahevbudzi nya Nayo ni Vafarisi , mu girago siwindri marowoni nya vaprofeti , bwelo khavbo mu mburisela marowo nya vanya ndruda , na mu gu khenu :
40023030	Nari pwani hi di vbanyide gikhati gya vababe vathu na ha sa hengela navo gu songa vaprofeti .
40023031	Kharati mu ngu dzi thuledza gu khenu mu sanana sa vale va nga songago vaprofeti .
40023032	Tadziselani mwabune gipimo gya vababe vanu !
40023033	Enu livelego nya dzinyoga ! Mu na vbulugisa gu wani gu rinywa phalani nya nilo ?
40023034	Khu kharato , nyi ngu mi rumelani vaprofeti , va nya guti ni vahevbudzi . Vambe mu na va songa , vambe mu va khokhothela ; gasi vambe mu na va kwamula umo nya dzinyumba nya milombelo ni gu va tutumisani madhoropani gwanu gwatshavbo ,
40023035	gasi gu novba watshavbo wa vanya ndruda wu vbalagele vbatshani gwanu , nya nga uwo wu nga vbaladzwago gukhugela gu songwa gwa Abheli , mululami , kala ugo gwa Zakariya , mwamana wa Bharakiya , mu nga mu songago vbakari nya makhuvi nya guagiswe nya Nyumba ya Nungungulu ni giluvelo .
40023036	Khu lisine nyi ngu mi embelani nya gukheni khu kota nya satshavbo sesi gu nata tsayiso ga mela yoyu !
40023037	Jerusalema , u songago vaprofeti ni gu pfara khu siwindri avo u rumedwago ! Dzinyondro dzingani nyi vbwetidego gu tshanganisa sanana sago kha nga mbaha nya khugu yi fundramelago sitshondryana saye vbavbatshi nya mambapi yaye , u si dzumeli !
40023038	Khu kharato , ndranga yanu yi na tshala giwula ,
40023039	kholu nyi ngu mi embelani , kheni : Kha mu na nyi wona gambe kala litshigu mu na gu ganelago khenu : Kategide uye a tago khu lina la Pfhumu .
40024001	Jesu , na gu duga khu Nyumbani ga Nungungulu , vapizane vaye va di mu yeyedza wumburi nya mavbahelo nya Nyumba ya Nungungulu .
40024002	Aholu a di va hakha , khuye : Mu ngu si wona satshavbo sesi ? Khu lisine nyi ngu mi embeleni nya gukheni kha gi na tshala giwindri vbatshani nya giwindri gikwawe satshavbo si na pfhungunudwa .
40024003	Na khade mu gigomoni nya Miolivha , va di hidzimela vapizane vaye , vaya mu wudzisa , nari avo venga , khavo : Hi embele , lini si na gu dugelelago satshavbo soso ? Giwonegiso muni gi na gu tivisago guta gwago ni guhegisa nya litigo ?
40024004	Jesu a di va phindrula , khuye : Dzi woneleni , gasi mu si kanganyiswi khu muthu .
40024005	Kholu va nata nya vangi khu lina langu , vata khavo : Kheni Kristo . Va pengisa nya vangi .
40024006	Mwa gupwa na gu ganedwa khu dzinyimbi , mu nga thurugini , kholu si na ni fanelo nya guphele khiso si girega , aholu khandri guhegisa .
40024007	Mayigo ma na wugelana ; ni mifumu yakone yi na wugelana niyo ; dzi na manega dzindzala , mitungu ni sirevareva malangani nya gutale .
40024008	Satshavbo soso a na bani ari guphela nya sisaniso .
40024009	Khavbo avbo , va na mi sanisani , va mi songa ; mu na zondrwa khu mayigo yatshavbo , khu kotani nya lina langu .
40024010	Avbovbo nya vangi va na thega , va zondrana ni gu ningelana khu gyawe .
40024011	Va na tumbuluga vaprofeti nya vangi nya malipha , va na gu pengisago va nya gutala .
40024012	Lihaladzo la va nya gutala li na dzidzila khu kotani nya guandre nya wulala ;
40024013	aholu uye a na gu tsaramago kala mahegiso a na vbanyiswa .
40024014	Mahungu nya Yadi yaya nya mufumu wa Nungungulu ma na huweledwa tigoni gwatshavbo gasi gu ninga wufakazi mayigoni gwatshavbo . Khu hwane nya isoso khavbo guno tago guhegisa .
40024015	Khu kharato , mwa gu wona manyala nya guthavise , ma thudwago khu muprofeti Dhaniyeli na ma romo vbawulangatunu nya gukatege - uye a hevbulago a na si pimise gwadi -
40024016	avo va na gu bani varomo Judheya va na thavele sigomoni ;
40024017	uye a na gu bani aromo vbatshani nya nyumba a nga tshigi gasi guta dzega gilogyo nyumbani gwaye ;
40024018	uye a na gu bani aromo thembweni a nga bweleli hwane gasi guta dzega mwendra .
40024019	Gu na bani ari tshanisa ga va nya dzimimba ni va nya gumamisa khu matshigu yoyo !
40024020	Lombelelani gasi esi si si dugeleli vbagirametunu , mwendro khu litshigu nya Sabhado ,
40024021	kholu matshigu yoyo yi na manega tshanisa nya yikhongolo nya gu gima yi si gu manegi , gukhugela Nungungulu na vangide litigo kala matshigu ya muhuno . Gima kha yi na manega gambe .
40024022	Nari pwani Nungungulu kha nga rodzisa matshigu yoyo , mwalo a nga vbweta gu vbanyiswa . Aholu , khu kotani nya sihathwa saye , a na ma rodzisa .
40024023	Khu kharato , va guta mi embelani , khavo : Kha mu mu woni Oyu Kristo , mwendro sawe , khavo : Kha mu mu woni Wule , mu nga khodwi ,
40024024	Kholu va na dugelela vakristo ni vaprofeti nya malipha , va na gu girago siliwugiso nya sikhongolo , gule nya gu , samba gwadi , ambari sihathwa si na pengiswa niso .
40024025	Nya gu mi embelani matshigu na ma nga romo .
40024026	Khu kharato , va gu mi embelani , khavo : Womo giwulani mu ngayi ; va gu khavo : Womo nyumbani , mu nga khodwi .
40024027	Kholu , kha nga ndzadzi yi lasago , yi wenengedza litigo latshavbo , gukhugela Khuga-dambo , kharato nugo gu na girega gikhati a na tago Mwamana wa Muthu .
40024028	Avbo gi na gu manegago girumbi , khavbo ma na talago makoti .
40024029	Aholu hwane nya tshanisa yoyo , lidambo li na sivbala , ni ngima kha na wenengedza ; dzinyeledzi dzi na thegela khu ndzadzini , ni tshivba nya ndzadzi yi na dzudzwa .
40024030	Khavbo avbo , gu na wonega ndzadzini giyeyedzo gya Mwamana wa Muthu , giyeyedzo gi na gu girago vathu vatshavbo nya litigo va lila khu gu wona Mwamana wa Muthu na guta vbakari nya lipfhi , na tade khu tshivba nya yikhongolo ni gidhumo .
40024031	A na rumela sirumwa sa Nungungulu gu womba pundru nya gudzume ngudzu , gasi gu tombanisa sihathwa sa maphuvbo yatshavbo ya mana , gukhugela mahegiso kala mahegiso nya mafu .
40024032	Hevbulani khu gipimaniso nya nguyu : Wa gu thela matamo nya matenvura ni nyenvu , mu ngu dziti nya gukhenu yi ngu vboha nango nya matshiga .
40024033	Kharati nugo , mwa gu wona satshavbo soso , dzitini nya gukhenu Mwamana wa Muthu womo vbafuvbi ni gu vboha vbamwanyatunu .
40024034	Khu lisine nyi ngu mi embelani , kheni : kha na vbindra mela yoyu na si si gu dugeleli satshavbo soso .
40024035	Yi na vbindra ndzadzi ni mafu , aholu mahungo yangu gima kha ma na vbindra .
40024036	Gasi litshigu ni gikhati , mwalo a si tigo , ambari sirumwa sa Nungungulu si guromo ndzadzini , ambari Mwamana ; vbavbandze ga Babe basi .
40024037	Kha nga idzo gu nga giregago khidzo matshiguni ya Nowa , kharato nugo gu na girega litshigu a na tago Mwamana wa Muthu .
40024038	Na wu si gu dugi talo nya mati , vathu va di gu hodza ni gu sela ; vama va di gu dzega , vanyamayi va di gu dzegwa , kala litshigu Nowa a nga belago litaroni .
40024039	Kha va nga tugula gilo , kala gu vboha talo nya mati wu ngata va mwaladza vatshavbo . Kharato nugo gu na girega litshigu a na gu tago Mwamana wa Muthu .
40024040	Litshigu lolo , va nata manwa vathu vavili thembweni : A na dzegwa moyo a gu tshidwa mumbe ;
40024041	vanyamayi vavili va nata manwa na va gu tshindra : A na dzegwa moyo a gu tshidwa mumbe .
40024042	Khu kharato , khalani na mu dongide , kholu kha mu li ti litshigu yi tago Pfhumu yanu .
40024043	Khalani na mu dziti nya gukhenu : Nari pwani mune ndranga a ngu gi ti gikhati yi na gu tago khigyo mbafa vbakari nya wutshigu a na gu ghadha , gasi a si phangedwi nyumba yaye .
40024044	Khu kharato , enu nenu khalani na mu dongide , kholu Mwamana wa Muthu anata gikhati mu na gumba gi lindrela .
40024045	Khu gevbini githumi nya guthembege , nya gugengele , gile gi na gu vegwago mbeli nya sithumi sikwawe khu pfhumu , gasi gu si ninga guhodza khu gikhati gi vbwetegago ?
40024046	Gi kategide githumi gile gi na guta manwago khu pfhumu yaye na gi nga gu vbanyisa guralo .
40024047	Khu lisine nyi ngu mi embelani nya gukheni a na gi vega kha nga muthangeli nya silo saye satshavbo .
40024048	Aholu githumi gile gya gu bani giri ni monyo nya guvivbe , gi pimisa monyoni gwaye kharati : Pfhumu yangu yi ngu hwela ,
40024049	gi gu phela gu vetelela vangana vaye , gi hodza , gi sela ni dzibewudzi .
40024050	Pfhumu yaye yi na wuya litshigu ni gikhati gi si si lindreligo .
40024051	Githumi gile gi nata tsayiswa khu tshivba , bwelo khavbo , gi valedwa kha nga muthu nyamba thembega ; avbovbo gi na lila ni gu ketsa magwaha .
40025001	Mufumu wa ndzadzini wu ngu fana ni likhumi sagadzyana si nga dzegago dzikandriya dzawe si gu hongola guya khinga mwame .
40025002	Vbakari gwawe livbandre si diri sipumbu , livbandre si di gengede .
40025003	Esi nya sipumbu si di dzega dzikandriya , si si phari ndrengo nya mafura ;
40025004	gasi esi nya gugengele si di dzega dzikandriya ni sigasi nya mafura .
40025005	Kha nga ulo mwane a nga hwelago gu vboha , sagadzyana si di phela gu wotela , si gu lala .
40025006	Ni vbakari nya wutshigu si di wuswa khu lito li nga gulumelago , khilo : A ngu vboha mwane , mu khingeni !
40025007	Sagadzyana sile si di khendzuga satshavbo , si dongisela dzikandriya dzawe .
40025008	Esi nya sipumbu si di embela iso nya gugengele , khiso : Nga hi vbungulelani mafura , kholu dzikandriya dzathu dzi ngu tshimega .
40025009	Aholu esi nya gugengele si di hakha , khiso : Ahihi , ma nga hi kenelela nethu . Gwadi khu gu tutumani muya renga .
40025010	Na va hongode va ya renga mafura , a di vboha mwane . Vale va nga bani va dongide va di bela naye nyumbani nya buzo nya mutshadho , li gu segwa lidimba .
40025011	Khadukhadu si di vboha sagadzyana sile nya sipumbu si ta lomba khiso : Pfhumu hi tulele lidimba .
40025012	Aholu mwane a di si hakha , khuye : Khu lisine , kha nyi mu tini .
40025013	Khu kharato , khalani na mu dongide , kholu kha mu li ti litshigu ni gikhati .
40025014	Mufumu wa ndzadzini wu ngu fana gambe ni muthu a nga dongago lipfhumba . Na gu vbweta gu khuga , a di rana sithumi saye a si tshiyedza thomba yaye .
40025015	Gimbe a di gi ninga livbandre dzitsapawu dzi ranwago talenta ; gimbe , dzimbili ; gimbe , mweyo basi ; muthu ni muthu a di ningwa maningano ni tshivba yaye . Khavbo avbo , a di phara dzindzila a gu hongola .
40025016	Wule a nga tshiyedzwago livbandre dzitalenta a di dzi bhindzulisa dzi velega dzimbe livbandre .
40025017	Wule a nga tshiyedzwago dzitalenta dzimbili a di dzi velegisa nuye dzimbe dzimbili .
40025018	Gasi wule a nga tshiyedwago mweyo basi , a di ya kemba liphala a yi siha .
40025019	Na ma vbindride matshigu nya gulaphe , yi di wuya pfhumu nya sithumi sile yita vbweta guti ginani va nga tshala va gu gira khu dzitsapawu dzile .
40025020	Wule a nga bani a hakhide livbandre dzitalenta a di ya ningela dzimbe livbandre , khuye : Pfhumu , u nyi ningide livbandre dzitalenta , khu dzi woni dzimbe livbandre nyi nga tshala nyi velegisa , edzi .
40025021	Pfhumu yi di khiyo : U tshambiside , githumi nya gyadi , nya guthembege ; kha nga olu u nga thembegago siloni nya sidugwana , nyi na gu pharisa nya singi . Bela buzoni gwa pfhumu yago .
40025022	A di ya nuye wule a nga hakhago dzitalenta dzimbili aya khuye : Pfhumu , u nyi ningide dzitalenta dzimbili , khu dzi woni dzimbe dzimbili nyi nga tshala nyi velegisa , edzi .
40025023	Pfhumu yi di khiyo : U tshambiside , githumi nya gyadi , nya guthembege ; kha nga olu u thembegidego siloni nya sidugwana , nyi na gu pharisa nya singi . Bela buzoni gwa pfhumu yago .
40025024	Guhegisani , a di ya wule a nga talenta mweyo basi , aya khuye : Pfhumu , gale na nyi guti kha nga mwama nya wurena , u golago gu vbwera umo u ngamba yala , ni gu wolela umo u ngamba anega .
40025025	Khu kharato , nyi di kelela talenta yago , nyi yi siha , khu hwanga . Khu yi woni eyi , dzega talenta yago .
40025026	Pfhumu yi di mu phindrula , khiyo : Githumi nya guvivbe monyo , u patago ni wugara gumogo ! Gwadigo u digu dziti nya gukhuwe nyi ngu gola gu vbwera umo nyi nga mba yala , ni gu wolela iso nyi ngamba anega .
40025027	Ina ka , u na dzegide dzitsapawu dzangu u dzi yisa bhakwa ; gu wuyani gwangu na nyi dzude nyita dzi mana na dzi velegede . Khavbo avbo , Pfhumu yi di ruma khiyo :
40025028	Mu dzegeleni talenta yoyo mu ninga wule a gu ni likhumi .
40025029	Kholu uye a gu naso a na ningwa nya singi ; gasi wule a gu mwalo gilo a na dzegedwa ni sile a gu naso .
40025030	Gasi githumi gyogyo gi si phasigo gilo , gi rinyeni vbavbandze , mu gidemani ; avbovbo ginaya lila ni gu ketsa magwaha .
40025031	Gikhati Mwamana wa Muthu a na gu tago na tade khu gidhumo gyaye , nari ni sirumwa sa Nungungulu satshavbo , anata khala vbagikhalotunu gwaye nya wufumu .
40025032	Anata randredwa khu mayigo yatshavbo ; avbovbo , anata kasa vathu , kha nga idzo muhavisi a kasago khidzo dzinvuta ni dziphongo .
40025033	Dzinvuta a na dzi vega khu nyamudye ; gasi dziphongo a na dzi vega khu nyambade .
40025034	Khavbo avbo , mufumeli a na embela avo va nyamudye gwaye , khuye : Deluni , sigodwa sa Babe wangu , hakhani mufumu mu nga dongisedwani gukhugela gugirwa nya mafu .
40025035	Kholu nyi diri ni ndzala , mu nyi ninga guhodza ; ni lidora , mu nyi ninga mati nya gusele ; nyi diri muendri , mu nyi hakhide ;
40025036	nyi diri ni wuhagadzo , mu nyi ambagiside ; nyi di gu dwala , mu nyi holela ; nyi diri pasoni , muya nyi holela .
40025037	Khavbo avbo , va nya ndruda va na mu hakha , khavo : Pfhumu , khu vbanyalini hi nga gu wona ni ndzala , hi gu ninga guhodza , mwendro ni lidora hi gu ninga mati nya gusele ?
40025038	Khu vbanyalini hi gu wonego nuri muendri , hi gu hakha , mwendro nuri ni wuhagadzo , hi gu ambagisa ?
40025039	Khu vbanyalini hi gu wonego nu gu dwala , mwendro nuri pasoni , hiya gu holela ?
40025040	Mufumeli a na va hakha , khuye : Khu lisine nyi ngu mi embelani , kheni : dzinyondro dzatshavbo mu nga bani mu gira guralo ga moyo nya vandriyangu nya gusolege , kheni mu nga bani mu nyi girela .
40025041	Khavbo avbo , a na embela va nyambade gwaye , khuye : Khugani mahoni gwangu , enu mu vadwego khu Nungungulu , indrani niloni nya gupindruge wu dongisedwego Sathane ni sirumwa saye .
40025042	Kholu nyi diri ni ndzala , kha mwa nyi ninga guhodza ; ni lidora , kha mwa nyi ninga mati nya gusele ;
40025043	nyi diri muendri , kha mwa nyi hakha ; nyi diri ni wuhagadzo , kha mwa nyi ambagisa ; nyi di gu dwala , nyi diri pasoni , kha mwa nyi holela .
40025044	Khavbo avbo , va na wudzisa navo , khavo : Pfhumu , khu vbanyalini hi gu wonego ni ndzala , mwendro ni lidora , mwendro nuri muendri , mwendro ni wuhagadzo , mwendro nu gu dwala , mwendro nuri pasoni , hi si gu theli kota ?
40025045	A na va hakha , khuye : Khu lisine , nyi ngu mi embelani gu kheni : dzinyondro dzatshavbo mu nga bani mu si giri isoso ga moyo nya vandriyangu nya gusolege , kheni mu nga bani mu si nyi theli kota .
40025046	Ava vana hongola gusanisekani nya gupindruge ; gasi vanya ndruda vana hongola guvbanyani nya gupindruge .
40026001	Na vbedzide gu ganela mahungu yaya yatshavbo , Jesu a di embela vapizane vaye , khuye :
40026002	Kha nga mu dzitigo , gu tshade matshigu mavili gasi gu hodzwa Phasika . Mwamana wa Muthu a na ningedwa gasi a khokhothedwa .
40026003	Khavbo avbo , vakhongolo nya vaphasi nya mhamba ni madhota va di gira tshangano ndrangani ga Khayifasi , a nga bani ari uye khongolo nya vaphasi vatshavbo .
40026004	Avbovbo va di hevbula mano nya gumole khayo Jesu va mu songa .
40026005	Aholu va di khavo : Hi nga mu moli vbakari nya buzo nya Phasika , hi nga wusa ligwaha vbakari nya vathu .
40026006	Jesu , na romo Bhetaniya , ndrangani ga Simoni , a nga bani a ranwaNya Sokono ,
40026007	na va khade vbamezatunu , a di vboha nyamayi moyo ni gingotwana nya mafura nya gunungele ngudzu , ma nga bani ma rengwa khu dzitsapawu nya dzingi , ata mu thela yatshavbo hungoni .
40026008	Vapizane , na va wonide esi , va di sola , khavo : Ma gu haganisedwa ginani mafura yale !
40026009	Nari pwani ma di rengisidwe khu tengo nya wadi , na phaside sisi wana khu dzitsapawu dzakone .
40026010	Jesu , na tugude mahingigedzo yawe , a di khuye : Khu ginani mu garadzago nyamayi yoyu ? Uye a nyi girede thumo nya wadi .
40026011	Sisiwana mu na bani muri naso gikhati gyatshavbo ; gasi eni kha nyi na pindruga nanu .
40026012	Nyamayi yoyu , khu mafura a nyi todzidego , a dongisede gu dzingwa gwangu .
40026013	Khu lisine nyi ngu mi embelani : tigoni gwatshavbo , omu gu na ganedwago Ivhangeli yeyi , nyamayi yoyu a na khumbugwa khu kota nya esi a ngari gu girago .
40026014	Khavbo avbo , Judha Sikarioti , moyo nya vale nya likhumi na vavili , a di ya ga vakhongolo nya vaphasi nya mhamba , a ya bhula navo , khuye :
40026015	Kharini mu na gu nyi livbago nya gu mi ningani Jesu ? Avo va di mu ninga magumararu singerengere nya silivha .
40026016	Gukhugela avbovbo , uye a di gevisela gikhati nya gyadi nya gu mu ningele khigyo .
40026017	Litshigu nya guphele nya buzo nya sibaba nyambana mela , vapizane vadiya ga Jesu , vaya khavo : Khu hayini u vbwetago gu khuwe hi dongisele avbo Phasika ?
40026018	A di va hakha , khuye : Indrani dhoropani , ndrangani ga muthu nya gukari muya mu tivisa , khenu : muhevbudzi wari khuye : gikhati gyangu gi vbohide . Nya gu vbweta gu hodza Phasika ndragani gwago ni vapizane vangu .
40026019	Vapizane va di gira kha nga idzo Jesu a nga va leletela khidzo . Va di ya dongisela Phasika .
40026020	Na li hwide , Jesu a di khala vbamezatunu ni vapizane vaye vatshavbo nya likhumi na vavili .
40026021	Na va gu hodza , a di khuye : Khu lisine nyi ngu mi embelani , kheni : moyo wanu a na nyi ningela .
40026022	Va di tedwa khu wusiwana nya wukhongolo , muthu ni muthu a di mu wudzisa , khu gipandre gyaye , khuye : Kheni , gani , Pfhumu ?
40026023	Uye a di va hakha , khuye : Uye a nga tsovela gibaba mbiyani gumogo ni eni , khuye a na gu nyi ningelago .
40026024	Gasi Mwamana wa Muthu , a na fa , kha nga idzo yi ganelago khidzo Milowo , aholu libango khya wule a na gu mu ningelago . Dari tshukwana ga muthu yoyo , na sa valegwa !
40026025	Judha , wule a nga mu ningela , a di wudzisa , khuye : A na ba nari eni , gani , Muhevbudzi ? Jesu a di mu hakha , khuye : Khidzo u ganedego .
40026026	Vbakari nya gilalelo , Jesu a di dzega gibaba , na gi kategiside , a di gi kabanisa , a gi ningela ga vapizane vaye , khuye : Dzegani mu hodza . Egi givili gyangu .
40026027	Khavbo avbo , a di dzega gikombe , na gi kategiside , a di gi ningela ga vapizane vaye , khuye : Selani , mu tshiyelana mwatshavbo .
40026028	Kholu owu novba wangu , novba nya gidzumeledzwano wu na vbaladzedwago va nya gutala , gasi gutsetseledwa sighoho .
40026029	Nyi ngu mi embelani : kha nyi na sela gambe wadwa nya dziuvha kala litshigu nyi na wu selago nanu nya luphye mufumuni wa Babe wangu .
40026030	Na va giride nombelo nya dzindzimo , va di duga va gu hongola gigomoni nya Miolivha .
40026031	Khavbo avbo , Jesu a di va embela , khuye : Wutshigu wa muhuno mwatshavbo , mu na phalalega mu nyi diga nyonga kholu gu lovidwe , pwani : Nyi na bayisa muhavisi , nyi kodza gu phalalegisa dzinvuta .
40026032	Aholu , hwane nya gu bani nyi wugide , nyi na mu hegudzani gu vboha Galileya .
40026033	Pedro a di khusa lito , khuye : Ambari va gu phalalega vatshavbo , eni gima kha nyi na gu diga wenga .
40026034	Jesu a di mu hakha , khuye : Khu lisine nyi ngu gu embela : wutshigu wa muhuno u na nyi danga nyondro tharu , ni khonge nasi gu embi .
40026035	Pedro a di khuye : Ambari gu lomba gufa nago , kha nyi na gu danga . Vapizane vatshavbo va di ganela navo kharato .
40026036	Khavbo avbo , Jesu a di hongola navo wulanga nya gupwani Getsemani , avbo a nga va embelago , khuye : Khalani avba , nyi nga guya vbale nya lombelela .
40026037	Na dzegide Pedro , ni sanana sa sivili sa Zebhedhewu , a di phela gusaniseka ni gu tala khu rerema .
40026038	Khavbo avbo , a di va embela , khuye : Hefemulo wangu tade khu gusaniseka nya lufu ; khalani avba mu nyi bangaladza .
40026039	Na leyide vbadugwana , a di khidzima a gu kuha vbavbatshi khu khovbe , a lomba , khuye : Baba , gwa gu kodzega , nyi vbulugise ga gikombe gegi nya sitshaniso . Ambari ulo , gu nga giregi idzo nyi dzinago khidzo ; aholu , kha nga gu haladza gwago .
40026040	Na wide avbo va nga bani varomo vapizane , ata va mana na va lade , a di embela Pedro , khuye : Kha mwa dzi kodza gu khala na mu khendzugide wora mweyo basi , gasi gu nyi bangaladza ?
40026041	Nyi bangaladzeni na mu khongela , gasi mu si thegeli gusengwani . Hefemulo tade khu tshivba , aholu givili gi mwalo tshivba .
40026042	A di hongola nya luphye aya lombelela , khuye : Baba , gwa gu kodzega , nyi vbulugise ga gikombe gegi . Aholu , gu na girege guhaladza gwago !
40026043	Na wide avbo va nga bani varomo vapizane , a di ta va mana gambe na va lade , kholu va di tade khu ligovbe .
40026044	A di va tshiya a bwelela nya wuraru aya lombelela , a bweledzela mahungo ya mamowo .
40026045	Guhegisani , a di wuya avbo va nga bani varomo vapizane , a ta va embela , khuye : Olu lalani , mu hefemula . Gi vbohide gikhati . Mwamana wa Muthu a na ningedwa mandzani nya sighohi .
40026046	Wugani hi hongola . A ngu vboha uye a vbwetago gu nyi ningela .
40026047	Na nga gu ganela , a di bela moyo nya vale nya likhumi na vavili , nari ni libutho nya likhongolo nya vathu , va nga rumedwago khu vakhongolo nya vaphasi ni madhota , na vari ni matshari ni sighomba .
40026048	Muningeli a di va ningide giyeyedzo gegi : Wule nyi na gu mu bejarigo , khuye kamwe ; mu moleni .
40026049	A di mu yela khu guvbiredza , aya mu losa , khu beju khuye : Sewe , Muhevbudzi ! A mu bejari .
40026050	Jesu a di mu wudzisa , khuye : Ama sawena uwe , ginani u dzudego uta gira ? Khavbo avbo , va di ya mu mola .
40026051	Moyo nya vale nya likhumi na vavili va nga bani vari ni Jesu a di homola litshari a bayisa khilo githumi gya khongolo nya vaphasi , a gu gi pila ndzeve .
40026052	Aholu Jesu a di mu kawuka , khuye : Vega litshari wulangani gwaye , kholu vatshavbo va thumisago litshari , va nafa khu litshari .
40026053	Wa gu pimisa nya gukhuwe nya gu tandrwa khu gu lomba ga Babe wangu gu a nyi rumela nugunugu likhumi na sivili sikwata nya sirumwa sa Nungungulu , ni gu vbindrisa , gani ?
40026054	Yi di vbweta gu tadzisega kharini Milowo yi gu khiyo satshavbo gu vbwetega si girege kharati ?
40026055	Khavbo avbo , a di thendregedza a khedza gikwata gile nya vathu , khuye : Mu di donga matshari ni sighomba gasi guta nyi mola , khwatshi nyi mbafa ! Matshigu yatshavbo nyi di romo Nyumbani gwa Nungungulu aholu mwalo a nga nyi mola !
40026056	Aholu satshavbo sesi sa gu girega , gasi gu tadzisega Milowo ya vaprofeti . Khavbo avbo , vatshavbo va di mu tshiya enga , va gu thava .
40026057	Avo va nga mola Jesu , va di mu dzega va gu hongola naye ndrangani ga Khayifasi , Muphasi nya Khongolo , iyo va nga bani va tshanganide vahevbudzi nya nayo ni madhota .
40026058	Pedro a di mu landrisela khu hwindzo kala gu vboha ndrangani ga Muphasi nya Khongolo . Na vbohide , a di ya khala avbo si nga bani si khade sithumi , na gufela gu wona mavbelelo nya satshavbo sile .
40026059	Vakhongolo nya vaphasi ni phatha watshavbo va di zama gu mu singedza malipha , gasi gu kodza gu mu ninga nandru , va mu songa ;
40026060	aholu kha va dzi kodza gilo , ambari olu va nga duga nya vangi va nga zama gu mu singedza . Guhegisani va di dugelela vavili va nga mu singedzago , khavo :
40026061	Hi mu pwide na gu khuye : Nyi ngu dzi kodza gu pfhungunula Nyumba ya Nungungulu , nyi yi vbahedza khu matshigu mararu .
40026062	Khavbo avbo , khongolo nya vaphasi vatshavbo a di khuga a mu wudzisa , khuye : Khu phindruli gilo ? Wari khuwe ginani khu ketso yeyi ?
40026063	Aholu Jesu a di hodza gikhukhu a gu degula . Khavbo avbo , Muphasi nya Khongolo a di mu embela , khuye : Nyi ngu gu ruma khu lina la Nungungulu a vbanyago : nga nyi embela : ina kamwe uwe khuwe Kristo , Mwamana wa Nungungulu , gani ?
40026064	Jesu a di mu hakha , khuye : U ganede . Ambari ulo nyi ngu mi embelani : tshigu mwedo mu na wona Mwamana wa Muthu na khade nyamudye ga Nungungulu nya tshivba yatshavbo , na guta khu mapfhini ya ndzadzini .
40026065	Khavbo avbo , Muphasi nya Khongolo a di pferula dzingandzu dzaye , na gu khuye : Hembulude Nungungulu ! Wufakazi muni hi wu vbwetago gambe ? Mu ngari gu mu pwa ni guhembulula Nungungulu .
40026066	Mwari khenu ginani ? Avo va di khavo : A ngu yela gu songwa .
40026067	Khavbo avbo , va di mu hetshela khovbeni ni gu mu veta mipama . Vambe va di mu veta sibhakela , na va gu khavo :
40026068	A ma Kristo u bani uri muprofeti , nga tumba , khu mani a nga gu veta .
40026069	Gikhati gyogyo , Pedro , na khade vbavbandze , a di vbohedwa khu nyamahegyane a nga bani ari githumi gya ndrangani mule , a mu embele , khuye : Uwe nuwe u diri ni Jesu , Mugalilewu .
40026070	Aholu a di danga mahoni nya vathu vatshavbo , khuye : Kha nyi si ti iso u si thulago .
40026071	Na gu hongola mwanyatunu , a di wonwa khu mumbe nyamahegyane nya githumi nuye , a nga embelago avo a nga bani ari navo , khuye : Oyu nuye a diri ni Jesu , mu Nazarenu .
40026072	A di danga nya luphye , a sambanya , khuye : Kha nyi mu ti muthu yoyo .
40026073	Khavbo avbo , a di hidzimeledwa khavo va nga bani varomo vbale , va mu embela , khavo : Khu lisine uwe u moyo wawe , kholu ni maganelelo yago ma ngu gu thuledza .
40026074	Khavbo avbo a di phela gu vbenyavbenya ni gu sambanya , khuye : Kha nyi mu ti muthu yoyo . Gikhati gyogyo khonge wu di dzegela gu emba .
40026075	Khavbo avbo , Pedro a di dundruga mahungo ya Jesu , nya gukhayo : Uwe u na nyi danga nyondro tharu khonge nasi gu embi . A di duga vbavbandze aya lila khu wuvi waye watshavbo .
40027001	Na gu gide , vaphasi vatshavbo nya vakhongolo ni madhota va di gira tshangano nya guvbwete lipindru nya gusonge Jesu .
40027002	Va di mu hunga va gu hongola naye va ya mu ningela ga mwamangulu Pilato .
40027003	Khavbo avbo , Judha , a gu uye a nga mu ningelago , na wonide gu khuye lamudwe , a ningwa nandru , a di vetwa khu livhalo , a gu bweledza singerengere sile nya magumi mararu , a nga ningwago khu vaphasi nya vakhongolo ni madhota , aya va embela , khuye :
40027004	Nyi ghohide khu gu ningela muthu nyambana nandru a songwa . Aholu avo va di khavo : Wa gu vbweta gu khuwe hi rini ? Ahati uwe mune .
40027005	Khavbo avbo , Judha a di rinya singerengere sile ndrani nya Nyumba ya Nungungulu , a gu hongola aya tshwedza .
40027006	Vakhongolo nya vaphasi va di rolela , singerengere khavo : Gu ngu lolela gu si thela mu gikwhamani nya mihengo , kholu i tengo nya novba .
40027007	Hwane nya gu bani va pwane , va di renga khidzo wulanga wu nga bani wu ranwa pwani Lithembwe la muwumbi , gasi gu dzingela umo va nya mayigo .
40027008	Khu kharato wulanga wule wu ranwago , ni muhuno , pwani Lithembwe nya Novba .
40027009	Ma di tadzisega kharati , mahungo ya muprofeti Jeremiya , nyagu khayo : Va di dzega singerengere nya siliva , khu tengo watshavbo nya magumararu , a gu tengo a nga rengiswago khuwo wule a nga rengiswa khu sanana sa Israeli ,
40027010	va gu renga khiso lithembwe la muwumbi , kha nga idzo Pfhumu a nga nyi rumago khidzo .
40027011	Jesu a di yiswa ga mwamangulu Pilato , a nga ya mu wudzisago , khuye : Khuwe uwe Mufumeli wa Vajudha ? Jesu a di mu hakha , khuye : U ganede idzo .
40027012	Aholu , na gu ketsarwi khu vakhongolo nya vaphasi ni madhota , kha nga hakha gilo .
40027013	Khavbo avbo , Pilato a di mu wudzisa , khuye : Khupwi dziketso dzatshavbo dzedzi va gu girelago , gani ?
40027014	Aholu uye kha nga phindrula gilo kala mwamangulu a gu liwuga ngudzu .
40027015	Mibuzoni yatshavbo nya Phasika , Pilato a diri ni giolovedzo nya gutshule gibotshwa gimwegyo , gile va nga bani va gi lomba .
40027016	Gikhati gyogyo gi di romo gibotshwa gimwegyo gi nga bani gi zivizwa ; lina laye nya gupwani khu Bharabhasi .
40027017	Pilato a di wudzisa gidzemo gyatshavbo gi nga bani gi tshanganide , khuye : Khu wevbini mu vbwetago gu khenu nyi mi tshulelani : Bharabhasi , mwendro Jesu , a ranwago pwani khu Kristo ?
40027018	A di gu dziti nya gukhuye va di mu ningela khu kota nya lidiwo .
40027019	Na khade phathani , a lamula , pfhumugadzi yaye yi di mu rumela lito , khiyo : U nga dzi bedzi mahunguni ya muthu yoyo a lulamidego , kholu vbasilambo nyi sanisekide ngudzu ; nyi di lora khu kotani yaye .
40027020	Gasi vaphasi nya vakhongolo ni madhota va di kutsedzela gidzemo gu va lomba gu tshudwa Bharabhasi , a gu songwa Jesu .
40027021	Khavbo avbo , mwamangulu Pilato a di va wudzisa , khuye : Khu wevbini , nya ava va vavili , mu vbwetago gu khenu nyi mi tshulelani ? Avo va di hakha , khavo : Bharabhasi !
40027022	Pilato a di va wudzisa , khuye : Ahati Jesu , a ranwago Kristo , nyi na mu gira kharini ? Vatshavbo va di hakha , khavo : A na khokhothedwe !
40027023	Pilato a di simamisa gu wudzisa , khuye : Gighoho muni a giridego ? Aholu avo va di gulumela guvbindrisa , khavo : A na khokhothedwe !
40027024	Pilato , na wonide khuye kha gu phasi gilo gu ganedzana navo , bwelo khavbo , na wonide khuye ligwaha li diya na li engedzelana , a di ranisa mati , a gu hamba mandza mahoni nya gidzemo gyatshavbo , na gu khuye : Nyi mwalo nandru vbalufutuno nya muthu yoyu nya ndruda ! Ahati enu vamune .
40027025	Gasi gidzemo gyatshavbo gi di hakha , khigyo : Nandru yoyo nya lufu laye wu na thegele ethu ni sanana sathu !
40027026	Khavbo avbo , a di va tshulela Bharabhasi ; gasi Jesu , a di mu kwamula a mu ningela va mu khokhothela .
40027027	Khavbo avbo , masotshwa ya mwamangulu Pilato ma di dzega Jesu ma gu hongola naye nyumbani nya wufumu , avbo ma ngaya tshanganago yatshavbo , ma mu randrela .
40027028	Va di mu tshulela dzitshalu , va mu fenengedza giwunguwungu ;
40027029	va di luga gihugu nya miba va mu ambagisa , va mu pharisa sengele khu libogo la nyamudye . Va di vbindra khu khovbeni gwaye , va mu khidzimela , va mu kasuwari , khavo : Sewe , Mufumeli wa Vajudha !
40027030	Va di mu hetshela khovbeni , gumogo ni gu mu wandrela sengele wule va mu veta khuye hungoni .
40027031	Hwane nya gu bani va mu kasuwaride , va di mu funungula giwunguwungu , va mu ambagisa dzingandzu dzaye , va mu dzega va gu hongola naye gasi guya mu khokhothela .
40027032	Khavo khu gu duga , va di tshangana ni mwama moyo wa Sirene , nya gupwani khu Simoni . Va di mu gurumedza gu rwala gihambano gya Jesu .
40027033	Na va vbohide naye wulanga wu ranwago Golgota , gu tshamusago , pwani : Wulanga nya girwarwa ,
40027034	va di mu ninga wadwa nya gupatwe ni nyongwe gasi gu a sele ; aholu , na wu lingide , a di wu bomba .
40027035	Hwane nya gu bani va mu khokhothede , va di kabana dzingandzu dzaye , vaya khu gu gira tumbatumba .
40027036	Va di khala vbale va mu ghadha .
40027037	Vba gihambanotunu khu vbatshani nya hungo waye va di vega , milowo yi nga bani yi tshamusela givangelo nya lufu laye . Yi di gu khiyo . Oyu khu Jesu , Mufumeli wa Vajudha .
40027038	Gumogo naye gu di khokhothedwa dzimbafa dzimbili , mweyo khu nyamudye , yimbe khu nyambade .
40027039	Vavbindri nya ndzila va di mu vala , na va khidiga mihungo , khavo :
40027040	Ah ! Nga tshiga , na ! Uwe u dzi kodzago gu khungumula Nyumba ya Nungungulu , u yi vbahedza khu matshigu mararu ! Nga dzi vbanyisa , u tshiga khu vbagihambanotunu vbovbo , wa gu bani uri gyanana gya Nungungulu !
40027041	Khongolo nya vaphasi , gumogo ni vahevbudzi nya Nayo ni madhota va di mu vala navo , khavo :
40027042	Vbanyiside vakwawe , aholu kha kodzi gu dzi vbanyisa ! A gu ba nari uye Mufumeli wa Israeli , a na tshige khu vbagihambanotunu , hi na khodwa gwaye .
40027043	Tumbide Nungungulu ; a na vbulugiswe khuye a gu bani a mu gola , kholu ganede , khuye : Eni nyi gyanana gya Nungungulu !
40027044	Gu dzega ni dzimbafa dzi nga bani dzi khokhothedwe naye dzi mu vala nidzo .
40027045	Gukhugela midiya kala ni silambo gu di manega gidema tigoni gwatshavbo .
40027046	Ni silambo , Jesu a di khusedza lito , khuye : Eli , Eli , lema sabaktani ? Gu tshamusago , pwani Nungungulu wangu , Nungungulu wangu , khu ginani u nyi digidego ?
40027047	Na va mu pwide , vambe nya vale va nga bani varomo vbale , va di khavo : A gu rana Eliya !
40027048	Moyo wawe a di tutuma khu guvbiredza , a ya nega gipuryana nya wuluva umo nya ginageri , a gi tshomega vbatshavatunu , a mu ninga gu a sele .
40027049	Aholu vambe va di khavo : Mu dige , ha gu vbweta gu wona mwendro Eliya a nata mu vbanyisa !
40027050	Na wombide gimima , a difa .
40027051	Khavbo avbo , mwendra nya makhuvi nya Nyumba ya Nungungulu wu di pferuga khu vbakari gukhugela vbatshani kala vbavbatshi ; gi di manega girevareva , si gu pandrega siwindri ;
40027052	ma di tulega marowo , sirumbi nya singi sa va nya ndruda si di wuswa ;
40027053	na va dugide khu marowoni , hwane nya gu bani a wugide Jesu , va di bela dhoropani nya gukatege , va wonega ga va nya gutala .
40027054	Muthangeli nya gikwata nya masotshwa , gumogo navo a nga bani a gu ghadha navo Jesu , na wonide girevareva gile , gumogo niso si nga bani si dugelela , va di tala khu hwanga , va ganela , khavo : Khu lisine oyu a diri Gyanana gya Nungungulu !
40027055	Va di romo khu hwindzo , va khedzisela , vanyamayi nya vangi , va nga landrisela Jesu ni gu mu sayisa gukhugela Galileya .
40027056	Vbakari nya vanyamayi vale , a di romo Mariya wa Madalene , Mariya , mayi wa Jakobe ni Josefe ni mayi wa sanana sa Zebhedhewu .
40027057	Na li hwide , a di ta mwama moyo nya gitetema , nya gupwani khu Josefe Arimateya . Uye nuye a di dzi giride mupizane wa Jesu .
40027058	A diya ga Pilato aya lomba girumbi gya Jesu . Pilato a di ruma gu khu va mu ninge .
40027059	Josefe a di dzega girumbi gya Jesu a gi fumbela khu gidzingelo nya guage ,
40027060	a mu dzinga lithowoni nya liphya , a nga bani a li kembide mu giwindrini . Khavbo avbo , a di wumbulusa giwindri nya gikhongolo a tshika khigyo mwanya wakone , a gu hongola .
40027061	Mariya wa Madalene ni mumbe Mariya va di romo vbale , na va khade bambe nya lithowo .
40027062	Gandra ni dzimindru dzakone , a nga bani ari litshigu nya gudongisele Phasika , vakhongolo nya vaphasi ni Vafarisi va di ya ga Pilato , vaya khavo :
40027063	Mwamangulu , hi ngu dundruga nya gukhethu mukanganyisi wule na nga gu vbanya a di nga ganela , khuye : Nyi na wuga hwane nya matshigu mararu .
40027064	Khu kharato , rumela vathu vaya ghadha lithowo kala ma vbindra matshigu yaya ya mararu , va ngata vapizane vaye vata mu ba , va kodza gu embela vathu , khavo : wugide khu gufani . Malipha yaya ma na khala makhongolo guvbindra ayo nya guphele .
40027065	Pilato a di va phindrula , khuye : Masotshwa khayo aya . Indrani nawo muya ghadha kha nga idzo mu wonago khidzo .
40027066	Khavbo avbo , va di ya sega gwadi giwindri nya lithowo , va gu vega gitambu vbagiwindritunu gumogo ni gu vega vaghadhi .
40028001	Na yi vbindride Sabhado , khu mambagugya nya litshigu nya guphele nya semana , Mariya wa Madalene ni mumbe Mariya va di ya holela lithowo .
40028002	Avbovbo , khu githugedza , gi di manega girevareva , kholu girumwa gya Pfhumu , gidi tshiga khu ndzadzini gita niginya giwindri , gi khala khu vbatshani gakone .
40028003	Girumwa gya Nungungulu gi di wonega kha nga gulasa nya ndzadzi ;
40028004	guambala gwaye gu di aga nga hunguva . Masotshwa ma nga bani ma ghadha lithowo ma di ndrendremela , ma gu dzima , khu hwanga .
40028005	Aholu girumwa gi di khusa lito , gi embela vanyamayi vale , khiyo : Mu nga thavi ; nyi ngu dziti nya gukheni mwa gu vbweta Jesu a nga khokhothedwago .
40028006	Mwalo avba . Wugide , kha nga idzo a nga ganelago khidzo . Deluni muta wona avbo a nga bani a romo .
40028007	Olu indrani khu guvbiredza muya tivisa vapizane vaye , khenu : Uye wugide khu gufani , a na mu hegudzani gu vboha Galileya . Iyo mu na guya mu wonago . Khiso esi nyi nga vbweta gu mu tivisani !
40028008	Vanyamayi vale , na va tade khu hwanga , gumogo ni gunengela , va di khuga khu vbale khu guvbiredza , va gu tutuma , gasi guya tivisa vapizane .
40028009	Jesu a di va khinga , a va losa , khuye : Nungungulu a na mi endredzeni . Avo va di mu hidzimelela , vaya dzi thesa migondroni gwaye va gu yi dandramela .
40028010	Jesu a di va embela , khuye : Mu nga thavi gilo ; indrani muya tivisa vandriyangu va hongole Galileya , va na nyi wonela iyoyo .
40028011	Na va nga romo ndzilani vanyamayi vava , vambe vaghadhi va di tutuma va hongola dhoropani va ya tivisa vakhongolo nya vaphasi satshavbo iso si nga dugelelago .
40028012	Ava va di gira tshangano ni madhota , va gu pwana gu livba dzitsapawu nya dzingi masotshwa yale ,
40028013	va ma laya , khavo : Indrani khenu vapizane vaye va di ta ni vbakari nya wutshigu vata mu ba na hi lade .
40028014	Sa gu tidwa isoso khu mwamangulu Pilato , mu nga thavi , ethu khethu hi na gu si tigo . Kha na mu gira gilo .
40028015	Na va hakhide dzitsapawu , va di gira kha nga idzo va nga embedwago khidzo . Khidzo kharati va embeledzanago khidzo vajudha kala matshigu ya muhuno .
40028016	Vale nya likhumi na moyo va di hongola Galileya , gigomoni gile va nga bani va leledwe khu Jesu .
40028017	Na va mu wone , va di mu khozela ; vbakari gwawe va di romo vambe va nga bani va gu kanakana .
40028018	Khavbo avbo , Jesu a di hidzimela ga vapizane , a va embela , khuye : Nyi ningidwe tshivba yatshavbo nya gufume ndzadzini ni mafuni .
40028019	Khu kharato , indrani mu gimbila mu hevbudza mayigo yatshavbo , mu bhapatisa vathu khu lina la Babe , ni la Mwamana , ni la Liphuvbo nya gu Age .
40028020	Va hevbudzeni gu landrisa satshavbo iso nyi nga mi hevbudzani . Gasi eni nyi na bani nyiri nanu gikhati gyatshavbo , kala guhegisani nya litigo .
41001001	Mahungu nya Yadi ya Jesu Kristo , Mwamana wa Nungungulu ma phede ,
41001002	kha nga idzo gu lovidwego khidzo khu muphrofeti Isaya , a nga khuye : Nyi ngu rumela mwango wangu mbeli gwago , owu wu na gu dongiselago ndzila yago .
41001003	Lomo lito li huwelelago mu giwulani , khilo : Dongiselani ndzila ya Pfhumu , lulamisani sindzilana saye .
41001004	Khidzo kharati Johane Mubhapatisi a nga manega giwulani a huwelela gubhapatiswa nya gu dzi sodzise gasi gufela gu pwedwa siwono .
41001005	Va di mu yela vatshavbo va nga bani va gu vbanya tigoni ga Judheya ni dhoropani ga Jerusalema , gasi guya bhapatiswa khuye tsongoni ga Jordhani ; na va gu dawulela siwono sawe .
41001006	Johane a di gu ambala dzingandzu nya mawoya nya dzingamiriya , giwununi gwaye a di hunga libhandri nya lidowo ; guhodza gwaye a diri dzimbera ni wulombe nya likhabi .
41001007	A di gu huwelela khuye : Khu hwane gwangu , a nguta uye a gu ni tshivba gu nyi vbindra , eni nyi gu mwalo fanelo nya gunoge nyi tshula dzingodzi nya silato saye .
41001008	Eni nya gu mi bhapatisani khu mati , gasi uye a na ta mi bhapatisa khu Liphuvbo nya gu Age .
41001009	Khu matshigu yale , Jesu a di khuga Nazareta ga Galileya a gu hongola tsongoni wa Jordhani afela gu ya bhapatiswa khu Johane .
41001010	Na gu duga khu matini , Jesu a di wona ndzadzi na yi tulegide , Liphuvbo li di mbaka vbatshani Gwaye kha nga lituva .
41001011	Khu ndzadzini li di pwala lito , li nga khilo : U Mwamana wangu nya gigodwa ngudzu , monyo wangu wu ngu tsakiswa khuwe .
41001012	Khavbo avbo , Liphuvbo nya gu Age li di mu dzega li gu mu yisa giwulani .
41001013	Iyo a nga ya khalago magumi mana matshigu vbakari nya sirengo nya likhabi na gu lingwa khu Sathane , sirumwa sa Nungungulu si di mu thumela .
41001014	Hwane nya gu na modwe Johane , Jesu adita Galileya gasi guta hevbudza Mahungu Yadi ya Nungungulu ,
41001015	khuye : Ma tadzisegide matshigu , mufumu wa Nungungulu womo vbafuvbi . Vbindrugedzani mavbanyelo , mu khodwe khu Mahungu Yadi nya guvbanyise .
41001016	Na gu gimbila bambe nya yiphwa ya Galileya Jesu a di wona Simoni ni ndriyaye Andreya na va gu thesa dzikhoga kholu va diri vagogi .
41001017	Jesu a di va embela khuye : Nyi landreni , nyi na mi girani vagogi nya vathu .
41001018	Va di dzegela gu diga dzikhoga va gu mu landra .
41001019	Na gimbide pfhukanyana , a di wona Jakobe ni ndriyaye Johane , sanana sa Zebhedhewu na va gu andza dzikhoga ngalavani .
41001020	A di va rana , avo va di tshiya babe wawe Zebhedhewu ni sithumi ngalavani , va gu mu landra .
41001021	Jesu ni vapizane vaye va di bela dhoropani ga Khafarnawume . Na li vbohide litshigu nya Sabhado , Jesu a di bela nyumbani nya nombelo a phela gu hevbudza .
41001022	Vatshavbo va di liwuga khu sihevbudzo saye , kholu a di hevbudza kha nga muthu moyo a gu ni fanelo nya guhevbudze , nasiri kha nga vahevbudzi nya Nayo .
41001023	Nyumbani mule nya nombelo , a di romo muthu moyo a nga bani ari ni liphuvbo nya guvivbe , li di ganela khu tshivba
41001024	khilo : Ginani hi nga gu ghohelago , Jesu wa Nazareta , wa gu tela gu ta hi mbembisa ? Nyi ngu guti khuwe mani : Khuwe gihathwa gya Nungungulu .
41001025	Jesu a di li kawuka khuye : Degula , duga ga muthu yoyo .
41001026	Khavbo avbo , liphuvbo nya guvivbe li di mu dzudza khu tshivba , li womba huwa , li gu duga .
41001027	Vatshavbo va di liwuga va gu wudzisana khavo : Nari ginani egi ? Mu ngu wonani gihevbudzo giphya nya gutale khu tshivba ! A dzi kodzago gu kawuka maphuvbo nya guvivbe ma gu mu yingisa .
41001028	Ndruma yaye yi di pwala tigoni gwatshavbo ga Galileya .
41001029	Na dugide khu nyumbani nya nombelo , a di hongola ndrangani ga Simoni ni Andreya , nari ni Jakobe ni Johane .
41001030	Va diya mana ngogadzi wa Simoni vbadawutunu na gu dwala , va tivisa Jesu .
41001031	Na mu yede , adiya mu phara khu libogo a gu mu wusa . Khavbo avbo , feveri yi di dzegela gu vbindra , a gu wuga a va sayisa .
41001032	Na lipfode lidambo , va di mu yisela vadwali vatshavbo ni va nya maphuvbo nya guvivbe .
41001033	Vathu vatshavbo va dhoropani va diya tombana mwanyani nya ndranga yile .
41001034	A di hawulugisa vathu nya vangi madwali yawe nya guhambane-hambane , a gu tutumisa maphuvbo nya mangi nya guvivbe , a si ma dzumedzisi gu ganela , kholu ayo ma di gu muti khayo khuye mani .
41001035	Ni mamba gugya , a di khuga a gu hongola giwulani , gasi guya gira nombelo .
41001036	Simoni ni ava a nga bani ari navo , va di gimbila va mu vbweta .
41001037	Na va mu mane , va di mu embela khavo : Vathu vatshavbo va ngu gu vbweta .
41001038	Aholu , uye a di va hakha khuye : Hongoleni mambe malanga , mu dzindranganani dza vbafuvbyana momu , gasi guya hevbudza gambe Ivhangeli , kholu khiso nyi nga si tela .
41001039	A di gimbila tigoni gwatshavbo ga Galileya , na gu hevbudza Ivhangeli dzinyumbani gwawe nya nombelo , ni gu tutumisa maphuvbo nya guvivbe .
41001040	Mudwali moyo nya sokono a di mu yela a ya mu khidzimela , a gu mu lomba khuye : Pfhumu , wa gu dzina nyi hawulugise .
41001041	Jesu a di mu pwela wusiwana a mu handzega mandza , a mu embela khuye : Nyi ngu dzina . Hawuluga .
41001042	Mudwali wule a di dzegela gu hawuluga .
41001043	Khavbo avbo , Jesu a di mu laya khu gigurumedza a gu mu diga a hongola na gu khuye :
41001044	U nga embeli muthu esi nyi gu giredego , aholu indra dzi yeyedza ga muphasi nya mhamba gasi afela gu ningela , khu gu agiswa gwago , esi si rumwago khu Nayo wa Mosi , gasi gu khala wufakazi vbakari gwawe .
41001045	Aholu , uye , me ni gu khuga khu vbale , a di huwelela ni litigo latshavbo esi si nga giregago gwaye . Khu kharato , Jesu kha nga dzi kodza gubela madhoropani , a di khala mu siwulani . Ambari ulo , vathu va di hongola gwaye na va guta khu malangani yatshavbo .
41002001	Na ma vbindride matshigwana , Jesu , na wide Khafarnawume , vathu va di dziti nya gukhavo womo ndrangani .
41002002	Gi di tshangana gidzemo nya gingi ngudzu , gi nga tadzago ndranga yatshavbo kala vbanyangwatunu . Uye a di va hevbudza Mahungu ya Nungungulu .
41002003	Khavbo avbo , va di mu resela gilima na gi rwadwe khu vama vana .
41002004	Kha nga ulo va ngamba dzi kodza gu gi vbohisa vbafuvbi ga Jesu , khu kota nya vathu va nga bani vari vangi , va di lita vbatshani vaya tshula gikoli nya nyumba omu a nga bani aromo Jesu ; na va girile isoso , va di reledza lithatho nya gilima .
41002005	Jesu , na wonile gukhodwa gwawe , a di embela gilima , khuye : Mwanangu , siwono sago si tsetseledwe .
41002006	Vbakari nya gidzemo gi nga wonago esi , va di romo vahevbudzi nya Nayo va nga hingigedzago myonyoni gwawe khavo :
41002007	Khu ginani a ganela kharati ? A ngu hembulula Nungungulu . Khu mani a dzi kodzago gu tsetselela siwono vbavbandze ga Nungungulu basi ?
41002008	Jesu na wone mapimoni gwawe nya gukhuye va ngu hingigedza kharato , a di va wudzisa khuye : Khu ginani mu pimisa kharato myonyoni gwanu ?
41002009	Khu gevbi gi vbevbugidego , gu embela gilima , kheni : Siwono sago si tsetseledwe , ni gu kheni : Khuga u eme , u dzega lithatho lago u hongola ?
41002010	Gasi mufela gu dziti nya gukhenu Mwamana wa Muthu a na ni tshivba nya gutsetselele siwono mafuni .
41002011	Khavbo avbo , a di embela gilima khuye : Khuga u eme , dzega lithatho lago u hongole gaya .
41002012	Khavbo avbo gilima gi di dzegela gu khuga gi ema gi dzega lithatho laye mahoni nya gidzemo gyatshavbo . Na va wonile esi , vatshavbo va di liwuga ngudzu , gumogo ni gu dhumisa Nungungulu , khavo : Gima hi si gu woni nya nga esi .
41002013	Jesu a di duga nya luphye a gu hongola siwoni nya litsiva la Galileya . Gidzemo gyatshavbo gi di mu landra ; uye a di va hevbudza .
41002014	Na gu vbindra a di wona Levhi , mwamana wa Alifewu , na khade vbagikhalotunu gwaye nya gukhuphise . A di mu rana , khuye : Nyi landre . Uye a di dzegela gu khuga a mu landra .
41002015	Jesu na khade vbamezatunu ndrangani ga Levhi , va hengisi nya vangi ni sighohi va di ya khala navo vbamezatunu vbale a nga bani aromo Jesu ni vapizane Vaye , kholu va diri vangi va nga bani va gu mu landrela .
41002016	Vahevbudzi nya Nayo , nya tsawa wa Vafarisi , na va mu wone na gu hodza ni sighohi ni vahengisi nya khupho , va di wudzisa ga vapizane vaye khavo : Khu ginani uye a hodzago gumogo ni vahengisi nya khupho ni sighohi ?
41002017	Jesu , na pwide satshavbo , a di va hakha , khuye : Khandri vale va gu ni womi va vbwetago n'yanga , aholu vadwali . Eni kha nya tela guta rana va nya gululama , aholu , sighohi .
41002018	Khu gikhati gile , vapizane va Johane ni Vafarisi va di gu hala . Khavbo avbo va dita vathu va ta mu wudzisa khavo : Khu ginani vapizane va Johane ni Vafarisi va halago , avo vago va si hali ?
41002019	Jesu a di va hakha khuye : Ina gu ngu kodzega sithiva gu hala si ngari ni mudzegi gani ? Na va ngari naye mudzegi , sithiva kha si dzi kodzi gu hala .
41002020	Aholu , ma nguta matshigu va na gu wandredwago mudzegi . Gikhati gyogyo va na hala .
41002021	Mwalo a thelago giziva nya giphya vbamwendratunu wa gale kholu giziva nya giphya gi na pferula mwendra wa gale , khu kharato mwendra wu na engedzelana gu pferuga .
41002022	Kha nga gambe mwalo a thelago wadwa nya givhayi malowoni ya gale , kholu wadwa nya wuphya wu na pola malowo ya gale , gu luzeka kharato wadwa ni malowo . Khu kharato ; wadwa nya wuphya , malowoni nya maphya .
41002023	Tshigu mwedo nya Sabhado , Jesu a di vbindra khu thembweni nya mavbila . Vapizane va di vbulula mavbila madugwana .
41002024	Vafarisi va di mu kawuka khavo : Khu ginani vapizane vago va girago esi si himbedzedwago gu gira khu litshigu nya Sabhado ?
41002025	Jesu a di va hakha khuye : Mu si gu hevbuli esi a nga girago Dhavide gumogo ni ava a nga bani ari navo gikhati a nga pwago ndzala , gani ?
41002026	A di bela Nyumbani ga Nungungulu gikhati gya Abhiyatari , khongolo nya vaphasi nya mhamba , a ya hodza sibaba nya miphaso , a ninga navo ava a nga bani ari navo , sibaba si nga bani si gu lumba gu hodzwa basi khu muphasi .
41002027	A di engedza gambe khuye : Sabhado yi di giredwa muthu , khandri muthu a nga giredwa Sabhado .
41002028	Khu kharato , dzitini gu khenu Mwamana wa Muthu a ngu fumela ni Sabhado gambe .
41003001	Jesu a di bela nya luphye nyumbani nya nombelo . A di romo umo muthu nya gulimale libogo .
41003002	Vatshavbo va di khusa maho va mu khedza , gasi gu mu wona mwendro a na mu hawulugisa khu litshigu nya Sabhado , vafela gu mana egi nyagu mu mole khigyo .
41003003	Khavbo avbo , Jesu a di embela mwama nya gulimale libogo khuye : Delu u ta ema vbakari vbavba .
41003004	Khavbo avbo a di va wudzisa khuye : Ina gu ngu dzumedziswa khu litshigu nya Sabhado gu gira silo nya sadi mwendro nya guvivbe ? Gu vbanyisa muthu , mwendro gu mu songa ? Aholu avo va di degula , basi .
41003005	Jesu a di khedza vatshavbo na gu garadzega khu gu wona guvivba nya myonyo yawe , a gu embela mudwali khuye : Thawuludza libogo lago . Na li thawuludzide li di hawuluga .
41003006	Vafarisi va di duga va ya tshangana ni avo nya tsawa wa Herodhi va gu luga mano nya gusonge Jesu .
41003007	Jesu a di khuga a gu hongola siwoni ni vapizane vaye , a di landrwa khu gidzemo nya gingi gya Galileya ; vambe va di guta khu Judheya ,
41003008	ni Jerusalema , ni Idhumeya , khisi kheyi nya tsongo wa Jordhani , ni wubambe nya madhoropa ya Tiro ni Sidhoniya . Gidzemo nya gingi , na gi pwide ndruma nya siliwugiso a nga gira Jesu , gi dita gwaye .
41003009	Khavbo avbo , Jesu a di embela vapizane vaye va mu dongisela gingalavana gasi a si gundrwi khu vathu .
41003010	Kha nga olu a nga bani a gu hawulugisa dzingumbe nya dzingi , vathu vatshavbo va nga bani vari ni madwali va di hidzimela gwaye vafela gu mu khuha .
41003011	Maphuvbo nya guvivbe nayo , ma gu mu wona , ma di khidzima mbeli gwaye ma gu ganela khayo : Uwe khuwe Mwamana wa Nungungulu .
41003012	Aholu , Jesu a di ma degudza a gu ma laya ma si embeli muthu .
41003013	Khavbo avbo , Jesu a di gwela gigomoni , a gu rana avo a nga va gola . Avo va di hongola gwaye .
41003014	A di hatha likhumi na vavili gasi va khala naye , ni gu va ruma gu gimbila va hevbudza Ivhangeli .
41003015	A di va ninga tshivba nya gututumise maphuvbo nya guvivbe .
41003016	Malina yawe khaya : Simoni a nga mu thangisago lina la Pedro ;
41003017	Jakobe ni ndriyaye Johane , sanana sa Zebhedhewu , a nga va thangisago lina la Bowanergesi , gu tshamusago pwani : Sanana nya Libara .
41003018	Andreya , Filipi , Bhartolomewu , Matewu , Tomasi , Jakobe , mwamana wa Alifewu , Tadhewu , Simoni , Mukananewu
41003019	ni Judha Sikarioti , a gu uye a nga ningelago Jesu .
41003020	Khavbo avbo , Jesu a di hongola gaya ni vapizane vaye . Gidzemo gi di tombana nya luphye nyamba mu ninga ni gikhati gidugwana nya gu mane gu hodza .
41003021	Valongo vaye , na va pwide esi , va dita gasi guta mu dzega , kholu va di pimisa nya gukhavo a di handruga .
41003022	Ni vahevbudzi nya Nayo va nga bani va dzude khu Jerusalema va di mu vala khavo : Oyu mwama a gu fumwa khu Bhelzebhu , khongolo nya maphuvbo nya guvivbe , gambe a gu tutumisa maphuvbo nya guvivbe khu tshivba ya Bhelzebhu .
41003023	Khavbo avbo , Jesu a di va rana a va wudzisa khu sipimaniso khuye : Gu ngu kodzega kharini Sathane a tutumisa Sathane ?
41003024	Mufumu wu dzi kabanisago khu mitsawa yi wugelanago khu gyawe , mufumu wowu kha wuyi danga .
41003025	Ndranga yi dzi kabanisago , ndranga yoyo kha yi na pindruga .
41003026	Kharati nugo , Sathane a gu dzi kabanisa ni gu dzi wugela abune , kha na pindruga , a na mbembisa guralo .
41003027	Mwalo a dzi kodzago gu bela nyumbani nya ndrena gasi gu yi phanga nyamba phela khu gu yi hunga . Hwane nya isoso , khavbo a dzi kodzago gu yi phanga .
41003028	Khu lisine nyi ngu mi embelani gu kheni muthu watshavbo a ngu dzi kodza gu tsetseledwa siwono ni guvivba gwatshavbo a ganelago nya guwugele Nungungulu .
41003029	Aholu uye a valago Liphuvbo nya gu Age , kha na tsetseledwa , a na simama ni giwono gyaye kala gupindruga .
41003030	A di ganela kharato khu kota va nga khavo a na ni liphuvbo nya guvivbe .
41003031	Khavbo avbo , a di vboha mayi waye ni vandriyaye , va ta ema khu vbavbandze va mu ranisa .
41003032	Gidzemo gi di mu randrede , va mu embela khavo : U ngu vbwetwa khu mayi wago ni vandriyago vbavbandze .
41003033	Aholu Uye a di va hakha khuye : Khu mani mayi wangu ni vandriyangu ?
41003034	Na khusedzide maho a khedza vatshavbo va nga bani va mu randrede , a di khuye : Mayi wangu ni vandriyangu khavo ava .
41003035	Kholu muthu watshavbo a girago gugola gwa Nungungulu khuye a gu ndriyangu ni mayi wangu .
41004001	Jesu na gu hevbudza nya luphye siwoni a di randredwa khu gidzemo nya gingi . Khu kharato , a di bela ngalavani yi nga bani yiri matini , gasi gidzemo gi di khala siwoni .
41004002	A di va hevbudza silo nya singi ngudzu khu sipimaniso , a gu va embela khuye :
41004003	Nga yingisani ! Muyali nya gukari a di hongola a ya yala mbewu yaye .
41004004	Na gu yala , yimbe yi di thegela bambe nya ndzila , si guta sinyoni si ta rothela .
41004005	Yimbe yi di thegela mu siwindrini , umo ma nga bani mari mwalo mafu nya mangi ; mbewu yi di vbiredza gu buga , kholu mafu yakone kha ma nga eta ngudzu .
41004006	Aholu , na li vbiside lihani , yi di vbya yi banga , khu gumbana mikhamba .
41004007	Yimbe yi di thegela mibani ; miba yi di dandra yi gu midza mbewu yeyi . Khu kharato kha ya thela mihandro .
41004008	Gasi mbewu yi nga thegela mu wulimeni nya wadi yi di dandra nya dzadi , yi thela mihandro nya yadi dzimbe dzimbewu dzi di thela magumi mararu mihandro , dzimbe , livbandre na limwedo magumi , dzimbe lizana .
41004009	Khavbo avbo a di khuye : Uye a gu ni dzindzeve nya guyingise a napwe .
41004010	Na va tshade venga , ava va nga bani va mu randrede gumogo ni vale nya likhumi na vavili , va di wudzisa Jesu tshamuselo nya gipimaniso gegi .
41004011	A di va hakha khuye : Ga enu , Nungungulu a ngu tivisa misihalo nya Mufumu waye , gasi vale va gomo khu vbavbandze , satshavbo va gu embedwa khu sipimaniso ,
41004012	gasi : Va khedzisa , aholu va si woni gilo ; vapwa , aholu va si si mani ; kholu , va nga vbindrugedza mavbanyelo va gu tsetseledwa siwono sawe .
41004013	Jesu a di va wudzisa khuye : Ina kha mu wuti tshamuselo nya gipimaniso gegi , gani ? Mu na wuti kharini tshamuselo nya simbe sipimaniso ?
41004014	Muyali a gu yala mahungu ya Nungungulu .
41004015	Dzimbewu dzi nga thegelago bambe nya ndzila , khu vale va nga hevbudzwa mahungu . Aholu , khu gu vbiredza a vboha Sathane a ta dusa mahungu ma nga yadwago myonyoni gwawe .
41004016	Kharato nugo , mbewu yi thegelago siwindrini , khu vale va pwago mahungu , va vbiredza gu ma hakha khu gutsaka .
41004017	Aholu va mwalo mikhamba , khu kharato , kha va tiya . Va gu mana silingo ni sigaradzo khu kota nya mahungu ya Pfhumu , va gu dzegela gu ma diga .
41004018	Mbewu yi thegelago vbakari nya miba khu vale va hakhago mahungu ,
41004019	aholu , va gu dzi garadza khu silo nya litigo , va gu padwa khu dzithomba ni gudogorela mafumbu yatshavbo nya silo ; satshavbo esi si ngu midza mahungu ma si theli mihandro myonyoni gwawe .
41004020	Mbewu yi thegelago wulimeni nya wadi khu vale va pwago mahungu va gu ma hakha , va gu thela mihandro , yimbe yi gu ninga magumi mararu , yimbe livbandre na limwedo ni yimbe lizana dzimbewu .
41004021	Jesu a di engedza gambe khuye : Ina gu ngu kodzega gu rothwa kandriya yi fenengedzwa khu gitundru , mwendro gu vegwa khutshini , gani ? Khandri ya gu vegwa wulangani yi dzi kodzago gu wenengedza nyumbani gatshavbo , gani ?
41004022	Kholu gi mwalo gi sihadego gi na gumba wonegiswa ; kha nga gambe gi mwalo gi sihadego gi na gumba tugudwa .
41004023	Oyu a gu ni dzindzeve nya guyingise a napwe .
41004024	A di engedza gambe , khuye : Yingisani gwadi : Ndrengo mu na gu pimago khiyo mu na pimedwa nenu khiyo khu Nungungulu bwelo khavbo mu gu tadzisedwa .
41004025	Kholu oyu a gu naso a na engedzedwa , gasi uye a gu mwalo gilo , ambari iso nya sidugwana a gu naso , a na dzegedwa .
41004026	A di ganela gambe khuye : Mufumu wa Nungungulu wu ngu fana ni muthu a yalago mbewu thembweni .
41004027	Gani lade , gani a ngu wona , gani wutshigu gani mihani , iyo mbewu ya gu buga yi dandra na si dziti magirelo muni .
41004028	Mafu khayo ma gu ni tshivba nya gubugise , gu hegula ya gu buga litshina , guhandzamedza mahongwe , gu landrela makonva a gu ayo ma thelago dzimbewu .
41004029	Na dzi vidzidwe dzimbewu dza gu vbwerwa , kholu nango gu bani yi vbohide .
41004030	Hi na wu fananisa ni ginani mufumu wa Nungungulu ? Gipimaniso muni hi na wu fananisago khigyo ?
41004031	Wu ngu fana ni thanga nya ginapi yi yadwago thembweni na yiri yidugwana ga dzimbewu dzatshavbo dza tigoni .
41004032	Aholu , na yi yadwe , yi ngu buga yi gu dandra guvbindra mitongwe yatshavbo , yi gu thela matamu nya makhongolo , ma girago mutsa , sinyoni si dzi kodza gu ta girela umo sihaga sawe .
41004033	Khu sipimaniso nya singi nya nga esi , Jesu a di va hevbudza mahungu ya Nungungulu , kha nga idzo mapimo yawe ma nga bani ma gu lomba khidzo .
41004034	Vbakari nya vathu a di ganela khu sipimaniso basi , aholu , khu phuvbo a di tshamusela satshavbo vapizane vaye .
41004035	Tshigu mwedo , na li hwide , Jesu a di embela vapizane vaye khuye : Hongoleni tshatugo nya litsiva .
41004036	Khavbo avbo , va di tshiya gidzemo , va gu tshatuga ni Jesu khu ngalava a nga bani aromo umo . Dzimbe dzingalava dzi di mu bangaladza .
41004037	Yi di duga phuvbo nya yikhongolo ; mavimbi nya mangi ma di bela ngalavani , ngalava yi di tala khu mati .
41004038	Jesu a di lade gisaloni a gu khighela vbagikhuledzotunu ; va di mu wusa , khavo : Muhevbudzi , ina khu theli kota khu ethu hi mbembago , gani ?
41004039	Khavbo avbo , Jesu na wugide , a di kawuka phuvbo , khuye : Degula ! Rula ! Phuvbo yi di dzegela gu degula , ma gu manega malenga nya makhongolo .
41004040	Khavbo avbo , a di va embela khuye : Khu ginani mu thavago ngudzu ? Ina mu si gu khodwi , gani ?
41004041	Avo va di ndrendremela va gu wudzisana khu gyawe , khavo : Gasi khu mani oyu nya gu ambari phuvbo ni mavimbi si mu yingela ?
41005001	Jesu ni vapizane va di tshatugela tigoni ga Vagerazi Khisi-kheyi nya litsiva la Galileya .
41005002	Me ni gu duga khu ngalavani , Jesu a di khingwa khu mwama moyo a nga bani a gu dugela marowoni . Mwama yoyu adiri ni maphuvbo nya guvivbe .
41005003	A di vbanyela marowoni . Mwalo a nga bani a gu kodza gu mu mola , ambari maphili a di pandra .
41005004	Dzinyondro dzingi a nga thedwago maphili mawundruni ni gu hungwa mawogo khu makhetshe , a di pandra maphili , a kavila makhetshe . Mwalo muthu a nga bani ari ni tshivba nya gu mu mole .
41005005	Wutshigu ni mihani a di legalega marowoni ni mu sigomoni , na gu womba dzihuwa , ni gu dzi bayisela khu siwindri .
41005006	Na wonile Jesu khu hwindzo a di mu khinga khu mazambo a ya khidzima migondroni gwaye ,
41005007	a khusedza lito a ganela khu tshivba khuye : Ginani nyi nga gu ghohela , uwe Jesu Mwamana wa Nungungulu a guromo ndzadzini ? Nyi ngu gu lomba khu lina la Nungungulu gu kheni u nga nyi sanisi !
41005008	A di ganela kharato kholu Jesu a nga khuye : Diga muthu yoyo uwe liphuvbo nya guvivbe !
41005009	Khavbo avbo , Jesu a di mu wudzisa khuye : Gasi khuwe mani lina lago ? Uye a di mu hakha khuye : Kheni lidhuma , kholu hi vangi .
41005010	A di mu lomba wuhindzi a si tutumisi maphuvbo yale tigoni mule .
41005011	Vbafuvbi vbale dzi di romo dzikhumba nya dzingi na dzi gu haviswa gigomoni .
41005012	Maphuvbo yale ma di lomba ga Jesu khayo : Hi dzumedzise gu ya bela dzikhumbani mule .
41005013	Uye a di dzumela . Khavbo avbo , maphuvbo nya guvivbe ma di duga ga muthu wule , ma gu ya bela dzikhumbani dzi nga bani dzi gu ningana tengo nya magumi mavili mazana . Dzikhumba dzi di tutuma dzi ya bela matini dzi gu mbemba dzatshavbo .
41005014	Vahavisi va di thava va ya tivisa mahungu yaya dhoropani ni mu dzindrangani . Vathu nya vangi va di ya wona iso si nga dugelelago .
41005015	Na va vbohide avba a nga bani aromo Jesu , va di wona muthu wule a nga bani ari ni maphuvbo nya guvivbe na khade , na ambade dzingandzu dzaye , nari ni mapimo yaye yatshavbo , va di khala hwanga .
41005016	Avo va nga si wonago va di fakaza satshavbo si nga dugelelago ga muthu wule a nga bani ari ni maphuvbo nya guvivbe , niso si nga dugelelago dzikhumba .
41005017	Khavbo avbo , va di lomba Jesu gu a khuge tigoni gwawe .
41005018	Gikhati Jesu a nga bela ngalavani muthu wule a nga duswago maphuvbo nya guvivbe a di mu lomba gu hongola Naye .
41005019	Gani olu , Jesu kha mu dzumela . A di mu embela khuye : Indra gaya gwago , u ya embela valongo vago vatshavbo iso Pfhumu a gu giredego ni wuhindzi u wu manego .
41005020	Na hongode , a di gimbila a ganela dzindrangani gwatshavbo dza Dhekapoli iso a nga giredwago khu Jesu . Vatshavbo va di liwuga .
41005021	Gikhati Jesu a nga wuyago khu tshatugo a di randredwa khu vathu nya vangi ; a gu khala navo funguni .
41005022	A di vboha moyo nya khongolo nya nyumba nya nombelo , lina laye pwani khu Jayiro . Na wonile Jesu ; adiya khidzima migondroni gwaye .
41005023	A di mu lomba wuhindzi nya wukhongolo khuye : Nyamahegyane wangu a ngufa , delu uta mu handzega mandza yago gasi a vbanye .
41005024	Jesu a di hongola naye , a landrwa khu gidzemo nya gingi gi nga bani gi mu gundra maphuvbo yatshavbo .
41005025	Vbakari gwawe a di romo nyamayi moyo a nga bani a gu dwala khu gu dugelela novba gipimo nya likhumi na mivili myaga .
41005026	A di gimbide mu dzin'yangani nya dzingi , umo a nga gimbila a phalalegisela thomba yaye yatshavbo , aholu gima kha sa mu phasa gilo , madwali ma diya na ma gu engedzelana .
41005027	Nyamayi yoyu a di pwide gu ganedwa khu mahungu ya Jesu . A di hidzimela khu hwane gwaye a gunyula vathuni a ya mu khuha guambala gwaye .
41005028	Kholu a di gu pimisa kharati , khuye : Nya nga khuha guambala gwaye nyi na hawuluga .
41005029	Khu lisine , gikhati gile novba wu di hegisa gu duga , a gu dzipwa milini gwaye nya gukhuye hawulugide madwali yaye .
41005030	Khavbo avbo , Jesu , a na dzipwide gu khuye tshivba yaye yi vbungugide a di thendregedza a wudzisa , khuye : Khu mani a nga khuha guambala gwangu ?
41005031	Khavbo avbo , vapizane vaye va di khavo : U ngu wona nya gukhuwe vathu vangi va gu gundrago , ni olu u wudzisago gu khuwe khu mani a nga nyi khuha ?
41005032	Aholu Jesu a di simama gu khedza maphuvbo yatshavbo gasi gu wona khu mani a nga mu khuha .
41005033	Nyamayi wule , khu hwanga ni gu ndrendremela khu guti esi si nga mu dugelelago , adiya khidzima migondroni gwaye a mu embela lisine latshavbo .
41005034	Jesu a di mu embela khuye : Mwanangu , gukhodwa gwago gu gu vbanyiside . Indra khu gurula , madwali yago ma hawulugide .
41005035	Na nga gu ganela wu dita mwango khu ndrangani ga muthangeli nya nyumba nya nombelo guta mu tivisa khavo : Nyamahegyane wago fude . Khu ginani u nga gu garadzago Muhevbudzi ?
41005036	Aholu , Jesu kha nga thela kota khu mwango wule . A di embela muthangeli nya nyumba nya nombelo khuye : U nga thavi gilo , khodwa basi .
41005037	Kha nga dzumela gu landrwa khu muthu , vbavbandze ga Pedro ni Jakobe ni ndriyaye Johane .
41005038	Na vbohide ndrangani ga muthangeli nya nyumba nya nombelo , adiya mana ligwaha nya vathu na va gu womba dzihuwa .
41005039	Na bede nyumbani a di khuye Khu ginani mu wombago dzihuwa ni gu lila kharati ? Nyamahegyane khafa , a di lala .
41005040	Aholu va di mu hega . Uye a di ruma gu duga vatshavbo , gu tshala basi vavelegi , ni vale a ngata navo , a bela navo umo a nga bani aromo nyamahegyane .
41005041	A di mu phara khu libogo a mu embela khuye : Talitha , Kumi gu tshamusago pwani : Nyamahegyane , nyi ngu gu ruma , wuga .
41005042	Nyamahegyane a di dzegela gu khuga a gimbila kholu adiri ni likhumi na mivili myaga . Gidzemo gyatshavbo gi di liwuga ngudzu .
41005043	Aholu Jesu a di va laya va si embeli muthu , a va ruma gu ninga guhodza nyamahegyane wule .
41006001	Khavbo avbo , Jesu a di khuga khu vbale a gu hongola tigoni gwaye gumogo ni vapizane vaye .
41006002	Na li vbohide litshigu nya Sabhado , adiya bela nyumbani nya nombelo a phela gu hevbudza ; nya vangi , na va mu pwide , va di liwuga , va wudzisana khavo : A gu siti ni mani satshavbo sesi ? Guti gwatshavbo gogu a gu mane hayi ? A ha siliwugiso si girwago khu mandza yaye , sa guta khu hayi ?
41006003	Ina khandruye oyu hi mu tigo kha nga muvati , mwamana wa Mariya , ndruye wa Jakobe ni Josefe ni Judha ni Simoni , gani ? Vandriyaye nya vanyamayi , khandravo hi vbanyago navo tigoni momu , gani ? Va di mu diga nyamba mu thela kota .
41006004	Jesu a di va embela khuye : Muprofeti a gu nyenywa basi tigoni gwawe , ni valongoni ni ndrangani gwawe .
41006005	Kha dzi kodza gu gira giliwugiso ni gimwegyo , a di hegela gu handzega mandza vadwali vadugwana va nga bani varomo bale , a va hawulugisa .
41006006	A di liwuga khu gumba khodwa nya vathu vale . Ambari ulo a di gimbilagimbila mu dzindrangani dza vbafuvbi a gu hevbudza .
41006007	Jesu a di rana vale nya likhumi na vavili , a va rumela khu thumo vavili vavili , a va ninga tshivba nya gututumise maphuvbo nya guvivbe .
41006008	A di va laya va si phari gilo khu ndzila , vbavbandze nya ndronga basi ; khuye va nga dzegi gibaba , mwendro gikhwama , mwendro dzitsapawu mabhandrini .
41006009	A di va embela gambe khuye va ambale dzitangu , aholu va si phari dzingandzu dzimbili .
41006010	A di va embela khuye : Ni evbini mu na gu hongolago , ndrangani mu na gu belago , khalani avbo kala mu gu khuga khu dhoropani momo .
41006011	Ni evbini va na gumba mi hakha ni gu mi yingisa , gikhati mu dugago , phuphuthani kudzudzwane vbavbatshi nya migondro yanu gasi gu khala wukustumunyu gwawe .
41006012	Va di phara ndzila va gu gimbila va hevbudza khavo vathu vatshavbo gu vbwetega va vbindrugedza mavbanyelo .
41006013	Va di tutumisa maphuvbo nya guvivbe , va gu hawulugisa vadwali nya vangi khu gu va todza mafura .
41006014	Ni mufumeli Herodhi a dipwa ndruma ya Jesu . Kholu lina laye li di pwade ngudzu , gambe vambe va di gu khavo khu Johane Mubhapatisi a wugidego khu ga vafudego khavbo a manago tshivba nya gugire satshavbo sesi .
41006015	Vambe va di khavo Khuye muprofeti Eliya . Gasi vambe va di gu khavo : Uye muprofeti kha nga moyo nya vaprofeti va gale .
41006016	Herodhi , na pwide silo sesi , a di ganela khuye : Johane nyi nga ruma gu a pidwa ngolo , khuye a wugidego khu ga vafudego .
41006017	Kholu uye Herodhi , khuye a nga ruma gu mola Johane mubhapatisi a khothedwa pasoni , khu kota ya Herodhiya mwangadzi wa ndriyaye Filipi ; a nga mu dzega .
41006018	Kholu Johane a di gu mu kawuka khuye : Khu yeli gu dzega mwangadzi wa ndriyago .
41006019	Herodhiya a di gu venga Johane , a vbweta ndzila nya gu mu songe a yi hamuga .
41006020	Kholu Herodhi adiri ni githawo ga Johane khu gu muti khuye muthu nya ndruda a agidego , a di mu vhikela . Uye , khu gupwa basi Johane na gu ganela a di hambanega mapimo , aholu , a di mu yingisa khu gunengela .
41006021	Na li vbohide litshigu nya gunengele khu gu dundruga guvelegwa gwaye Herodhi , Herodhiya a di mana ndzila nya gusonge Johane , kholu Herodhi a di gira buzo a gu rana madhota , ni vathangeli nya dzinyimbi ni vakhongolo va Galileya .
41006022	Nyamahegyane wa Herodhiya a di bela vbakari a gu hana , khu mahanelo ma nga tsakisago Herodhi ni vatshavbo va nga bani varomo vbabuzotunu . Khavbo avbo , mufumeli a di embela nyamahegyane khuye : Nyi lombe egi u ginago nyi na gu ninga .
41006023	A di sambanya gwaye , khuye : Ni gevbi u na nyi lombago nyi na gu ninga , ambari nari gipandre nya mufumu wangu !
41006024	Nyamahegyane adiya wudzisa mayi waye khuye : Ginani nyi na gu lombago ? Uye a di mu hakha khuye : Indra lomba hungo wa Johane Mubhapatisi .
41006025	A di bela khu gu vbiredza umo a nga bani aromo mufumeli Herodhi , a ya khuye : Nya gu vbweta gu kheni u nyi ninge khu mbiyani , nugunugu olu , hungo wa Johane Mubhapatisi .
41006026	Mufumeli Herodhi a di garadzega ngudzu ; aholu kha dzi kodza gu mu bombela khu kota nya gisambanyo a nga girago na gu pwidwa khu vathu a nga va rambago .
41006027	Mufumeli , khu gu vbiredza , a di ruma nyakasane moyo nya ghadhi yaye gu mu resela hungo wa Johane . Uye a diya pasoni a ya mu pila ngolo ,
41006028	a gu resa hungo waye khu mbiyani a ningela nyamahegyane , nyamahegyane aya ninga mayi waye .
41006029	Na va dzi tide vapizane va Johane , va di ta dzega girumbi gyaye va ya dzinga thowoni .
41006030	Na va wide , vapostoli va di ta tshangana ni Jesu va gu mu tshamusela iso va nga gimbila va gira ni esi va nga hevbudza .
41006031	Jesu a di va embela khuye : Hongoleni giwulani mu ya hefemula vbadugwana . A di gira kharato kholu va di si mani gikhati nya guhodze khu kota nya vathu va nga bani va gu bela ni gu duga khu gipitipiti .
41006032	Va di hongola vonga khu ngalava wulangani nya giwula .
41006033	Vathu nya vangi va di va wona na va gu hongola , va di guti avba va yago , khu kharato , va di duga khu mitalalani yatshavbo , va gimbila khu mbiri nya litsiva va gu va khinga , va gu va hegudza gu vboha .
41006034	Gikhati Jesu a nga tshiga khu ngalavani , a di wona gidzemo nya gingi , a va pwela wuhindzi , kholu va di khala nga dzinvuta nyambana muhavisi . A di phela gu va hevbudza silo nya singi .
41006035	Na li hwide lidambo , vapizane va di hidzimela ga Jesu va ya khavo : Lidambo li hwide , na ri gu wulanga wowu giwula ;
41006036	va dige va hongole tigoni ni mitalalani vafela gu ya dzi rengela gilogyo nya gugodze .
41006037	Jesu a di hakha khuye : Va ningeni enu guhodza . Vapizane va di khavo : Ina wa gu pimisa nya gukhuwe khu mazana mavili nya dzitsapawu hi nga dzi hodza gu renga sibaba nya guenedze vathu , gani ?
41006038	Jesu a di va hakha khuye : Sibaba singani mu gu naso ? Indrani mu ya wona . Vapizane , na va wudziside va di hakha khavo : Livbandre sibaba ni dzindzandzi dzimbili .
41006039	Khavbo avbo , a di va ruma gu khala khu sikwata mwasini nya gunyuge .
41006040	Va di khala vbavbatshi khu sikwata nya lizana vathu niso nya livbandre magumi .
41006041	Na dzegide sibaba sile nya livbandre ni dzindzandzi dza dzimbili , a di khedzisa vbatshani ndzadzini , a kategisa , a pila sibaba a si ningela ga vapizane vaye gasi gu kabanisela vathu . A di kabanisela gambe vatshavbo dzindzandzi dza dzimbili .
41006042	Va di hodza vatshavbo va khura .
41006043	Na va rolede sipandre nya sibaba ni dzindzandzi si nga thegelago , va di tadza likhumi na sivili situndru .
41006044	Ava va nga hodzago sibaba adiri livbandre magumi mazana vama .
41006045	Khu hwane nya iso , Jesu a di ruma vapizane vaye gu bela ngalavani va thanga guya tshatugo ga Bhetisayida , uye na ngu gu vbanganana ni gidzemo .
41006046	Na va vbanganide , a di gwela gigomoni aya lombelela .
41006047	Na li hwide lidambo , ngalava na yiri vbakari nya mati , Jesu a di tshade enga siwoni .
41006048	Na wonide nya gukhuye va garade khu gu dzuwa makasiya gasi gu pala phuvbo yi nga bani yi gu veta khu thonvutunu , a di va yela ni mambagugya na gu gimbila khu vbatshani nya mati , a gira gu khwatshi a gu va thangela .
41006049	Na va mu wone na gu gimbila khu vbatshani nya mati , va di pimisa nya gukhavo githusa . Khu kharato , va di womba dzihuwa .
41006050	Kholu va di mu wona vatshavbo va tedwa khu hwanga . Uye a di va embela khuye : Tiyani , mu nga thavi ! Kheni .
41006051	Na bede ngalavani , phuvbo yi di degula . Avo va di liwuga ngudzu ,
41006052	kholu va di bani va si gu mani tshamuselo nya giliwugiso nya sibaba , kholu mapimo yawe ma di segegide .
41006053	Na va tshatugide va di ya tshigela tigoni ga Genezareta , va rika ngalava siwoni .
41006054	Na va dugile khu ngalavani , vathu va di dzegela gu muti Jesu .
41006055	Va di gimbila tigoni mule gatshavbo , va gu resa vadwali khu mathatho , gasi gu va yisa avbo a nga bani aromo Jesu .
41006056	Ni evbini a nga bani a gu bela , mitalalani , madhoropani ni dzindrangani , va di vega vadwali dzindzilani , gasi a va hawulugise , va mu lomba gu va dzumedzisa gu khuha tshoka nya ngandzu yaye . Ava va nga mu khuha , vatshavbo va di hawuluga .
41007001	Vafarisi ni vahevbudzi nya Nayo , va ngatago khu Jerusalema , va di tombana naye .
41007002	Na va wone gu khavo vapizane vaye va di hodza nyamba hamba mandza ,
41007003	Vafarisi , ni Vajudha vatshavbo , khu nayo wawe , kha va hodzi nyamba hamba mandza , khu gulandra giolovedzo nya mikhuwo ya vagale .
41007004	Gikhati va wuyago khu wugwewoni , kha va hodzi nyamba phela khu gu dzi agisa , yomo yimbe milayo nya yingi ya gale va yi landrisago , kha nga : guhandza dzikhokho , dzikhali nya mati , sikalango ni simbe gambe .
41007005	Vafarisi ni vahevbudzi nya Nayo va di mu wudzisa khavo : Khu ginani vapizane vago va si landrisigo tumbunuko wa vagale , olu va hodzago nyamba hamba mandza ?
41007006	Jesu a di va hakha khuye : Khidzo muprofeti Isaya a nga ganelago na thula enu vapfhadzi nenu khuye : Ava vathu va gu nyi rungudza khu magana aholu myonyo yawe yomo hwindzo ni eni .
41007007	Milombelo va nyi girelago khya malipha kholu , milayo va hevbudzago khya gu yi khugela .
41007008	Mwa gu diga milayo ya Nungungulu mu gu landrisa tumbunuko nya vathu .
41007009	A di engedza gambe khuye : Mu ngu kodza gwadi gu tshipisa milayo ya Nungungulu , gasi mufela gu landrisa tumbunuko wanu .
41007010	Kholu , Mosi a di khuye : Rungudza babe wago ni mayi wago . Bwelo khavbo khuye : Uye a hembululago babe , gani mayi waye , tsayiso waye khu gufa !
41007011	Gasi enu mwa gu hevbudza gu khenu : Muthu a gu embela babe ni mayi waye khuye : kha nyi kodzi gu gu phasa khu esi nyi gu naso kholu khya Korbani , gu tshamusago pwani si phasedwe ga Nungungulu ;
41007012	enu kha mu mu dzumedzisi gu gira simbe silo nya guphase babe ni mayi waye .
41007013	Khu kharato , mu ngu tshipisa Nayo wa Nungungulu khu kota nya mikhuwo ya vakokwe vanu mu hevbudzago . Mu ngu gira gambe simbe silo nya singi nya guvbindre esi .
41007014	Na ganede esi a di rana nya luphye gidzemo a gi embela khuye : Nyi yingiseni mwatshavbo gasi mu si mane gwadi esi nyi vbwetago gu mi embela !
41007015	Muthu kha nyenyeziswi khu silo sa vbavbandze si belago ndrani gwaye , aholu a gu nyenyeziswa khu esi si dugago khu ndrani . [
41007016	Oyu a gu ni ndzeve nya guyingise a napwe . ]
41007017	Na digile gidzemo a gu bela nyumbani , vapizane va di mu wudzisa tshamuselo nya gipimaniso gile .
41007018	A di va hakha khuye : Gasi enu nenu mu lemede mihungo ? Ina kha mu dziti nya gukhenu egi gi belago ndrani nya muthu kha gi dzi kodzi gu mu nyenyezisa ,
41007019	kholu kha gi beli monyoni , gya gu bela girumbuni gi gu duga vbavbandze khu ndzila yaye , gani ? ( Khu magana yaya a gu hevbudza gu khuye guhodza gwatshavbo gu agile gu ngu yela gu hodzwa . )
41007020	A di engedza gambe khuye : Igyo gi dugago khu ndrani nya muthu khigyo gi mu nyenyezisago .
41007021	Kholu , khu monyoni nya muthu , khumo gu dugago mahingigedzo nya guvivbe , wubhayi , wuvafa , wughevenga ,
41007022	wuphuphulu , gumba khodwa , lidiwo , milembo , matshandza ni wupumbu .
41007023	Guvivba gogu gwatshavbo gwa gu duga khu ndrani , khugo gu nyenyezisago muthu .
41007024	Na khugide khu vbale , Jesu a di hongola tigoni ga Tiro ni Sidhoniya . Na bede ndrangani nya gukari , kha nga vbweta gu tidwa khu muthu , aholu kha sa kodzega .
41007025	Nyamayi moyo , nyamahegyane waye a nga bani a gu saniswa khu liphuvbo nya guvivbe , na dzitide , a dita dzi thesa migondroni gwaye .
41007026	Nyamayi adiri muhedheni , kholu adiri Musiro-fenisa , a di mu lomba khuye a tutumise liphuvbo nya guvivbe ga mwanaye .
41007027	Uye a di khuye : Nga ema kala si gu hodza sanana guphela , kholu khandri gwadi gu dzega guhodza nya sanana nyi ningela simbwana .
41007028	Nyamayi a di khuye : Khidzo u ganelago , Pfhumu , aholu dziti nya gukhuwe simbwana niso si ngu roledzela khu vbavbatshi nya meza dzitsheta dzi theswago khu sanana .
41007029	Jesu a di mu embela khuye : Khu kota nya isoso u ganedego , indra basi ; liphuvbo nya guvivbe li dugide ga mwanago .
41007030	A di hongola gaya aya mana mwanaye na lade vbadawutunu ; liphuvbo nya guvivbe na li mu digide li gu hongola .
41007031	Na khugide khu tigoni ga Tiro a di vbindra khu Sidhoniya , a gu hongola phwani ga Galileya a tsemakanya khu tigoni ga Dhekapoli .
41007032	Va di mu resela muthu nya givbwiri nyamba ganela gwadi , va mu lomba gu mu handzega mandza .
41007033	Na ndreyide naye mwandrani nya vathu , a di bedza dzinyala mu dzindzeveni gwaye , a hetsha dzindrura a mu todza khidzo lidimi .
41007034	Khavbo avbo a di khusa maho , a hefemula khu tshivba , a mu embela khuye : Efata gutshamusago pwani , Tulega .
41007035	Dzindzeve dzaye dzi di tulega , lidimi li gu tshulega , a gu ganela gwadi nyamba khukhumela .
41007036	Jesu a di va laya gu mba embela muthu esi si nga girega ; aholu avo va di simama gu laledza ndruma yaye .
41007037	Vatshavbo va di liwuga ngudzu va gu ganela khavo : Satshavbo a ngu gira gwadi : a ngu tula dzindzeve sivbwiri , ni gu tulela gu ganela sidudu
41008001	Khu matshigu yale , gidzemo gi di ta mu randrela gambe . Kha nga ulo gu nga bani gu ri mwalo gilo nya guhodze , Jesu a di rana vapizane vaye a va embela khuye :
41008002	Nyi ngupwa gisiro khu vathu vava kholu va na ni matshigu mararu na nyiri navo , nyamba hodza gilo .
41008003	Nya gu va diga va hongola gaya va na gimbila va gu rereka ndzilani , kholu vambe va guta khu hwindzo .
41008004	Vapizane va di mu hakha khavo : Hi na si mana hayi sibaba nya gu va ninge va hodza giwulani momu , gani ?
41008005	Jesu a di va wudzisa khuye : Sibaba singani mu gu naso ? Va di khavo : Livbandre na sivili .
41008006	A di va ruma gu khala vbavbatshi , a gu dzega sibaba sile satshavbo a si kategisa , a si kabanisa , a ninga vapizane vaye va kabanisela gidzemo .
41008007	Va diri gambe ni dzindzandzyana , Jesu a di dzi kategisa a va ruma va kabanisela gambe .
41008008	Vatshavbo va di hodza va gu khura , bwelo khavbo va gu tadza livbandre na sivili situndru khu sipandre si nga tshalago .
41008009	Ava va nga hodzago vadiri gipimo nya magumi mana mazana . Khavbo avbo , Jesu a di va diga va gu hongola gaya .
41008010	Gasi Jesu a di bela ngalavani ni vapizane vaye a gu hongola tigoni ga Dalmanuta .
41008011	Khavbo avbo , va di vboha Vafarisi va ta ganedzisana naye , na va gu vbweta gu mu linga . Va di vbweta gu khavo a gire giliwugiso nya gukari , gasi gu wona mwendro tshivba yaye ya guta kamwe khu ga Nungungulu .
41008012	Jesu a di tala khu gugaradzega monyoni , a ganela khuye : Khu ginani vathu vava va lombago giliwugiso ? Khu lisine nyi ngu ganela gu kheni , vathu nya melego yoyu , gimwalo ne giliwugiso gimwegyo va na ningwago .
41008013	A di va diga a gu bela gambe ngalavani a gu hongola tshatugo .
41008014	Vapizane va di divade gu dzega sibaba . Gibaba gimwegyo basi va nga bani vari nagyo .
41008015	Khavbo avbo , Jesu a di va embela , khuye : Gwadigwadi ni mela nya Vafarisi nuwo wa Herodhi !
41008016	Va di pimisa gu khavo mwendro a gu thula ulo va nga divalago sibaba .
41008017	Aholu , Jesu na tugude mapimo yawe , a di khuye : Khu ginani mu gu khenu mu mwalo sibaba . Mu si gu si pimi iso nyi si thulago ? Mapimo yanu ma nga lemede kharati ?
41008018	Khu ginani mu si woni na muri ni maho , mu sipwi na muri ni dzindzeve ?
41008019	Ina kha mu nga gu dundruga gambe situndru mu nga tadzago khu sipandre si nga tshala , litshigu lile nyi nga kabanisago livbandre sibaba , nyi hodzisa livbandre magumi mazana vathu ? Va di hakha khavo : Likhumi na sivili .
41008020	Jesu a engedza gambe khuye : Ahati iso mu nga tadzago litshigu lile nyi nga kabanisago livbandre na sivili sibaba nyi hodzisa magumi mana mazana nya vathu ? Va di khavo : Livbandre na sivili .
41008021	Khavbo avbo , a di va wudzisa , khuye : Ambari ulo mapimo yanu ma si gu tulegi ?
41008022	Jesu ni vapizane va di vboha Bhetisayida . Va di mu resela mwama nya gikhumu , va gu mu lomba gu mu hawulugisa
41008023	A di mu phara khu libogo , a gu duga naye vbavbandze nya talala . A di mu todza dzindrura mahoni a mu handzega mandza , a mu wudzisa , khuye : U ngu wona gilogyo , gani ?
41008024	Mwama nya gikhumu , na tude maho , a di khuye : Nya gu wona vathu kha nga misimbo yi gimbilago .
41008025	A di mu khuha nya luphye maho khu mandza ; mwama a gu wona gwadi . A gu hawulugisa guralo .
41008026	Khavbo avbo , Jesu a di mu ruma gu hongola gaya gwaye . A di mu laya , khuye : U nga vbindri gambe khu talalani mule .
41008027	Jesu a di duga ni vapizane vaye , a gu hongola tigoni ga Sezareya gwa Filipi . Vbakari nya ndzila a di wudzisa vapizane vaye , khuye : Vathu vari khavo kheni mani ?
41008028	Va di mu hakha , khavo : Vomo va gu khavo khuwe Johane Mubhapatisi ; vambe vari khavo khuwe Eliya ; gasi vambe vari khavo u moyo nya vaprofeti .
41008029	A di va wudzisa , khuye : Ahati enu mwari khenu kheni mani ? Pedro a di hakha , khuye : Uwe khuwe Kristo .
41008030	Khavbo avbo , a di va laya gu khuye va si embeli muthu khavo khuye Kristo .
41008031	Khavbo avbo , a di phela gu va hevbudza khuye : Mwamana wa Muthu na ni fanelo nya gusaniseke ngudzu , a gu nyenywa khu madhota , ni vakhongolo nya vaphasi nya mhamba , ni vahevbudzi nya Nayo . A na songwa . Aholu , khu litshigu nya wuraru a na wuga .
41008032	A di va embela esi nyamba siha gilo . Pedro , a di mu rana khu phuvbo a ya mu kawuka .
41008033	Aholu , Jesu a di thendregedza a khedza vapizane , a gu kawuka Pedro khuye : Leya mbeli gwangu , Sathane , kholu khu theli kota khu silo sa Nungungulu , wa gu thela kota khu silo sa vathu basi .
41008034	Na ranide gidzemo gumogo ni vapizane vaye a di va embela khuye : Oyu a vbwetago gu nyi landrela a na dzi dige wurumba waye , a gu rwala gihambano gyaye a nyi landre .
41008035	Kholu , oyu a dwanelago gu vbanyisa womi waye a na wu luza ; gasi oyu a luzago womi waye khu kotani yangu ni Ivhangeli , a na wu vbanyisa .
41008036	Giphaso muni a na gi manago wule a fumelago litigo rumba a gu hegisa khu gu dzimela ni hungo waye ?
41008037	Gimwalo gilo muthu a dzi kodzago gu livba khigyo gasi a mana nya luphye guvbanya gwaye nya lisine .
41008038	Oyu a khalago dzitshoni khu eni ni Ivhangeli yangu vbakari nya melego yoyu nya vathu nya sibhayi ni sighohi , Mwamana wa Muthu a na mu khalela nuye dzitshoni litshigu a na wuyago na tade khu wudhumo wa Babe waye , vbakari nya sirumwa nya guage sa Nungungulu .
41009001	Jesu a di va embela gambe khuye : Khu lisine nyi ngu mi embela gambe gu kheni , vbakari gwanu vomo va na gu mba linga gufa kala va ta manwa khu Mufumu ni tshivba ya Nungungulu .
41009002	Hwane nya livbandre na limwedo matshigu , Jesu a di dzega Pedro , ni Jakobe ni Johane a gu gwela navo gigomoni . Na vbohide , a di vbindruga mahoni gwawe .
41009003	Dzingandzu Dzaye dzi di ngangamela , dzi gu aga , nya gu mwalo muhandzi mafuni a dzi kodzago gu dzi agisa kharato .
41009004	Khavbo avbo , vapizane va vararu va di wona Eliya ni Mosi na va gu bhula ni Jesu .
41009005	Pedro a di embela Jesu Khuye : Muhevbudzi , gwadi gu hi khale avba ! Hi na vbaha mitshatsha miraru , moyo wago , mumbe wa Mosi ni wa Eliya .
41009006	Pedro a di si giti ni egi a nga bani a gu ganela , kholu vapizane va di tade khu hwanga .
41009007	Khavbo avbo , li di tshiga lipfhi li nga ta va fenengedza . Khu vbakari nya lipfhi li di pwala lito na li gu khilo : Oyu khu Mwamana wangu nya gigodwa , mu yingiseni .
41009008	Na va hapfhude , va di khedza maphuvbo yatshavbo va si woni muthu vbavbandze ga Jesu basi .
41009009	Gikhati va nga bani va gu tshiga khu gigomoni , Jesu a di va laya khuye : Mu nga embeli muthu esi mu nga si wonago kala Mwamana wa Muthu a gu wuga khu gufani .
41009010	Khu kharato , va di degula naso nyamba embela muthu . Aholu va di wudzisana khu gyawe khavo : Sa gu tshamusela ginani guwuga khu gufani ?
41009011	Khavbo avbo , va di wudzisa Jesu khavo : Khu ginani vahevbudzi nya Nayo va gu khavo a na phela khu Eliya ata ?
41009012	Jesu a di va phindrula khuye : Khidzo . Eliya a na phela khuye ata gasi guta lulamisa silo satshavbo . Milowo gasi yari khiyo ginani khu Mwamana wa Muthu , khandri yari khiyo guvbwetega a saniseka ngudzu ni gu nyenywa ?
41009013	Dzitini nya gukhenu Eliya dzude . Gikhati a ngatago , va dita mu gira edzi va nga dzinago , kha nga edzi gu lovidwego khidzo .
41009014	Na va bwelede avbo va nga bani varomo vambe vapizane , va di wona vathu nya vangi gumogo ni vahevbudzi nya Nayo na va randrede vapizane va gu ganedzisana navo .
41009015	Na va wonide Jesu , vatshavbo va di liwuga va tutuma va ya mu losa .
41009016	Khavbo avbo , a di va wudzisa khuye : Ginani mu ganedzisanago navo ?
41009017	Moyo wawe a di khuye : Muhevbudzi , nyi ngu gu resela mwamana wangu a saniswago khu liphuvbo nya guvivbe , li mu giridego gidudu .
41009018	Ni evbini avba li gunago , la gu mu dugela , li mu thesa vbavbatshi , a pupuma liguvi khu kanani ni gu khukhurusa magwaha , a banga sivbango . Nyi di lomba vapizane vago gu li tutumisa , aholu kha va li kodza .
41009019	Jesu a di khuye : Vathu nyamba khodwa ! Nyi na khala nanu kala lini ? Nyi na mi timisela kala lini ? Mu reseni eno .
41009020	Va di mu yisa gwaye . Liphuvbo nya guvivbe , na li wonile Jesu li di dzudza gikhwathana khu tshivba ni tshivba , li gi thesa vbavbatshi gi gu kuya ni gu pupuma liguvi khu kanani .
41009021	Jesu a di wudzisa babe wakone khuye : Phedwe vbanyalini ? Babe wule a di mu hakha khuye : Gu khugela wanana waye .
41009022	Dzinyondro dzingi la gu mu thesa matini ni niloni li dwanela gu mu songa . Khu kharato , wa gu dzina gu hi phasa , hi girele wuhindzi .
41009023	Jesu a di khuye : Wa gu dzina ! Satshavbo si ngu kodzega ga wule a khodwago .
41009024	Khavbo avbo , babe nya gikhwathana gile a di khusedza lito a ganela khuye : Nyi ngu khodwa ! Ambari ulo nyi phase , u engedzela gukhodwa gwangu .
41009025	Jesu , na wonile gu khuye va ngu vboha vathu nya vangi a di kawuka liphuvbo nya guvivbe khuye : Uwe liphuvbo nya givbwiri ni wududu , nyi ngu gu ruma : duga ga gikhwathana gegi , u nga wuyi gambe uta bela .
41009026	Liphuvbo li di womba huwa , li gi dzudza khu tshivba ni tshivba , li duga . Gikhwathana gi di dzima . Nya vangi va di pimisa gu khavo gi fude .
41009027	Aholu , Jesu a di gi phara khu libogo a gi wusa . Gikhwathana gi di khuga gi ema .
41009028	Khavbo avbo , Jesu , na bede nyumbani , vapizane vaye va di mu wudzisa vari venga khavo : Khu ginani ethu hi nga tandrega gu li tutumisa ?
41009029	A di va hakha , khuye : Maphuvbo nya lifumbo leli ma gu kodzwa khu nombelo ni gu hala .
41009030	Na va khugile khu bale va di tsemakanya litigo la Galileya . Jesu a di si vbweti gu tidwa khu vathu ,
41009031	kholu a di gu hevbudza vapizane vaye mahungu nya gukhuye : Mwamana wa Muthu a na ningedwa mandzani nya vathu , va gu mu songa ; aholu , na va mu songide , a na wuga khu litshigu nya wuraru .
41009032	Avo kha va nga pima tshamuselo aholu va di khala hwanga gu mu wudzisa .
41009033	Na va vbohide dhoropani ga Khafarnawume , Jesu a di bela navo nyumbani a wudzisa khuye : Ginani mu nga bani mu gu ganedzisana khigyo ndzilani ?
41009034	Avo va di degula kholu va di gu ganedzisana khu gu vbweta guti khu mani a gu khongolo vbakari gwawe .
41009035	Khavbo avbo , Jesu a di khala vbavbatshi a rana vale nya likhumi na vavili , a gu va embela khuye : Oyu a vbwetago gu khala nya guhegule , a na khala uye mahegisela ni githumi gya vatshavbo .
41009036	A di dzega gyanana a gi vega vbakari gwawe , a gi wugarela a va embela khuye :
41009037	Oyu a hakhago gyanana nya nga egi khu lina langu , kheni a nyi hakhago . Aholu , oyu a nyi hakhago , kha hakhi eni basi , a gu hakha ni wule a nga nyi rumelago .
41009038	Johane a di khuye : Muhevbudzi , womo hi nga mu mana na gu tutumisa maphuvbo nya guvivbe khu lina lago , hi mu himbedzela , kholu kha lumbi tsawa wathu .
41009039	Jesu a di khuye : Mu nga mu himbedzeli , kholu mwalo a dzi kodzago gu gira siliwugiso khu lina langu a wuya khavbo a nyi wugela .
41009040	Kholu oyu a si hi wugeligo khwana gyathu .
41009041	Khu lisine nyi ngu mi embela gu kheni oyu a na mi ningago gani khokho nya mati , khu lina la Kristo , gima kha na nga hamuga tshatshazelo waye .
41009042	Libango ga oyu a khunguvanyisago sanana nya nga esi , adiri tshukwana gu hungeledwa thamoni gwaye giwindri nya gikhongolo nya libwe , nya nga esi si tshindrwago khu mbongola , a rinywa nondrwani .
41009043	Mandza yago ma gu khala gikhunguvanyiso ma pile , kholu i tshukwana gubela guvbanyani nya gupindruge ni gimbobo , guvbindra gubela ni mandza ya mavili phalani nya nilo nyamba tshimega . [
41009044	Avbo siwungu si si figo , nilo wakone wu si tshimegigo . ]
41009045	Ngondro wago wa gu khala gikhunguvanyiso , wu pile . I tshukwana gubela guvbanyani nya gupindruge nuri gighwiri guvbindra gu rinywa phalani nya nilo ni migondro yago ya mivili . [
41009046	Avbo siwungu si sifigo , nilo wakone wu si tshimegigo . ]
41009047	Ni liso lago la gu khala gikhunguvanyiso gwago li duse vbavbandze , i tshukwana gubela mufumuni wa Nungungulu uri ni liso limwedo guvbindra gu rinywa ni maho ya mavili phalani nya nilo
41009048	avbo siwungu si si figo , nilo wakone wu si tshimegigo .
41009049	Muthu watshavbo a na agiswa khu nilo , kha nga mhamba yi agiswago khu munyu .
41009050	Munyu khwadi , aholu wa gu phusa wu na lungwa khu ginani ? Khalani nenu munyu nya wundruye vbakari nya vathu mu vbanya khu gurula khu gyanu .
41010001	Na khugile khu bale a diya tigoni ga Judheya , tshatugo nya tsongo wa Jordhani . Na randredwe nya luphye khu vathu , a di va hevbudza kha nga giolovedzo gyaye .
41010002	Vafarisi nya gukari va di mu wudzisa gasi gu mu linga khavo : Ina gu ngu kodzega mwama gu hula mwangadzi waye gani ?
41010003	Uye a di va hakha khuye : Gasi wa gu ruma gurini Nayo a nga mi hevbudzago Mosi ?
41010004	Va di mu hakha khavo : Mosi a di dzumedzisa mwama gu lova lidangalila nya musi a ninga mwangadzi waye a gu hongola nalo gaya gwawe .
41010005	Jesu a di va embela khuye : Mosi a mi dzumedziside khu kota nya guvivbe nya myonyo yanu .
41010006	Aholu , dzitini gu khenu guhegulani Nungungulu a di gira mwama ni nyamayi .
41010007	Khu kharato , mwama a na tshiya babe ni mayi a ya patana ni mwangadzi waye .
41010008	Va vavili va na khala muthu moyo basi . Khu kharato , kha va ngari vavili gambe , aholu moyo basi .
41010009	Khu magirelo yoyo , kha dzi kodzi muthu gu tshula egi gi hungidwego khu Nungungulu .
41010010	Na va vbohide gaya , vapizane va di ya mu wudzisa nya luphye khu mahungu yaya .
41010011	Jesu a di va embela khuye : Oyu a hulago mwangadzi waye a gu dzega mumbe a ngu bhaya .
41010012	Nyamayi nuye a gu diga mwama waye a dzegwa khu mumbe a ngu bhaya .
41010013	Khavbo avbo , va di yisa sanana ga Jesu gasi a si kategisa . Aholu , vapizane va di si himbedzela .
41010014	Jesu , na si wone , a di garadzega a gu ganela khuye : Digani sanana sita gwangu . Mu nga si himbedzeli , kholu mufumu wa Nungungulu wa gu lumba iso .
41010015	Khu lisine nyi ngu mi embelani kheni oyu a si hakhigo mufumu wa Nungungulu kha nga gyanana , gima kha na wu mana .
41010016	Jesu a di wugarela sanana mawogoni , a si handzega mandza a gu si kategisa .
41010017	Na gu vbweta gu duga a hongola , a di khingwa khu mwama na gu tutuma , a ta khidzima migondroni gwaye khuye : Muhevbudzi nya wadi , ginani nyi fanelago gu gira gasi nyi mane guvbanya nya gupindruge ?
41010018	Jesu a di mu hakha khuye : Khu ginani u nyi ranago nya wadi ? Uye a gu wadi , khu Nungungulu basi .
41010019	U ngu yiti milayo yi gu khiyo : U nga songi ; u nga bhayi ; u ngabi ; u nga singedzi ; u nga kanganyisi ; rungudza babe ni mayi .
41010020	Gasi uye a di hakha khuye : Muhevbudzi , nyi ngu landrisa satshavbo soso gu khugela wudzahani wangu .
41010021	Jesu , na mu khedzide , a di tsakiswa khuye a gu mu embela khuye : U nga gu keneledwa khu gimwegyo basi . Indra u ya rengisa satshavbo u gu naso , dzitsapawu dzakone u ninga sisiwana , gasi u mane thomba ya ndzadzini . Hwane nya iso delu uta nyi landrela .
41010022	Aholu , mwama , na pwide magana yaya a di garadzega a gu hongola na swihade kholu adiri ni dzithomba nya dzingi .
41010023	Jesu , na va khedziside gwadi vatshavbo , a di embela vapizane vaye khuye : Gu ngu garadza ngudzu gubela mufumuni wa Nungungulu ava va gu ni dzithomba !
41010024	Vapizane va di liwuga khu magana yoyo . Aholu Jesu a di engedza gambe khuye : Vanavangu , gu ngu garadza ngudzu gubela mufumuni wa Nungungulu !
41010025	Gu ngu vbevbuga gu vbulela lidzoke vbatshinganotunu guvbindra gu dzega gitetema gi gu bela mufumuni wa Nungungulu .
41010026	Avo va di liwuga ngudzu . Va wudzisana khu gyawe : Khu kharato khu mani a na vbulugago ?
41010027	Jesu a di va khedzisa a gu va hakha khuye : Ga vathu kha si kodzegi , aholu ga Nungungulu si ngu kodzega , kholu , gwaye gimwalo gi si kodzegigo .
41010028	Khavbo avbo , Pedro a di mu embela khuye : Hi womo avba ethu hi nga diga satshavbo hi gu landrela .
41010029	Jesu a di phindrula khuye : Khu lisine nyi ngu mi embelani gu kheni : oyu a digago ndranga , vandruye , mayi ni babe ni sanana khu kotani yangu ni Ivhangeli ,
41010030	a na bweledzedwa lizana dzinyondro dzindranga , vandruye , vamayi ni vababe , ni sanana gumogo ni sisaniso , na nga guvbanya mafuni momu , gambe ga gikhati gitago a na hakha guvbanya nya gupindruge .
41010031	Vangi va nya guhegula va na hegisela , va nya guhegisa va na thanga .
41010032	Vbakari nya ndzila , na va gu hongola Jerusalema , Jesu a di thanga mbeli vapizane va di samala , va mu landra na va tade khu hwanga . A di rana ava nya likhumi na vavili khu phuvbo , a va embela esi si na gu dugelelago gwaye , khuye :
41010033	Olu hi ngu gwela , gu hongola Jerusalema , Mwamana wa Muthu a na ningedwa ga vakhongolo nya vaphasi nya mhamba , ni vahevbudzi nya Nayo , va na lamula gu khavo a na songwe , va mu ningela mandzani ga va nya mayigo ,
41010034	va na mu vala , va mu hetshela , va mu kwamula khu dzimboma , va hegisa khu gu mu songa . Aholu , khu litshigu nya wuraru a na wuga khu gufani .
41010035	Jakobe ni Johane , sanana sa Zebhedhewu , va di hidzimela ga Jesu va mu embela khavo : Muhevbudzi , ha gu vbweta gu khethu u hi girela esi hi vbwetago gu gulomba .
41010036	Jesu a di va wudzisa khuye : Ginani mu vbwetago khenu nyi mi girela ?
41010037	Avo va di mu hakha khavo : Hi dzumedzise gukhala mufumoni wago , mumbe khu nyamudye , mumbe khu nyambade wago .
41010038	Jesu a di va phindrula khuye : Negi mu lombago kha mu giti ! Ina mu ngu dzi kodzani enu gu sela gikombe nyi na gu selago , ni gu hakha gubhapatisa nyi na gu hakhago , gani ?
41010039	Avo va di hakha khavo : Ina , hi ngu dzi kodza . Khavbo avbo , Jesu a di khuye : Gikombe nyi na gu selago , mu na selani , ni gubhapatisa nyi na gu hakhago mu na gu hakhani .
41010040	Aholu , gukhala nyamudye mwendro nyambade gwangu kha si tidwi kheni ; iso sa gu lumba vale va hathidwego .
41010041	Na va pwide esi , vale vambe nya likhumi va di sola Jakobe ni Johane .
41010042	Khavbo avbo , Jesu a di va rana a gu va embela khuye : Kha nga mu dzitigo gwadi , vafumeli nya mayigo va gu ma fuma khu tshivba , ni dzindruna dzakone dza gu vbweta gu tidwa pwani khidzo dzi rumago .
41010043	Gu nga giregi kharato vbakari gwanu . Aholu , oyu a vbwetago gu khala khongolo vbakari gwanu , a na khale githumi gyanu ;
41010044	oyu a vbwetago gu khala nya guhegule vbakari gwanu , a na khale khumbi yanu .
41010045	Kholu , Mwamana wa Muthu kha tela guta thumedwa aholu , guta thumela ni gu ningela womi waye gasi gudzegisa va nya gutala .
41010046	Khavbo avbo , va di vboha dhoropani ga Jeriko . Jesu , na gu vbweta gu vbindra ni vapizane vaye , gumogo ni gidzemo nya gingi , mwamana wa Timewu nya gupwani khu Bartimewu , gisiwana nya gikhumu , a di khade bambe nya ndzila na gu lomba zomola .
41010047	Na pwide gu pwani khu Jesu wa Nazareta a vbindrago , a di khusa lito a lomba khuye : Jesu , mwamana wa Dhavide , nyi pwele wusiwana .
41010048	Nya vangi va di mu kawuka khavo a degule . Aholu , uye a di engedzela gu gulumela khuye : Mwamana wa Dhavide , nyi pwele wusiwana !
41010049	Jesu a di ema a ganela khuye : Mu raneni . Khavbo avbo , va di rana gikhumu va gi embela khavo : Tiya , khuga u ema , a ngu gu rana .
41010050	Khu vbale , gikhumu gi di rinya hwindzo gifenengelo gyaye gi khuga khu guvbiredza gi hongola ga Jesu .
41010051	Jesu a di mu wudzisa khuye : Wa gu vbweta gu khuwe nyi gu girela ginani ? Gikhumu gi di hakha khigyo : Muhevbudzi , nya gu vbweta gu kheni nyi wone !
41010052	Jesu a di gi embela khuye : Indra , gukhodwa gwago gu gu vbanyisile . Gikhumu gi di dzegela gu tulega maho gi gu landra Jesu .
41011001	Na va gu vbweta gu vboha Jerusalema , vari vbafuvbi ni Bhetifage ni Bhetaniya , gigomoni nya miolivha , Jesu a di ruma vapizane vaye vavili , khuye :
41011002	Indrani dzindrangani mule , na mu vbohide , mu naya mana giburwana na gi hungidwe egi gi si gu khiledwigo khu muthu . Gi tshuleni mu nyi resela .
41011003	Mwa gu wudziswa pwani mwa gu gi tshulela ginani , indrani khenu khu Pfhumu a gi vbwetago , hi na gi resa gambe .
41011004	Na va hongode , va diya mana giburwana na gi hungidwe nyangwani , vbafuvbi ni ndzila , va gi tshula .
41011005	Ava va nga bani varomo vbale va di khavo : Ginani mu girago ? Mwa gu tshulela ginani giburwana gyogyo ?
41011006	Avo va di hakha kha nga edzi Jesu a nga va embela khidzo . Va di va diga va hongola nagyo .
41011007	Na va vbohide nagyo ga Jesu , va di ladza dzingandzu dzawe vbatshani nya giburwana , Jesu a gu khilela .
41011008	Nya vangi va di ladza dzingandzu dzawe ndzilani gasi vambe va di fanya matamu nya misimbo va ladzela ndzilani .
41011009	Ava va nga bani va thangide ni ava va nga bani va tshade khu hwane gwaye , vatshavbo va di kulungela khavo Hosana ; a na rungudzwe oyu atago khu lina la Pfhumu .
41011010	Wu na rungudzwe wufumu wa babe wathu Dhavide wu vbohago . Hosana ndzadzini !
41011011	Jesu , na vbohide Jerusalema a di bela Nyumbani ga Nungungulu ; na wonide satshavbo si nga bani siromo mule , khu gu wona gu khuye lidambo li hwide , a di hongola Bhetaniya ni vale nya likhumi na vavili .
41011012	Na gugide , va di duga khu Bhetaniya , Jesu apwa ndzala .
41011013	Na wonide khu hwindzo nguyu na tade khu mahagane , a di hidzimela khuye mwendro a na mana maguyu , aholu a diya mana basi mahagane , kholu khandri di nango yaye nya guvelege .
41011014	Khavbo avbo , Jesu a di embela nguyu khuye : Gu khugela muhuno mwalo a na hodzago gambe mihandro yago . Vapizane va dipwa magana yaya .
41011015	Na va vbohile Jerusalema a di bela Nyumbani ga Nungungulu a tutumisa varengisi ni varengi , a thesela dzimeza dza va nya wugwewo nya dzitsapawu ni sikhalo sa vale va nga bani va gu rengisa matuva .
41011016	Kha nga dzumedzisa muthu gu tsemakanya Nyumba ya Nungungulu na rwade gilogyo .
41011017	A di va hevbudza khuye : Ina kha mu dziti nya gukhenu gu lovidwe gu pwani Nyumba yangu yi na ranwa gu pwani nyumba nya milombelo nya mahundzu yatshavbo , gani ? Gasi enu mu yi girile liphala nya dzimbafa .
41011018	Vakhongolo nya vaphasi nya mhamba ni vahevbudzi nya Nayo , na va pwide esi , va di vbweta mano nya gu mu songe ; aholu va di mu thava kholu vathu vatshavbo va di gu samala sihevbudzo saye .
41011019	Aholu , na li hwide , Jesu ni vapizane vaye va di duga dhoropani .
41011020	Ni dzimindru , na va gu vbindra khu ndzila yamweyo , va di wona nguyu wule na wu bangide ni mikhamba yaye .
41011021	Pedro a di dundruga , a embela Jesu khuye : Muhevbudzi , nga wona nguyu u nga wu vala , bangide .
41011022	Jesu a di khuye : Khodwani ga Nungungulu .
41011023	Khu lisine nyi ngu mi embelani gu kheni , muthu a gu embela gigomo gegi khuye siguga khavba uya thegela phwani , na si kanakani monyoni gwaye , aholu a khodwa gu khuye esi a ganelago si na girega , khu lisine furi si ngu girega guralo .
41011024	Khu magirelo yoyo , nyi ngu mi embelani gu kheni satshavbo esi mu lombago umo nya nombelo wanu , dzitini gu khenu mu na si mana .
41011025	Mwa gu vbweta gu gira nombelo wanu phelani khu gu tsetselela ava va gu ni sihoso gwanu , gasi Babe wanu a guromo ndzadzini a mi tsetselelani nenu sihoso sanu . [
41011026	Kholu mwa gumba tsetselelana , Babe wanu a guromo ndzadzini kha na mi tsetselelani nenu sihoso sanu . ]
41011027	Na wide gambe Jerusalema , Jesu a di gu gimbilagimbila Nyumbani ga Nungungulu , ata randredwa khu vakhongolo nya vaphasi nya mhamba , ni vahevbudzi nya Nayo ni madhota ,
41011028	va mu wudzisa khavo : Wa gu yi mana hayi tshivba nya gu gire esi ? Khu mani a nga gu ninga tshivba yoyo ?
41011029	Jesu a di va hakha khuye : Eni neni nyi na ni giwudziso gwanu . Mwa gu nyi hakhani nyi na mi embela neni umo yi dugelago umo tshivba nyi girago khiyo silo sesi .
41011030	Ina gubhapatisa ga Johane gu diri ga Nungungulu mwendro gu diri ga vathu ? Nyi samuleni .
41011031	Va di phela gu ganedzisana khu gyawe khavo : Ha gu khethu gu diri ga Nungungulu , a na khuye khu ginani mu nga mba khodwa khugo ?
41011032	Aholu ha gu khethu gu diri ga vathu , hi na wugedwa khu vathu , kholu vatshavbo va di gu wona Johane kha nga muprofeti nya guvbelele .
41011033	Va di hegisa khu gu khavo : Ahati . Khavbo avbo , Jesu a di khuye : Eni neni Kha nyi mi embelini omu nyi yi manago tshivba nya gugire esi .
41012001	Jesu a di ganela vbakari gwawe khu sipimaniso , khuye : Muthu nya gukari a di lima lithembwe nya miuvha , a li bhiya , a gira gikhwati , a vbaha gitezi , na vbedzide , a di tshiyedza valimi a endra a gu hongola hwindzo .
41012002	Na wonile gu khuye yi vbohile nango , a di rumela githumi gyaye ga valimi vale gasi guya hengisa dzimbewu dzi mu lumbago .
41012003	Aholu , valimi va diya gi hunga , va gi veta , va gi bweledza nyambana gilo .
41012004	A di va rumela gimbe githumi . Igyo gi diya pandrwa phandza ni gu yuyutedwa .
41012005	A di rumela gambe gimbe , vaya gi songa . Khavbo avbo , a di va rumela simbe nya singi , gasi avo va di si veta , simbe va si songa .
41012006	Na tshaledwe basi khu mwamana waye nya gigodwa , a di mu rumela , na gu alakanya gu khuye : Va na ninga githawo mwamana wangu .
41012007	Valimi va di embedzelana khu gyawe khavo : Khuye oyu a na tshalago ni thomba , hongoleni hi mu songe , hifela gu tshala nayo ethu .
41012008	Va di mu pfinya , va mu songa , va mu dzudzuga vbavbandze nya lithembwe .
41012009	Ginani a na girago mune lithembwe ? Khu lisine , a na wuya ata songa valimi vale a dzega lithembwe a tshiyedza vambe valimi .
41012010	Ina mu si gu hevbuli omu nya Milowo magana ma gu khayo : Giwindri gi nga nyenywa khu vavbahi khigyo gi khadego hungo nya gikoli nya nyumba .
41012011	Satshavbo sesi sigiro sa Pfhumu , gambe siliwugiso mahoni gwathu !
41012012	Na va dzitide nya gukhavo gipimaniso gyogyo gya gu thula avo , va di vbweta ndzila nya gu mu mole , aholu , khu gu thava gidzemo , va di mu diga va hongola .
41012013	Va di rumela ga Jesu Vafarisi nya gukari ni va na Herodhi gasi guya mu riya khu magana nya gukari .
41012014	Na va vbohide va di khavo : Muhevbudzi , hi ngu dziti nya gukhethu u ngu ganela lisine , khu thavi muthu kholu khu khedzi giemo nya muthu , wa gu hevbudza ndzila ya Nungungulu , kha nga idzo li lombago khidzo lisine . Nga hi embela , hi na ni fanelo nya gulivbe khupho ga Sezari mwendro hi mwalo ? Hi livba , mwendro hi nga livbi ?
41012015	Jesu , na holelede wuhephi wawe a di va hakha khuye : Mwa gu nyi lingela ginani ? Nga nyi yeyedzani tsapawu yakone nyi yi wona .
41012016	Na va mu ningide . A di va wudzisa khuye : Gasi khovbe ni lina leli khya mani ? Va di khavo : Khya Sezari .
41012017	Khavbo avbo , Jesu a di va embela khuye : Ningelani ga Sezari esi si gu sa Sezari , ni ga Nungungulu esi si gu sa Nungungulu . Va di liwuga khu gupwa phindrulo yoyo .
41012018	Va dita navo Vasadhusi , tsawa nya vale va ganedzago guwuga ga ava va fudego , va mu wudzisa khavo :
41012019	Muhevbudzi , Mosi a hi rumide gu khuye a gufa mwama a tshiya noni nyambana sanana , ndriyaye a na hambela namu waye , gasi gu wusa ndranga ya mufi .
41012020	Va di romo livbandre na vavili vandruye . Koma wakone a di dzega nyamayi , afa nyamba tshiya sanana .
41012021	Oyu nya wuvili a di hambela namu waye , afa nuye nyamba tshiya sanana . Ga oyu nya wuraru gu di girega gambe kharato .
41012022	Vatshavbo nya livbandre na vavili va difa nyamba tshiya sanana . Gu hegisa a difa nuye nyamayi wule .
41012023	Khu litshigu nya guwuge khu gufani , nyamayi wule a na lumba mani , olu a nga khala mwangadzi wa vatshavbo nya livbandre na vavili ?
41012024	Jesu a di va hakha khuye : Ina khandri mwa gu kanganyisega khu gumba pimani milowo ni tshivba ya Nungungulu , gani ?
41012025	Kholu , khu gikhati nya guwuge khu gufani , vama kha va na dzega , ni vanyamayi kha va na dzegwa , aholu vatshavbo va na khala kha nga sirumwa sa Nungungulu .
41012026	Nari khu mahungu nya guwuge khu gufani kha mwa hevbulani libhukuni la Mosi , gikhati Nungungulu a nga ganelago naye umo nya gipopwana , khuye : Eni kheni Nungungulu wa Abrahama , Nungungulu wa Isaki , Nungungulu wa Jakobe , gani ?
41012027	Khandri Nungungulu nya va nya gufa , aholu Nungungulu nya va nya guvbanya . Mu dzimede ngudzu !
41012028	Moyo nya muhevbudzi nya Nayo , khu gu wona gu khuye Jesu a va ningile phindrulo nya yadi , a di hidzimela a gu mu wudzisa khuye : Khu wevbini nayo nya guhegule ga yatshavbo ?
41012029	Jesu a di mu hakha khuye : Nayo nya guhegule khoyu : Upwa Israeli ! Pfhumu Nungungulu wathu khuye enga basi a gu Pfhumu .
41012030	U na gola Pfhumu Nungungulu wago khu monyo wago watshavbo , khu hefemulo wago watshavbo , khu mapimo yago yatshavbo ni tshivba yago yatshavbo .
41012031	Nya wuvili khoyu : U na gola muthu kwanu nga edzi u dzi golago khidzo uwe mune . Mwalo wumbe nayo nya khongolo guvbindra eyi ya mivili .
41012032	Muhevbudzi nya Nayo a di khuye : Khidzo , Muhevbudzi ! U ganede gwadi khuwe Nungungulu moyo basi , mwalo mumbe vbavbandze gwaye ;
41012033	ni gu khuwe gu vbwetega gu mu gola khu monyo watshavbo , khu mapimo yatshavbo , khu tshivba yatshavbo , ni gu khuwe gu gola muthu kwanu nga edzi u dzi golago khidzo uwe mune , gu ngu phasa gu vbindra miningelo ni dzimhamba dzatshavbo .
41012034	Jesu , na wonide gu khuye phindrude khu mapimo nya guti , a di mu embela khuye , U mwalo hwindzo ni mufumu wa Nungungulu . Gu khugela avbovbo mwalo gambe a nga tiya gu mu wudzisa silo .
41012035	Jesu a di simama gu hevbudza Nyumbani ga Nungungulu , a wudzisa khuye : Khu ginani vahevbudzi nya Nayo va gu khavo Kristo gyanana gya Dhavide ?
41012036	Uye Dhavide abune , ganede khu tshivba nya Liphuvbo nya gu Age khuye : Pfhumu a di embela Pfhumu yangu khuye : khala khu nyamudye gwangu kala nyi vega valala vago vbavbatshi nya migondro yago .
41012037	Olu Dhavide abune a mu ranago Pfhumu , gu ngu kodzega kharini Kristo gu khala gambe gyanana gyaye ? Gidzemo gyatshavbo gi di mu yingisa khu gu tsaka .
41012038	Jesu a di simama gu hevbudza a va embela gambe khuye : Dzi woneleni ni vahevbudzi nya Nayo . Va gu gola gu ambala dzingandzu nya gulaphe , ni gu loswa khu githawo khu vathu ;
41012039	va gu gola gu khala malangani nya guhegule dzinyumbani nya nombelo ni omu nya sipfhitsha .
41012040	Va gu phanga dzinoni mu dzindrangani dzawe , na va gu pfhadza khu gu gira milombelo nya gulaphe . Va na hakha tsayiso nya guvbindrise .
41012041	Jesu a di khade vbafuvbi ni wulanga nya ningelo wa Nyumbani ga Nungungulu a di khedzisa edzi vathu va nga bani a va thela khidzo dzitsapawu gyomboni ; sitetema nya singi si di ningela dzitsapawu nya gutale .
41012042	Adita nyamayi moyo nya noni nya gisiwana , ata thela nuye singerengere sivili nya tsapawu .
41012043	Jesu a di rana vapizane , vaye khuye : Khu lisine nyi ngu mi embelani gu kheni noni yeyi nya gisiwana yi ningide guvbindra vatshavbo .
41012044	Kholu avo va di ningela esi si nga va tshalelago , gasi iyo yi di ningela satshavbo yi si thembago mu wusiwanani gwaye .
41013001	Na va gu duga khu Nyumbani ga Nungungulu , moyo nya mupizane a di mu embela khuye : Muhevbudzi , nga wona wukhongolo nya siwindri sesi ni wumburi nya mavbahelo yakone !
41013002	Jesu a di mu hakha khuye : U ngu dzi wona dzinyumba dzedzi nya dzikhongolo ? Dzatshavbo dzi na pfhungumudwa . Kha gina tshala giwindri vbatshani nya giwindri gikwawe .
41013003	Na khade gigomoni nya miolivha gi khedzanidego ni Nyumba ya Nungungulu , Pedro , Jakobe , Johane ni Andreya va di mu wudzisa vari venga khavo :
41013004	Hi embele , lini si na gu dugelelago satshavbo soso ? Giyeyedzo muni hi na wonago khigyo gu khethu somo vbafuvbi ni gu vboha ?
41013005	Jesu a di phela gu va embela khuye : Dzi woneleni , gasi mu si kanganyiswi khu vathu .
41013006	Va na tumbuluga nya vangi khu lina langu , khavo : Kheni Kristo . Va na pengisa va nya gutala .
41013007	Mwa gupwa huwa nya dzinyimbi ni gu ganedwa khu dzinyimbi mu nga thurugi ; gu vbwetega si girega isoso , aholu khandri mahegiso .
41013008	Mayigo ma na wugelana , mifumu niyo yi na wugelana ; malanga nya mangi gu na manega sirevareva ni ndzala . Satshavbo soso a na bani ari guphela nya sisaniso .
41013009	Dzi woneleni . Mu na yiswa ga valamuli , mu na kwamudwa dzinyumbani nya nombelo , mu yiswa ga vafumeli khu kotani yangu , gasi gu nyi fakazani mahoni gwawe .
41013010	Aholu , guphela gu vbwetega gu enedza mayigo yatshavbo khu gu tivisa mahungu nya guvbanyise .
41013011	Mwa gu yiswa ga vafumeli gasi gu ya lamudwa mu nga garadzegi khu egi mu na gu ya ganelago . Mu na ganela esi mu na gu embedwago khu Nungungulu gikhati gyogyo . Kholu , khandrenu mu na ganelago , khu Liphuvbo nya gu Age .
41013012	Muthu a na ningela ndriyaye a songwa , babe a ningela gyanana ; sanana si na wugela vavelegi vawe , si va songisa
41013013	Litigo li na mi venga khu kotani yangu . Aholu oyu a na timiselago kala mahegiso a na vbanyiswa .
41013014	Aholu , mwa gu wonani manyala nya guthise na ma emisidwe avba gu si yeligo - oyu a hevbulago a na si pime gwadi - ava va na bani varomo Judheya , va na thavele sigomoni .
41013015	Oyu a na bani aromo vbatshani nya nyumba a nga tshigi gambe a bela nyumbani gasi guya dzega gilogyo .
41013016	Oyu a na bani aromo thembweni a nga bweleli gambe hwane gasi guya dzega guambala .
41013017	A na bani ari tshanisa ga va nya dzimimba ni va nya gu mamisa matshigu yoyo .
41013018	Lombelelani ga Nungungulu , si si dugeleli vbagirametunu
41013019	Kholu khu matshigu yoyo yi na manega tshanisa nya yikhongolo nya gu gima yi si gu manegi gukhugela avbo Nungungulu a nga vanga litigo , kala matshigu ya muhuno , gambe gima kha yi na manega gambe .
41013020	Nari pwani Pfhumu kha nga rodzisa matshigu yoyo , mwalo a nga vbweta gu vbuluga ; aholu , kotani nya sihathwa saye a ma rodziside .
41013021	Khu kharato , va guta mi embelani khavo : Wonani , Kristo womo avba , mwendro gu khavo : Womo vbale , mu nga dzumelini .
41013022	Kholu va na dugelela vakristo ni vaprofeti nya malipha . Va na gira siliwugiso nya gutale , si na dzi kodzago gu pengisa ambari sihathwa .
41013023	Khu kharato , dzi woneleni , nya gu mi embelani matshigu ma nga romo .
41013024	Aholu , hwane nya tshanisa yoyo , lidambo li na sivbala , ngima kha na wenengedza .
41013025	Dzinyeledzi dzi na thegela khu ndzadzini ni tshivba nya ndzadzi yi na dzudzwa .
41013026	Khavbo avbo , va na wona Mwamana wa Muthu na gu tshiga khu vbakari nya lipfhi na tade khu tshivba nya yi khongolo ni gidhumo .
41013027	A na rumela sirumwa saye gasi guta tombanisa sihathwa sa maphuvbo yatshavbo ya mana , gukhugela mahegiso nya litigo kala mahegiso nya ndzadzi .
41013028	Manani gihevbudzo khu gipimaniso nya nguyu : a gu thela matamu nya nyenvu mu ngu dziti nya gukhenu nango nya lithonga yi vbohile .
41013029	Kharato nugo , mwa gu wonani satshavbo sesi na si gu dugelela , dzitini nya gukhenu gi vbohile gikhati .
41013030	Khu lisine , nyi ngu mi embelani gu kheni : Melana yoyu kha wu na vbindra si si gu dugeleli satshavbo sesi .
41013031	Yi na vbindra ndzadzi ni mafu , aholu magana yangu kha ma na vbindra .
41013032	Jesu a di engedza khuye : Gasi gikhati ni litshigu mwalo a dzitigo , ambari sirumwa sa ndzadzini , ambari Mwamana , sa gu tidwa khu Babe basi .
41013033	Dzi woneleni , khalani na mu dongile , kholu kha mu liti litshigu ambari gikhati .
41013034	Gu ngu fana ni muthu nya gukari a nga donga liendro , a di khuga a tshiyedza ndranga ga sithumi saye , a kabanisela mithumo ga moyo ni moyo , a ruma ghadhi gu tshala yi khevisela .
41013035	Khu kharalo , khalani na mu dongide kholu kha mu giti gikhati a wuyago khigyo mune ndranga , gani silambo , gani vbakari nya wutshigu , gani mambagugya , gani dzimindrudzile ;
41013036	a nga wuya khu guvbiredza ata mi mana na mu lade .
41013037	Esi nyi mi embelago nya gu embela vatshavbo kheni : Khalani na mu dongide .
41014001	Na gu tshade matshigu mavili gasi gu hodza buzo nya Phasika , ni oyu nya sibaba nyambana mela , vakhongolo nya vaphasi nya mhamba ni vahevbudzi nya Nayo va di vbweta lipindru nya gumole Jesu khu gisihaledza va mu songa .
41014002	Aholu , va di khavo : Hi nga mu moli vbakari nya buzo hi nga wugedwa khu vathu .
41014003	Jesu , na romo dhoropani ga Bhetaniya , ndrangani ga Simoni , a nga bani a gu ranwa pwani nya sokono . Na khade vbamezatunu , a di vboha nyamayi moyo ni gisasi nya mafura nya gunungele ngudzu , ma nga rengwa khu dzitsapawu nya dzingi . A di gi pandra a guhula mafura hungoni ga Jesu .
41014004	Vambe va di sola va ganela khu gyawe khavo : Ma gu haganisedwa ginani mafura yale !
41014005	Nari pwani ma di rengiswa khu gipimo nya mazana mararu dzitsapawu nya prata na ma phaside sisiwana . Va di mu hembulula va swireka .
41014006	Aholu , Jesu a di khuye : Mu digeni , mwa gu mu garadzela ginani ? A nyi girede thumo nya wadi .
41014007	Sisiwana mu naso enu gikhati gyatshavbo . Mu na si phasa mwa gu dzina . Gasi eni , kha nyi na khala nanu kala gupindruga .
41014008	Uye giride khavbo a nga kodza khavbo : hegulede gu todza mafura givili gyangu , gasi gu gi dongisela guya dzingwa .
41014009	Khu lisine , nyi ngu mi embelani gu kheni : ni evbini yi na gu hevbudwago Ivhangeli yeyi tigoni gwatshavbo , gu na khumbugwa esi a giridego nyamayi yoyu , gasi a alakanywe .
41014010	Khavbo avbo , Judha Sikarioti , moyo nya vale nya likhumi na vavili , adiya ga vakhongolo nya vaphasi nya mhamba , ni vahevbudzi nya Nayo gasi guya ningela Jesu .
41014011	Na va mu pwide , va di tala khu gutsaka , va mu tumbisa dzitsapawu . Gu khugela vbale , uye a di vbweta gikhati nya gyadi nya gu mu ningele khigyo .
41014012	Khu litshigu nya guhegule nya buzo nya sibaba nya mbana mela , a gu litshigu va songago nvutana nya Phasika , vapizane va di mu wudzisa khavo : Khu hayini u vbwetago gu khuwe hi dongisela avbo Phasika ?
41014013	Jesu a di ruma vapizane vavili vaye , khuye : Indrani dhoropani , mu na mana mwama nari ni khali nya mati . Mu landreni .
41014014	Avbo a na gu belago , embelani mune-ndranga khenu , Muhevbudzi a ngu wudzisa khuye : Khu yevbini nyumba nyi na hodzelago umo Phasika ni vapizane vangu ?
41014015	A na mi yeyedza nyumba nya yikhongolo yi gu ni gitezi , mu na mana meza na yi ladzidwe , dongiselani umo .
41014016	Vapizane va di hongola dhoropani , va ya mana satshavbo kha nga edzi a nga ganelago khidzo . Va diya dongisela Phasika .
41014017	Na li hwide , a di hongola ni vale nya likhumi na vavili .
41014018	Na vari vbamezatunu , va hodza , Jesu a di khuye : Khu lisine nyi ngu mi embelani , moyo nya enu nyi hodzago nanu , a na nyi ningela .
41014019	Va di tshaniseka , muthu ni muthu a di wudzisa khu gipandre gyaye khuye : Kheni gani , Pfhumu ?
41014020	A di va hakha khuye : Moyo nya enu nya likhumi na vavili , wule a tsovelago mbiya mweyo ni eni .
41014021	Khu lisine , Mwamana va Muthu a gu landra ndzila yaye kha nga edzi gu lovidwego khidzo khu mahungu yaye ; aholu libango li na ni wule a na nyi ningelago . Adiri tshukwana muthu yoyo na sa velegwa .
41014022	Na va gu hodza , Jesu a di dzega gibaba a gi kategisa , a gi ningela ga vapizane vaye , khuye : Dzegani , egi khu givili gyangu .
41014023	Khavbo avbo , a di dzega gikombe a bonga a va ninga va tshiyelana ;
41014024	a di va embela khuye : Oyu novba wangu ; novba nya gidzumeledzwano , wu na vbaladzedwago va nya gutala .
41014025	Khu lisine nyi ngu mi embelani gu kheni gima kha nyi na nga sela gambe wadwa nya dziuvha , kala litshigu lile nyi na gu wu selago nya luphye mufumuni wa Nungungulu .
41014026	Na va girile nombelo nya dzindzimo , va di duga va gu hongola Gigomoni nya Miolivha .
41014027	Jesu a di va embela khuye : Enu mwatshavbo mu na khunguvanyega , kholu , gu lovidwe pwani : Nyi na songa muhavisi , dzi phalalega dzinvuta .
41014028	Aholu , hwane nya gu na nyi wugide , nyi na mi hegudzani gu vboha Galileya .
41014029	Pedro a di khuye : Ambari va phalalega vatshavbo , eni gima kha nyi na bwelela hwane nyi gu diga .
41014030	Jesu a di mu hakha khuye : Khu lisine nyi ngu gu embela , wutshigu wa muhuno , u na nyi danga guraru khonge na wu si gu embi guvili .
41014031	Aholu , uye a di engedza gu sambanya a tiyisa khuye : Ambari ga gu lomba gufa nago , gima kha nyi na gu danga . Vatshavbo va di ganela kharato .
41014032	Va di hongola wulanga wu ranwago pwani Getsemani , Jesu a di embela vapizane vaye khuye : Khalani avba nyi ngu hongola nyiya lombelela .
41014033	A di dzega Pedro ni Jakobe ni Johane a gu hongola navo , a phela gupwa rerema ni gu tshaniseka .
41014034	A di va embela khuye : Monyo wangu wu tade khu gutshaniseka nya gufe . Khalani avba mu nyi bangaladze .
41014035	Na ndreyide vbadugwana , a di khidzima a neredza khovbe vbavbatshi , a lomba ga Nungungulu khuye sa gu kodzega a vbuluga ga gikhati gile nya wuvi ,
41014036	a di khuye : Abba , Baba ! U gu Mukodzi nya satshavbo , nyi ndreyisele gikombe gegi nya wuvi . Ambari ulo gu nga giregi gugola gwangu , gu na girege gugola gwago .
41014037	Khavbo avbo , a di bwelela a gu hongola avbo va nga bani varomo avbo vapizane . A diya va mana na va lade , a gu embela Pedro khuye : Simoni , wa gu lala ? Khwa dzi kodza gu wona wora mweyo basi .
41014038	Lirelani na mu gu lombelela gasi mu si thegi gusengwani . Hefemulo wu tade khu tshivba , aholu givili gi mwalo tshivba .
41014039	A di hongola nya luphye aya lombelela khu magana ya mamowo .
41014040	Na wide gambe , a dita va mana na va lade , kholu va di tade khu ligovbe . Negi nya gu mu hakhe va di si giti .
41014041	Na wide nya wuraru , a dita khuye : Olu lalani mu hefemula . Gi vbohide gikhati , Mwamana wa Muthu a na ningedwa ga sighohi .
41014042	Khugani hi hongole , a ngu vboha oyu a vbwetago gu nyi ningela .
41014043	Jesu na nga gu ganela a di vboha Judha , moyo nya vale nya likhumi na vavili nari ni gidzemo nya gingi nya vathu , na va pharide matshari ni sighomba , va nga rumedwa khu vakhongolo nya vaphasi nya mhamba ni vahevbudzi nya Nayo ni madhota .
41014044	Oyu a nga mu ningelago , a di va ningide giyeyedzo , khuye : Wule nyi na gu mu bejarigo , khuye . Mu nga mu digi , indrani naye nyamba mu nyesedza .
41014045	Judha , na vbohile a di hidzimela ga Jesu aya khuye Rabi , a mu bejari .
41014046	Avo va di dzegela gu mola Jesu va mu hunga .
41014047	Khavbo avbo , moyo nya ava va nga bani vari ni Jesu , a di homola litshari a gu pila ndzeve githumi gya khongolo nya vaphasi nya mhamba .
41014048	Jesu a di khusa lito khuye : Mu di donga matshari ni sighomba khwatshi mwa guta mola gighevenga .
41014049	Matshigu yatshavbo nyi diri Nyumbani ga Nungungulu nyi gu hevbudza , kha mwa nyi mola . Aholu gu giregide kharato gasi gu tadzisega Milowo .
41014050	Khavbo avbo , vapizane va di mu diga va gu thava vatshavbo .
41014051	A di landrisedwa khu lidzaha limwedo li nga bani li fenengede lasolo basi . Va di li mola ,
41014052	aholu , li di diga lasolo li thava wumbwiri .
41014053	Va di dzega Jesu va gu hongola naye ga khongolo nya vaphasi nya mhamba ; avbo va diya tshangana vatshavbo vakhongolo nya vaphasi nya mhamba , madhota ni vahevbudzi nya Nayo .
41014054	Pedro a di landra khu hwindzo , kala aya bela ndrangani ga muphasi nya khongolo , aya khala ni dzindruna a gu wora nilo .
41014055	Vakhongolo nya vaphasi nya mhamba ni phatha watshavbo va di vbweta gilo nya gu mu singedze gasi va mane gu mu songa , aholu kha va gi mana .
41014056	Nya vangi va di ninga wukustumunyu nya malipha aholu , wukustumunyu wawe wu di hambanelana .
41014057	Vambe va di khuga va mu singedza malipha khavo :
41014058	Hi mu pwide na gu ganela khuye : Nyi na pfhungumula Nyumba ya Nungungulu yi nga vbahwa khu mandza nya vathu , khu matshigu mararu nyi vbaha yawalo nyamba vbahwa khu mandza nya vathu .
41014059	Ni ga egi gisingedzo , malipha yawe kha ma kotsana .
41014060	Khavbo avbo , muphasi nya khongolo a di khuga vbakari nya gidzemo a wudzisa Jesu khuye : Ina khu hakhi gilo khu satshavbo sesi va gu ketsarigo khiso gani ?
41014061	Aholu , uye a di degula nyamba mu hakha . Muphasi nya khongolo a di wudzisa gambe khuye : Ina khuwe Mesiya , Mwamana wa Nungungulu nya gurungudzwe , gani ?
41014062	Jesu a di khuye : Kheni . Mu na wona Mwamana wa Muthu na khade nyamudye ga Babe nya tshivba yatshavbo , na gu tshiga khu ndzadzini vbakari nya mapfhi .
41014063	Khavbo avbo , muphasi nya khongolo a di pferula dzingandzu dzaye na gu khuye : Wufakazi muni hi nga gu wu vbwetago gambe ?
41014064	Kha mwa gipwa givalo gunu-gunu olu ? Mwari khenu ginani ? Vatshavbo va di khavo : A na songwe !
41014065	Khavbo avbo , vambe va di phela gu mu hetshela , va mu fenengedza khovbe khu mwendra ; va mu veta khu dzipama , na va gu khavo : Nga tumba . Ni dzindruna nidzo dzi di mu veta khu dzipama .
41014066	Pedro nari vbavbandze a di tedwa khu nyamahegyane nya githumi gya muphasi nya khongolo .
41014067	Nyamahegyane , na wonile Pedro na gu wora nilo , a di mu khedza gwadi , khuye : Uwe nuwe udiri ni Jesu Munazarenu .
41014068	Uye a di danga khuye : Kha nyi siti esi u si ganelago , ne vbadugwana . Khavbo avbo , a di khuga aya khala vbamwanyatunu . Gikhati gyogyo wu di emba khonge .
41014069	Githumi gile gi di mu wona gambe , gi embela ava va nga bani varomo vbale khigyo : Oyu nuye moyo nya avo .
41014070	Aholu , uye a di danga nya wuvili . Khadukhadu , vale va nga bani varomo vbale va di embela Pedro khavo : Khu lisine a nuwe u moyo wawe , kholu u Mugalilewu nuwe .
41014071	Khavbo avbo , Pedro a di phela gu danga na gu vbenyavbenya , a sambanya khuye : Kha nyi muti muthu yoyo mu mu thulago .
41014072	Khu gikhati gyogyo khonge wu di emba . Khavbo avbo , Pedro a di dundruga magana ya Jesu a nga khuye : Uwe u na nyi danga guraru khonge na si gu embi guvili , a di garadzega , a gu lila .
41015001	Na gu ngari dzimindru , vakhongolo nya vaphasi nya mhamba va di gira tshangano ni madhota ni vahevbudzi nya Nayo , va hunga Jesu va gu hongola naye ga Pilato .
41015002	Pilato a di mu wudzisa khuye : Khuwe Mufumeli wa Vajudha , gani ? Jesu a di hakha khuye : Khidzo u ganelago .
41015003	Vakhongolo nya vaphasi nya mhamba va di mu singedza silo nya singi .
41015004	Pilato a di mu wudzisa nya luphye , khuye : Khu hakhi gilo , gani ? Ngapwa dziketso dzatshavbo edzi va gu girelago !
41015005	Aholu Jesu kha nga hakha gilo . Pilato a di liwuga ngudzu .
41015006	Myaga yatshavbo , khu gikhati nya buzo nya Phasika , Pilato a di olovela gu tshula gibotshwa gimwegyo , egi va gi lombago avo .
41015007	Gi di romo gibotshwa nya gupwani khu Bharabhasi , adiri muthu nya guwuse mayunga , a di modwa gumogo ni vambe kholu a nga songago muthu vbalitungatunu .
41015008	Gidzemo gi di hidzimela gi lomba Pilato gu gira edzi a nga olovedza gu va girela .
41015009	Pilato a di va wudzisa khuye : Mu ngu dzinani nyi mi tshulela Mufumeli wa Vajudha , gani ?
41015010	Kholu a di gu dziti gu khuye vaphasi nya vakhongolo va di mu ningela khu lidiwo .
41015011	Vaphasi nya vakhongolo va di kutsedzela gidzemo gu lomba gu tshudwa Bharabhasi .
41015012	A di va wudzisa nya luphye khuye : Ahati oyu mu gu khenu Mufumeli wa Vajudha , mwa gu vbweta gu khenu nyi mu rini ?
41015013	Va di phela gambe gu gulumela khavo : Mu khokhothele !
41015014	Pilato a di engedza a wudzisa khuye : Gighoho muni a giridego ? Aholu avo va di gulumela gu vbindrisa , khavo : Mu khokhothele ! Mu khokhothele !
41015015	Pilato khu gu vbweta gu tsakisa gidzemo , a di va tshulela Bharabhasi , na rumide gu kwamula Jesu , a di va ninga vaya mu khokhothela .
41015016	Masotshwa ma di mu dzega ma gu hongola naye nyumbani nya wufumu , vbawulangatunu nya sitsayiso . Masotshwa yatshavbo ma diya tshangana .
41015017	Va di mu fenengedza giwunguwungu , va mu ambagisa gihugu nya miba va nga lugago .
41015018	Khavbo avbo , va di phela gu mu losa khavo : Sewe , Mufumeli wa Vajudha !
41015019	Va di mu veta hungoni khu sengele , va mu hetshela , va mu khidzimela ni gu dzi thesa migondroni gwaye .
41015020	Na va vbedzide gu hagana khuye , va di mu funungula mwendra nya giwunguwungu , va mu ambagisa dzingandzu dzaye , va duga naye gasi guya mu khokhothela .
41015021	Ndzilani va di mana mwama moyo nya gupwani khu Simoni wa Sirene , babe wa Alexandre ni Rufu , na gu wuya khu gundze , va mu ruma guphasa Jesu gu rwala gihambano .
41015022	Va di hongola naye Golgota , gutshamusago gu pwani Wulanga nya girwarwa .
41015023	Va di mu ninga wadwa nya gupatwe ni rendre , aholu , kha nga sela .
41015024	Khavbo avbo , va di mu khokhothela , va gu kabana dzingandzu dzaye , va gira nyatumbatumbane gasi gu wona ginani gi na gu lumbago moyo ni moyo nya avo .
41015025	Va mu khokhothede ni dzimindru , khu gikhati nya wuraru .
41015026	Khu vbatshani va di lovide mahungu nya gutivise nandru waye : Mufumeli wa Vajudha .
41015027	Jesu a di khokhothedwa gumogo ni dzimbafa dzimbili , mweyo khu nyamudye , yimbe khu nyambade . [
41015028	Yi di tadzisega kharati Milowo yi nga khiyo : Sayedwe tsawani nya sighohi . ]
41015029	Vavbindri nya ndzila va di mu vala na va gu khiniga mihungo , khavo : Ah ! Nga tshiga , na ! Uwe u pfhungumulago Nyumba ya Nungungulu u yi vbahedza khu matshigu mararu !
41015030	Nga dzi vbanyisa wabune u tshiga khu vbagihambanotunu .
41015031	Vaphasi nya vakhongolo ni vahevbudzi nya Nayo va di mu vala navo khavo : Kodzide gu vbanyisa vakwawe , aholu , uye mune kha kodzi gu dzi vbanyisa wurumba waye !
41015032	Uye Mesiya , Mufumeli wa Israeli , a na tshige khu vbagihambanotunu , gasi hi mu wona , hi khodwa gwaye . Ni vale a nga khokhothedwago navo , va di mu vala navo .
41015033	Ni mihani , khu gikhati nya livbandre na gimwegyo gi di manega gidema nya gikhongolo ngudzu tigoni gwatshavbo , kala khu gikhati nya livbandre na wuna .
41015034	Khu gikhati gyogyo , Jesu a di rana khu lito nya likhongolo khuye : Eloyi , Eloyi , lama sabaktani ? Gu tshamusago pwani : Nungungulu wangu , Nungungulu wangu , khu ginani u nyi digidego ?
41015035	Na va mu pwide , vambe va nga bani varomo vbale , va di khavo : A gu rana Eliya !
41015036	Moyo wawe , a di tutuma , aya dzega gipuryana nya wuluva a nega omu nya ginageri , a tshomega vbatshavatunu a mu ninga a sela , na gu ganela khuye : Digani , hi na wona mwendro a nata Eliya a ta mu tshisa khu vbale .
41015037	Khavbo avbo , Jesu , a di womba huwa nya yikhongolo , a gufa .
41015038	Mwendra nya makhuvi nya Nyumba ya Nungungulu wu di pferuga khu vbakari ni vbakari , gu khugela vbatshani kala vbavbatshi .
41015039	Ndruna yi nga bani yiromo vbafuvbi , na yi wone mafelo yaye , yi di khiyo : Khu lisine , oyu mwama adiri Mwamana wa Nungungulu !
41015040	Va di romo navo vbafuvbi vbale vanyamayi va nga bani va gu khedzisela khu hwindzo . Vbakari gwawe a di romo Mariya Madalene , Mariya mayi wa Jakobe , ni Josefe ni Salome .
41015041	Khavo va nga bani va gu mu landrela ni gu mu sayisa gikhati a nga bani aromo Galileya . Va di romo vambe vanyamayi nya vangi a ngatago navo Jerusalema .
41015042	Na li hwide , kha nga a nga bani ari litshigu nya gu dongisele , litshigu li landredwago khu Sabhado .
41015043	Josefe wa Arimateya , givbango nya guthavisege nya madhota , a nga bani a gu lindrela nuye guta nya mufumu wa Nungungulu , a di tiya a gu hongola ga Pilato aya lomba girumbi gya Jesu .
41015044	Pilato a di liwuga khu gupwa nya gupwani Jesu vbiredzede gufa , a di rana ndruna a yi wudzisa gu khuye : Ina gale na fude , gani ?
41015045	Na pwide phindrulo ya ndruna , a di ninga girumbi Josefe .
41015046	Uye a di renga mwendra nya sidzingelo , a tshisa girumbi , a gi fumbela khuwo , a gi vega phalani li nga bani li kedwe mu giwindrini , a gu sega gambe khu giwindri .
41015047	Mariya Madalene ni Mariya mayi wa Josefe , va di khedzisela gasi gu guti avba a nga dzingwa avbo .
41016001	Na yi vbindrile Sabhado Mariya wa Madalene , ni Mariya mayi wa Jakobe ni Salome , va di renga mafura gasi guya mu todza .
41016002	Ni dzimindru , na li gu khuga lidambo , litshigu nya guhegule nya semana , va di hongola thowotunu .
41016003	Va di gimbila na va gu wudzisana khavo : Khu mani a na gu hi rindrividzelago giwindri gi segago liphala ?
41016004	Na va khusedzide maho , va di wona gu khavo giwindri gile nya gikhongolo gi rindrividzidwe gi vegwa phuvbo .
41016005	Na va bede thowoni , va di wona lidzaha na li khade khu nyamudye , na li ambade dzingandzu nya guage . Va di thuruga .
41016006	Lidzaha li di khilo : Mu nga thavi , khandri mwa gu vbweta Jesu wa Nazareta , oyu a nga khokhothedwago . Wugide , mwalo avba . Wonani wulanga va nga bani va mu vegide avbo .
41016007	Indrani muya tivisa vapizane vaye gumogo ni Pedro , khenu a na mi hegudzani gu vboha Galileya . Iyoyo mu na ya mu wona kha nga edzi a nga mi embelani khidzo .
41016008	Na va dugile , va di tutuma na va gu ndrendremela khu hwanga , aholu kha va embela muthu . [
41016009	Na wugide khu gufani ni dzimindru nya litshigu nya gu hegule nya semana Jesu a di hegula khu gu dzi wonegisa ga Mariya Madalene , wule a nga mu dusa livbandre na mavili maphuvbo nya guvivbe .
41016010	Uye adiya tivisa ga vambe vapizane va Jesu va nga bani a vari gutshanisekani va gu lila .
41016011	Na va pwide gu pwani a ngu vbanya ni gu pwani wonidwe khu Mariya Madalene , kha va nga khodwa .
41016012	Hwane nya isoso , Jesu a di dzi wonegisa khu gimbe giemo ga vapizane vavili va nga bani va gu duga va hongola vbavbandze nya lidhoropa .
41016013	Va di bwelela hwane va ya embela vambe , aholu avo kha va nga khodwa .
41016014	Khu gu hegisa a di dziwonegisa ga vale nya likhumi na moyo na va khade vbamezatunu va hodza . A di va kawuka gumba khodwa gwawe , ni olu va nga ganedza vale va nga mu wona na wugide .
41016015	Khavbo avbo , a di va embela khuye : Indrani tigoni gwatshavbo , mu gimbila mu hevbudza Mahungu nya Yadi nya maphya ga vathu vatshavbo .
41016016	Oyu a khodwago a bhapatiswa , a na vbanyiswa ; gasi oyu a si khodwigo a na mbemba .
41016017	Siliwugiso va na gu girago ava va na khodwago khesi : khu lina langu va na tutumisa maphuvbo nya guvivbe , va na ganela malimi nya maphya ,
41016018	va na mola dzinyoga khu mandza ; ambari va sela rendre nya gusonge , kha wu na va gira gilo ; va na handzega mandza va nya gudwala , va gu va vbanyisa .
41016019	Pfhumu Jesu Kristo , na ganede navo , a di khusedzedwa ndzadzini , aya khala nyamudye ga Nungungulu .
41016020	Vapizane va di khuga khu vbale va gimbila va tivisa Ivhangeli malangani yatshavbo . Pfhumu a di thumisana navo , a tiyisa magana yawe khu siliwugiso va nga bani va gu gira . ]
42001001	Kha nga olu vathu nya vangi va dzi garadzidego khu gu lova , va gu sasamedza silo si dugeledego , vbakari gwathu ,
42001002	kha nga idzo va hi hevbudzidego khidzo vale va nga si wonago khu maho , gu khugela gu hegulani nya silo sesi ; a gu avo va nga khalago vahevbudzi nya Mahungu yaya ;
42001003	eni neni , hwane nya gu bani nyi si hevbude gwadi , gasi guti idzo si nga dugelelago khidzo guphelani , nyi wonide nya gukheni adiri gwadi gu gu lovela nuwe , Teofilo , gigodwa gyangu , na nyi si sasamedza khu dzindrima dzakone ,
42001004	gasi u gu wuti gwadi longoloko nya lisine u hevbudzidwego .
42001005	Gikhati gya Herodhi a nga bani ari mufumeli wa Judheya , a di romo muphasi moyo nya mhamba nya gupwani khu Zakariya , a nga bani a gu lumba gikwata gya Abhiya . Mwangadzi waye a diri Elizabheta . Uye nuye a di gu dugela nyumbani ga Aroni .
42001006	Vatshavbo va vavili va di lulamide mahoni ga Pfhumu ; vadigu landrisa milayo ni siguruvedzo sa Pfhumu khu ndruda yatshavbo , guvbanyani gwawe , gima kha va manwa vari ni gihoso .
42001007	Aholu vadiri mwalo sanana , kholu Elizabheta adiri ngon'wa , narigu gambe , va vavili va di gumbide .
42001008	Zakariya a di gu thuma thumo waye nya wuphasi nya mhamba ya Nungungulu . Kha nga gi nga bani gi vbohide gikhati nya gulumbe tsawa waye ,
42001009	kha nga giolovedzo gi landrwago khu vaphasi , Zakariya a di hathwa khu vaphasi vakwawe gu ya bela makhuvini nya Nyumba ya Pfhumu a gu vbisa libani .
42001010	Vathu vatshavbo va di tshala vbavbandze va gu lombelela .
42001011	Khavbo avbo , a di tumbulugedwa khu ngilozi ya Pfhumu , gi nga ya emago khu nyamudye nya giluvelo nya libani .
42001012	Zakariya , na wone ngilozi , kha nga giti ni gilo nya gugire khu hwanga .
42001013	Aholu ngilozi yi di khiyo : Zakariya , u nga thavi , kholu nombelo wago wu pwidwe khu Nungungulu . Mwangadzi wago , Elizabheta , a na velega gyanana nya gikhwathana u na gi thangisago lina la Johane .
42001014	Uwe u na tsaka ni gu nengela . Nya vangi va na tsaka khu guvelegwa gwaye ,
42001015	Kholu gi na bani giri muthu khongolo mahoni ga Pfhumu . Kha gi na sela vhinya; gi na tala khu Liphuvbo nya gu Age gukhugela mu girumbuni ga mayime waye .
42001016	Khu kotani nya igyo , sanana nya singi sa na Israeli si na wuya ga Pfhumu Nungungulu wawe .
42001017	Igyo gi na rumedwa mbeli nya liendro la Pfhumu khu liphuvbo nya tshivba nya nga ya muprofeti Eliya , gasi a rudzise myonyo ya vavelegi ni sanana sawe , ni gu hevbudza gu yingisa sanana nyamba yingisa . Gi na dongisela kharati vathu , gasi va hakha Pfhumu khu ndruda .
42001018	Zakariya a di wudzisa girumwa gya Pfhumu khuye : Gu na girega kharini kharato , olu hi gumbidego , eni ni mwangadzi wangu ?
42001019	Girumwa gya Nungungulu gi di khigyo . Eni kheni Gabriyeli , wule a guromo mbeli ga Nungungulu ; nyi di rumedwa gasi guta gu tivisa mahungu yaya nya gutsakise .
42001020	U na khala gidudu ; u si ganeli , kala si gu girega satshavbo sesi , kholu khwa khodwa khu magana yangu , ayo ma na giregago khu gikhati gyakone .
42001021	Gasi vathu vatshavbo va di gu lindrela Zakariya , gumogo ni gu liwuga guhwela gwaye gu duga khu makhuvini nya Nyumba ya Nungungulu .
42001022	Na dugide , kha nga kodza gu ganela navo ; avo va di dzegela gu dziti khavo gyomo gi mu dugeledego makhuvini mule . A di ganela navo khu gu nonedzela , kholu a di khade gidudu .
42001023	Na ma vbede matshigu nya thumo waye , a di bwelela gaya .
42001024	Hwane nya matshigu , mwangadzi waye , Elizabheta , a di khura mimba , a si dzi wonegisi vbakari nya vathu gipimo nya livbandre migima .
42001025	A di ganela , khuye : Khu gu dzina gwaye Pfhumu a nyi girede silo sesi , gasi gu nyi tshula dzitshoni mu vathuni .
42001026	Khu ngima nya livbandre na moyo , Gabriyeli a di rumedwa khu Nungungulu dhoropani ga Galileya nya gupwani Nazareta ,
42001027	ga gyagadzyana nya mbiri nya gupwani khu Mariya , gi nga bani gi tumbisidwe khu mwama nya gupwani khu Josefe , wa nyumbani ga Dhavide .
42001028	Nagi vbohide avbo a nga bani a romo , girumwa gya Nungungulu gi di mu losa , khigyo : Sewe , uwe nya gutale khu wuhigo , Pfhumu yi na ni uwe .
42001029	Na pwide magana yaya , Mariya a di thuruga , a gu dzi wudzisa , khuye : Ma gu tshamusela ginani maloselo yaya ?
42001030	Girumwa gya Nungungulu gi di khigyo : Mariya , u nga thavi , u manide wuhigo mahoni ga Nungungulu .
42001031	U na khura mimba u velega gyanana nya gikhwathana u na gi thangisago lina la Jesu .
42001032	A na bani ari muthu khongolo , a na ranwa pwani Mwamana wa Nungungulu a guromo vbatshani ngudzu . Pfhumu Nungungulu a na mu pharisa ndronga nya wufumu wa babe waye Dhavide .
42001033	A na fuma ndranga ya Jakobe kala gupindruga ; mufumu waye gima kha wu na nga vbela .
42001034	Mariya a di embela girumwa gya Nungungulu khuye : Si na girega kharini isoso ulo nyi si mu tigo mwama ?
42001035	Girumwa gya Nungungulu gi di mu hakha , khigyo : Liphuvbo nya gu Age li na gu tshigela ; tshivba ya Nungungulu a guromo vbatshani ngudzu yi na gu fenengedza . Khu kharato , Gyanana nya gukatege gi na velegwago gi na ranwa Mwamana wa Nungungulu .
42001036	Wona , nongo wago Elizabheta khuride nuye mimba wukhosaneni gwaye . Oyu khu ngima nya livbandre na moyo na khuride mimba , wule a nga bani a ranwa pwani ngon'wa ,
42001037	kholu ga Nungungulu gi mwalo gi si kodzegigo .
42001038	Khavbo avbo Mariya , a di khuye Eni nyi githumi gya Pfhumu , gu na girege gwangu kha nga idzo u ganedego khidzo . Girumwa gya Nungungulu gi di mu diga gi gu hongola .
42001039	Khu matshigu yale , Mariya a di donga lipfhumba a hongola khu guvbiredza dhoropani ga Judha , gu nga bani gu khalela mu gigomoni .
42001040	Na bede nyumbani ga Zakariya , a di losa Elizabheta .
42001041	Elizabheta , na pwide gulosa ga Mariya , gyanana gi di ndragandraga khu gu nengela ndrani gwaye . Khavbo avbo , Elizabheta , na tade khu Liphuvbo nya gu Age ,
42001042	a di khusedza lito , a gu ganela , khuye : U kategide , uwe , vbakari nya vanyamayi ; kategide melego wa ndrani gwago .
42001043	Wuhigo wangu wukhongolo ! Kheni mani , eni , nya guta holedwe khu mayi wa Pfhumu yangu ?
42001044	Kholu , me ni gupwa gulosa gwago , gyanana gi di ndragandraga khu gutsaka ndrani gwangu .
42001045	Kategide uye saye a nga khodwago kholu ma na tadzisega magana a nga embedwago na ma guta khiyo ga Pfhumu .
42001046	Khavbo avbo , Mariya a di khuye : Hefemulo wangu wu ngu rungudza Pfhumu ,
42001047	ni monyo wangu wu ngu nengela ga Nungungulu , Muvbanyisi wangu ,
42001048	kholu wonide gusolega ga githumi gyaye . Khu lisine , gukhugela muhuno mimela ni mimela yina khiyo nyi kategide ,
42001049	khaguva nya dzitshivbe a nyi girede silo sikhongolo . Li kategide lina laye .
42001050	Wuhindzi waye wu ngu thaphela mimela ni mimela nya vale va mu ningago githawo .
42001051	Giride silo sikhongolo khu mandza yaye , phalalegiside va nya matshandza .
42001052	Tshiside vafumeli mu sikhaloni gwawe nya wufumu a gu khusedza va nya gu soleka ;
42001053	khuriside vandzale , a gu phalalegisa ni ndzala sitetema .
42001054	Endredzide Israeli , githumi gyaye , khu gu dundruga wuhindzi waye .
42001055	Kha nga idzo a nga bani a sambanyide khidzo ga vakokwe vathu , ga Abrahama ni ngamo yaye .
42001056	Mariya a di khala ni Elizabheta gipimo nya migima miraru . Hwane nya isoso a di bwelela gaya .
42001057	Na ma vbohide matshigu yaye , Elizabheta a di hefemula .
42001058	Valongo ni vaakelane , na va wonide nya gukhavo Pfhumu yi mu tshude dzitshoni , va di tsaka naye .
42001059	Na ma vbindride livbandre na mavili matshigu , khilo nya livbandre na mararu va dita hanisa wugwera gyanana ; va di vbweta gu gi ninga lina la Zakariya , babe waye .
42001060	Aholu mayi wakone a di ganedza , khuye : Ahihi , gi na ranwa pwani khigyo Johane .
42001061	Gasi avo va di khavo : Mwalo nongo wago a gu ni lina lolo !
42001062	Khavbo avbo , va di wudzisa babe wakone , khu gu nonedzela , khavo : Lina muni u vbwetago gu thangisa gyanana ?
42001063	Uye , na lombide gipulanguana a di lova khuye Johane khilo lina laye . Vatshavbo va di liwuga .
42001064	Khavbo avbo , khana yaye yi di tulega , ni lidimi laye , li nga bani li tsharamede , li di tshulega nilo , a gu phela gu ganela a rungudza Nungungulu .
42001065	Vaakelane vatshavbo va di tala khu githawo , ni ndruma yakone yi di pwala mu gigomoni gwatshavbo gwa Judheya .
42001066	Vatshavbo va nga pwago silo sesi , va di si vegedza myonyoni gwawe , va gu wudzisana , khavo : Gu na bani ari muthu muni gyanana gegi ? Khu lisine gyanana gi di pharidwe khu mandza mavili khu Pfhumu .
42001067	Khavbo avbo , Zakariya , babe wakone , a di tala khu Liphuvbo nya gu Age a ganela , khuye :
42001068	A na rungudzwe Pfhumu Nungungulu wa Israeli , kholu dzude ata phasedzela ni gu vbulugisa vathu vaye .
42001069	A hi resede Muvbanyisi nya tshivba , a dugelago nyumbani ya githumi gyaye Dhavide .
42001070	Kha nga idzo a nga ganelago khidzo galegaleyo , khu magana ya vaprofeti vaye nya gukatege ,
42001071	khuye a na hi vbulugisa ga valala vathu ni ga vatshavbo va hi zondrago :
42001072	a fela gu yeyedza wuhindzi a giredego vakokwe vathu , khu gu alakanya gidzumeledzwano gyaye nya gukatege ,
42001073	ni gu alakanya gisambanyo a nga girago ga babe wathu Abrahama ,
42001074	nya gu , hi vbulugise ga valala vathu , hi mu thumela nyamba thava gilo ,
42001075	na hi agisidwe hi gu lulama mahoni gwaye matshiguni yatshavbo nya guvbanye gwathu
42001076	Gasi uwe , mwamanawe , u na ranwa pwani u muprofeti wa Nungungulu a khusegidego ngudzu , kholu u na thanga mbeli ga Pfhumu , gasi gu dongisela dzindzila dzaye .
42001077	Gufela gu tivisa guvbanyiswa ga vathu vaye , a gu gutsetseledwa nya siwono ,
42001078	kholu Nungungulu wathu , khu kota nya lihaladzo ni wuhindzi waye , a ngu hi rumela khu vbatshani wenengedzo wa ndzadzini ,
42001079	gasi guta wenengedza avo va vbanyelago gidemani ni gusivbalani nya lufu , gumogo ni gu hi gimbidzisa khu ndzila nya gurule .
42001080	Gasi igyo gyanana gi di gu dandra khu tanga ni wuhigo wa Nungungulu . Aholu gi di vbanyela mu giwulani kala litshigu gi nga dzi wonegisago ga na Israeli .
42002001	Khu matshigu yale , gu di tshayedwa thetho nya gilovela nya litigo latshavbo khu mufumeli nya khongolo Sezari Augusto .
42002002	Gilovela gegi nya guphele gi giregide gikhati Kirino a nga bani ari mufumeli wa Siriya .
42002003	Muthu ni muthu a di ya lovedwa tigoni gwawe nya mavelego .
42002004	Josefe nuye , a di khuga khu dhoropani ga Nazareta wa Galileya a gu hongola , tigoni ga Dhavide , a gu Bhetlehema gwa Judheya , kholu adiri wa nyumbani ya Dhavide ,
42002005	gasi guya dzi lovedzisa gumogo ni Mariya , mwangadzi waye , a nga bani ari ni mimba .
42002006	Na varomo iyoyo , Mariya a di vbohedwa khu matshigu yaye ,
42002007	a gu velega gyanana gyaye nya matiwula , a nga gi fenengedzelago myendra a gu gi ladzisa mu gighowoloni , kholu kha va nga mana wulanga nyumbani nya vaendri .
42002008	Vbafuvbyana vbale va di romo vahavisi va nga bani va gulala panini va ghadha sifuyo sawe , wutshigu watshavbo .
42002009	Va di tumbulugedwa khu girumwa gya Pfhumu , va fenengedzwa khu wenengedzo wa Pfhumu , va tala khu hwanga .
42002010	Girumwa gya Nungungulu gi di khigyo : Mu nga thavi , nya guta mi tivisani mahungu maphya nya gutsake nya gukhongolo ngudzu , ma na gu tsakisago vathu vatshavbo .
42002011	Muhuno olu , mu velegedwe Muvbanyisi wanu , a gu Pfhumu Kristo , tigoni ga Dhavide .
42002012	Giwonegiso mu na guya mu tigo khigyo , khegi : mu na mana gyanana na gi fenengedzedwe myendra , na gi ladzisidwe mu gighowoloni .
42002013	Khavbo avbo , girumwa gya Nungungulu gi di randredwa khu lidhuma nya simbe sirumwa sikwawe , na si gu rungudza Nungungulu , khiso :
42002014	Rungudzo ga Nungungulu ndzadzini , gurula mafuni ga sigodwa saye .
42002015	Hwane nya gu sirumwa sa Nungungulu na si bwelede ndzadzini , vahavisi va di embedzelana , khavo : Hongoleni Bhetlehema hiya wona iso si dugeledego , niso Pfhumu a hi tivisidego .
42002016	Khavbo avbo , va di hongola khu guvbiredza , vaya mana Mariya ni Josefe ni gyanana , na gi ladzisidwe mu gighowoloni .
42002017	Na va va wone , va di phela gu ganela iso va nga embedwago khu mahungu nya gyanana gile .
42002018	Vatshavbo va nga bani va gupwa , va di liwuga khiso si nga bani si gu ganedwa khu vahavisi .
42002019	Gasi Mariya , a di vegedza satshavbo sile khanani gwaye na gu zama guti tshamuselo waye .
42002020	Vahavisi va di bwelela na va gu dhumisa ni gu rungudza Nungungulu khu gu wona nya gukhavo satshavbo va nga si wonago ni gu sipwa si ngu fana niso va nga embedwago khu girumwa gya Nungungulu .
42002021	Na gu vbindride livbandre na mararu matshigu , va di mu hanisa wugwera , va mu thangisa lina la Jesu , a gu ilo a nga thangiswago khu girumwa gya Nungungulu mayi waye na si gu khuri mimba .
42002022	Na ma vbohide matshigu nya guagiswe gwawe , gasi gu landrisa Nayo wa Mosi , Mariya ni Josefe va di dzega gyanana va gu hongola nagyo Nyumbani a Nungungulu , Jerusalema gasi guya gi bikela ga Pfhumu ,
42002023	kha nga idzo a rumago Nayo wa Pfhumu wu gu khuwo : Mwamana watshavbo nya matiwula a na phasedwa Pfhumu .
42002024	Josefe ni Mariya va giride gambe ningelo nya matuva mavili , khonge ni mbaha mwendro sipombana sivili , kha nga guruma nya Nayo wa Pfhumu .
42002025	Adigu vbanya Jerusalema mwama moyo nya gupwani khu Simioni . Adiri muthu nya gululame ni githawo ga Nungungulu ; adigu lindrela gu tangadziswa ga Israeli , Liphuvbo nya gu Age lidiri gwaye .
42002026	A di embedwe khu Liphuvbo nya gu Age pwani kha nafa nyamba wona Kristo wa Pfhumu .
42002027	Na kutsidwe khu Liphuvbo , adiya Nyumbani ga Nungungulu gikhati Jesu a nga yiswago khu vavelegi vaye , gasi guya landrisa milayo yi nga bani yi mu lumba .
42002028	Simioni a di mu dzega , a mu wugarela , a gu rungudza Nungungulu waye , khuye :
42002029	Pfhumu , olu diga githumi gyago gi gu hongola khu gurula , kholu u giride iso u nga gi sambanyelago .
42002030	Kholu nyi wonide guvbanyisa khu maho yangu ,
42002031	ugo u gu vegidego vbakari nya vathu vatshavbo .
42002032	Uye khuye wenengedzo wu na gu wenengedzago va nya mayigo , Uye gambe gidhumo gya Israeli , ngamo yago .
42002033	Vavelegi va Jesu va di liwuga khiso si nga bani si gu ganedwa khu kota yaye .
42002034	Simioni a di va kategisa , a gu embela Mariya , mayi wa Jesu , khuye : Gyanana gegi gi emisedwe gu khunguvanyisa ni gu wusa vathu nya vangi va na Israeli ; gi na va nga guganedzisana ;
42002035	gasi gu wonegiswa mahingigedzo ma sihadego myonyoni nya yingi . Monyo wago wu na hekhwa khu litshari .
42002036	Gidi romo nigyo gikhosane gimwegyo nya nyamayi gi nga bani giri muprofeti , nya gupwani khu Ane , gyanana gya Fanuweli , nya lihundzu la Aza .
42002037	Gi vbanyide ni mwama waye livbandre na mivili myaga . Na gi tshidwe , gi di vbanya kha nga gifurugadzi kala gi nga enedza livbandre na mararu magumi na mina ( 84 ) myaga . Gi di gu khala Nyumbani ga Nungungulu , umo gi nga bani gi thumela Nungungulu wutshigu ni mihani , na gi lombelela ni gu hala .
42002038	Ana a di vboha nuye gikhati gile , a di dhumisa Nungungulu gumogo ni gu ganela khu gyanana gile ga vatshavbo va nga bani va gu lindrela guvbanyiswa ga Jerusalema .
42002039	Na va landriside satshavbo si nga bani si gu lombwa khu Nayo wa Pfhumu Josefe ni Mariya va di bwelela ni Jesu Galileya , tigoni ga Nazareta .
42002040	Aholu gyanana gi di gu dandra na gi tade khu guti ni wuhigo wa Nungungulu .
42002041	Myaga yatshavbo vavelegi va Jesu vadigu olovela gu hongola Jerusalema , khu gikhati nya Phasika .
42002042	Nari ni likhumi na mivili myaga , va di hongola naye kha nga giolovedzo gyawe .
42002043	Guvbelani nya buzo , va di bwelela gaya . Aholu mwamana Jesu a di tshala Jerusalema nyamba tidwa khu vavelegi .
42002044	Va di hingigedza gukhavo womo vbakari nya vathu . Na va gimbide litshigu rumba , va di phela gu mu vbweta mu valongoni numo nya vaakelane .
42002045	Na va mu hamugide , va di bwelela Jerusalema , guya mu vbweta .
42002046	Hwane nya matshigu mararu va diya mu mana Nyumbani ga Nungungulu na khade vbakari nya vahevbudzi nya Nayo a va yingisa gumogo ni gu va wudzisa .
42002047	Vatshavbo va nga mupwago va di liwuga khu guti gwaye ni dziphindrulo dzakone .
42002048	Na va mu wone , vavelegi vaye va di thuruga ; mayi waye a di khuye : Mwanangu , u di hi sanisela ginani ? Nga wona , babe wago ni eni hi di gu vbweta khu tshivba .
42002049	Khavbo avbo , Jesu a di khuye : Mu di nyi vbwetela ginani ? Kha mu dziti nya gukhenu fanelo yangu khu gu khala nyumbani ga Babe wangu , gani ?
42002050	Aholu avo kha va nga wu pima gwadi tshamuselo nya magana ya Jesu .
42002051	Khavbo avbo , a di wuya navo Nazareta ; adigu va yingela . Mayi waye a di vegedza satshavbo sesi monyoni gwaye .
42002052	Gasi Jesu a di dandra khu guti , ni tanga ni wuhigo , mahoni ga Nungungulu ni ga vathu .
42003001	Khu mwaga nya likhumi na livbandre nya gufume ga mufumeli nya khongolo wa Roma , Tiberiyu Sezari ; Pilato nari mwamangulu wa Judheya , Herodhi na gu fumela Galileya , ndriyaye Filipi na gu fumela Itureya ni Trakonidhe , Lizaniya na gu fumela Abhilena ,
42003002	Anasi ni Khayifasi vari vaphasi nya vakhongolo , magana ya Nungungulu ma di rumedwa ga Johane mwamana wa Zakariya , a nga bani a gu vbanyela mu giwulani .
42003003	Johane a di gimbila gimbila tsongoni wa Jordhani na gu hevbudza vathu khuye gu vbwetega gu hakha gubhapatisa nya gu dzi sodzise , gasi gu tsetseledwa siwono ,
42003004	kha nga gu lovidwego mu libhukuni la muprofeti Isaya , pwani : Lomo lito li huwelelago mu giwulani , khilo : Dongiselani ndzila ya Pfhumu , lulamisani sindzilana saye ;
42003005	mikova yatshavbo yi na futedwa , ni sigomo satshavbo si na guledwa , dzindzila nya guwegele dzi na lulamiswa , nidzo nya sikidinga dzi na futeledwa .
42003006	Vathu vatshavbo va na wona guvbanyisa ga Nungungulu .
42003007	Johane a di embela vathu va nga bani va mu yela , gasi guya bhapatiswa , khuye : Enu livelego nya dzinyoga , khu mani a nga mi layani gu thava tsayiso nya khongolo wu vbwetago gu vboha ?
42003008	Nonedzani khu mithumo yanu gu khenu khu lisine mu ngu vbindrugedza mavbanyelo ; mu nga dzi pembi sanu , khenu : Ethu hi na ni babe Abrahama . Dzitini nya gukhenu Nungungulu a ngu dzi kodza gu vbindrugedza siwindri sesi si gu khala sanana sa Abrahama .
42003009	Gibhewula gyomo tshinani nya misimbo . Khu kharato , simbo watshavbo wu si ningigo mihandro nya yadi wu na kokwa , wu gu rinywa niloni .
42003010	Khavbo avbo , vathu va di mu wudzisa , khavo : Hi na rini olu ?
42003011	A di va hakha , khuye : Uye a gu ni dzingandzu dzimbili a na kabane ni wule a gu mwalo ; uye a gu ni silo nya guhodze a na gire nuye kharato .
42003012	Va diya navo vahengisi nya khupho , gasi gu ya bhapatiswa . Vaya mu wudzisa , khavo : Muhevbudzi , ginani hi fanelago gu gira ?
42003013	A di va hakha , khuye : Mu nga khuphisi gu vbindrisa nayo .
42003014	Masotshwa nayo ma diya wudzisa , khayo : Ahati ethu , ginani hi fanedego gu gira ? A di ma hakha , khuye : Mu nga phangi muthu , mu nga mu singedzi malipha , mu nga dwaneli gimbe gilo , vbavbandze nya iso mu hakhiswago khu mufumu .
42003015	Kha nga olu vathu vatshavbo va nga bani va lindrede , vatshavbo va di hingigedza myonyoni gwawe khavo mwendro saye Johane khuye Mesiya wakone .
42003016	Johane a di va embela vatshavbo , khuye : Khu lisine , eni nya gu mi bhapatisani khu mati , aholu a nguta uye a gu ni tshivba gu nyi vbindra , oyu eni nyi gu mwalo fanelo nya gunoge nyi mu tshula dzingodzi nya silato saye ; uye anata mi bhapatisani khu Liphuvbo nya gu Age ni nilo .
42003017	A na ni gitandri mandzani , gasi gu vbevberela sa githungani gyaye , bwelo khavbo a gu sefa tirigu a yi vega mu githungani , a dzega mungu wakone a wu vbisa niloni nya gukhondre kala gupindruga .
42003018	Khu sihevbudzo nya nga esi ni simbe nya gutale Johane , adigu hevbudza vathu Mahungu nya Yadi .
42003019	Johane a di kawuka mufumeli Herodhi khu kotani ya Herodhiya , mwangadzi wa ndriyaye , Filipi , ni kotani nya mimbe mithumo nya guvivbe a nga girago ,
42003020	aholu mithumoni yaye yatshavbo nya guvivbe , Herodhi a di engedzela gambe khu gu khothela Johane pasoni .
42003021	Hwane nya gu vathu vatshavbo na va bhapatisidwe Jesu a diya bhapatiswa nuye . Na romo vbakari nya nombelo , ndzadzi yi di tulega ;
42003022	Liphuvbo nya gu Age li di tshiga lita mbaka vbatshani gwaye kha nga lituva . Lidita lito khu ndzadzini li nga khilo : Uwe u Mwamana wangu nya gigodwa ngudzu . Monyo wangu watshavbo womo avbo gwago .
42003023	Gikhati a nga phela thumo waye , Jesu adiri ni gipimo nya magumi mararu myaga . Adiri gyanana gya Josefe kha nga idzo va nga bani va gu pimisa khidzo va nya litigo . Josefe adiri gyanana gya Heli ,
42003024	wa Mathati , wa Levhi , wa Meleke , wa Jane , wa Josefe ,
42003025	wa Matatiye , wa Amosi , wa Nawume , wa Esli , wa Nagayi ,
42003026	wa Mahate , wa Matatiye , wa Semeye , wa Josefe ; wa Jodha ,
42003027	wa Johane , wa Rasaye , wa Zorobhabheli , wa Salatiyeli , wa Neri ,
42003028	wa Meleke , wa Adhe , wa Khozame , wa Elimadhame , wa Eri ,
42003029	wa Josuwa , wa Eliyazare , wa Jorime , wa Mathati , wa Levhi ,
42003030	wa Simioni , wa Jodha , wa Josefe wa Jonane , wa Eliyakhime ,
42003031	wa Meleya , wa Menane , wa Mathathaye , wa Nathane ,
42003032	wa Dhavide , wa Jese , wa Obhedhe , wa Bhowazi , wa Salaye , wa Nasoni ,
42003033	wa Aminadhabhi , wa Adhimine , wa Areni , wa Esrome , wa Faresi , wa Judha ,
42003034	wa Jakobe , wa Isaki , wa Abrahama , wa Tareye , wa Nakore ,
42003035	wa Seruge , wa Ragawe , wa Faleke , wa Hebhere , wa Salaye ,
42003036	wa Khayinane , wa Arifaxadhe , wa Seme , wa Nowa , wa Lameke ,
42003037	wa Mathuzaleme , wa Enoki , wa Jarete , wa Mahalalele , wa Khayinane ,
42003038	wa Enosi , wa Sete , wa Adhamu a nga tumbulugiswa khu Nungungulu .
42004001	Jesu a di khuga khu Jordhani , na tade khu Liphuvbo nya gu Age . Liphuvbo li di mu gimbidzisa a gu hongola giwulani ,
42004002	iyo a ngaya khalago magumi mana matshigu , a gu lingwa khu Sathane . Kha nga hodza gilo matshigu yoyo yatshavbo . Guhegisani a di pwa ndzala .
42004003	Sathane a di mu embela , khuye : Wa gu bani uri Mwamana wa Nungungulu , embela giwindri gegi gi vbindrugedze gi khala guhodza .
42004004	Jesu a di mu hakha , khuye : Gu lovidwe , khu pwani : Muthu kha vbanyi khu guhodza basi .
42004005	Sathane a di mu dzega aya naye gigomoni nya gulaphe ngudzu , aya mu yeyedza , mifumu yatshavbo nya mafu ,
42004006	a mu embela , khuye : Nyi ngu dzi kodza gu ninga satshavbo sesi ni dzithomba dzakone , kholu nyi ningidwe satshavbo , eni neni nyi ngu dzi kodza gu ningela ga uye nyi mu nago .
42004007	Wa gu khidzima u nyi khozela satshavbo si na bani siri sago .
42004008	Jesu a di mu hakha , khuye : Gu lovidwe , pwani : U na khozela Pfhumu Nungungulu wago . Khuye basi u na gu mu phaselago .
42004009	Khavbo avbo , Sathane adiya naye Jerusalema , aya gwela naye langwetunu nya Nyumba ya Nungungulu . A Mu embela khuye : Wa gu bani uri Mwamana wa Nungungulu , nga dzi ditsha khavba , u thega vbavbatshi ,
42004010	kholu gu lovidwe , pwani : Nungungulu a na rumela sirumwa saye , gasi si gu hake ,
42004011	si gu khusedza khu mandza , gasi u si dzi bayisi khu siwindri .
42004012	Jesu a di mu hakha , khuye : Gu lovidwe , pwani : U nga lingi Pfhumu Nungungulu wago .
42004013	Nari mwalo mambe mano nya gu mu senge khayo , Sathane a di mu diga a gu hongola , aya lindredza gimbe gikhati .
42004014	Na kutsidwe khu Liphuvbo , Jesu a di wuya Galileya . Ndruma yaye yi di pwala tigoni mule gwatshavbo .
42004015	A di gu hevbudza dzinyumbani nya nombelo ; vatshavbo vadigu mu zundza .
42004016	Adita Nazareta , avbo a nga dandrelago avbo . Kha nga giolovedzo gyaye , a di bela nyumbani nya nombelo khu litshigu nya Sabhado . A di khuga a ema , gasi gu hevbula Milowo nya gu Age .
42004017	Va di mu ninga libhuku la muprofeti Isaya . A di li thawuludza , a kotsana navbo gu lovidwego , pwani :
42004018	Liphuvbo la Pfhumu li nyi tshigede , kholu li nyi phasede gasi guya hevbudza sisiwana Mahungu nya Yadi ; li nyi rumede guya tivisa dzikhumbi gutshulega gwawe , guya tivisa sikhumu guwoniswa gwawe , ni ga vasaniseki gutshulega gwawe ;
42004019	ni gu tivisa mwaga nya wuhigo wa Pfhumu .
42004020	Khavbo avbo , a di peta libhuku , a li ningela ga githumi gya nyumbani nya nombelo , a gu khala vbavbatshi . Vathu vatshavbo va nga bani varomo nyumbani nya nombelo va di khusa maho va khedza uye .
42004021	Khavbo avbo , a di phela gu va embela , khuye : Ma tadzisegide muhuno magana yaya mu ngari gu ma pwago .
42004022	Vatshavbo va di mu fakazela , gumogo ni gu liwuga khu magana nya gutale khu wuhigo ma nga bani ma gu duga khu kanani gwaye . Va di wudzisana khu gyawe khavo : Ina khandruye oyu mwamana wa Josefe gani ?
42004023	Gasi uye a di va embela , khuye : Khu lisine mu na ganelani khu sipinga , na mu gu thula eni , khenu : N'yanga , nga dzi hawulugisa wabune ; gumogo ni gu nyi embelani , khenu satshavbo hi si pwidego gu pwani u si giride Khafarnawume , nga si gira gambe tigoni momu gwago !
42004024	A di engedza gambe , khuye : Khu lisine nyi ngu mi embelani nya gukheni mwalo muprofeti a hakhwago gwadi tigoni gwawe .
42004025	Aholu nyi ngu mi embelani gambe , khu lisine , kheni : Matshiguni ya Eliya dzi di romo dzinoni nya dzingi tigoni ga Israeli , gikhati yi nga segegago ndzadzi myaga miraru ni livbandre na moyo migima , yi manega , ndzala nya yikhongolo tigoni gwatshavbo .
42004026	Aholu yi mwalo noni yi nga rumedwago Eliya , vbavbandze ga noni ya Sarepta ga Sidhoniya .
42004027	Va di romo gambe va nya sokono tigoni ga Israeli matshiguni ya muprofeti Elizewu . Aholu mwalo a nga hawulugiswago vbavbandze ga Nahamane wa Siriya .
42004028	Na va pwide magana yaya , vatshavbo va nga bani varomo nyumbani nya nombelo va di swireka ngudzu .
42004029	Na va khugide khu vbale , va di mu tutumisa dhoropani mule , va mu dzega va gu gwela naye mahegiso nya gigomo va nga bani va vbahede avbo lidhoropa , gasi guya mu rindrividza khavbo .
42004030	Aholu Jesu a di vbindra khu vbakari gwawe a gu hongola .
42004031	Khu vbale , Jesu a di relela a gu hongola Khafarnawume , dhoropani ga Galileya , iyo a nga ya simama guhevbudza vathu khu dzisabhado .
42004032	Avo va di liwuga khu sihevbudzo saye , kholu magana yaye ma diri ni tshivba .
42004033	Nyumbani nya nombelo a di romo muthu a nga bani ari ni liphuvbo nya guvivbe li nga khusedzago lito , li laledza , khilo :
42004034	Ginani hi nga gu ghohela , Jesu wa Nazareta ? Wa gu tela guta hi mbembisa ? Eni nyi ngu guti , gwadi : khuwe Gihathwa gya Nungungulu .
42004035	Jesu a di li kawuka , khuye : Degula , duga ga muthu yoyo . Gasi ilo , na li mu theside vbavbatshi khu tshivba ni tshivba , mahoni ya vathu vatshavbo , li di duga li gu hongola , nyamba mu gira gilo .
42004036	Vatshavbo va di liwuga , va gu wudzisana khu gyawe , khavo : Sa gu tshamusa ginani esi ? Nya gu muthu a dzi kodza gu ruma maphuvbo nya guvivbe ayo , ma gu yingela !
42004037	Ndruma yaye yi di pwala tigoni mule gwatshavbo .
42004038	Jesu a di duga khu nyumbani nya nombelo a gu hongola ndrangani ga Simoni iyo a ngaya manago ngogadzi wa Simoni nari ni feveri . Va di mu lomba gu a mu khedzise .
42004039	Na nogide a mu khedzisa , a di ruma feveri gu yi mu diga . Yi di mu diga kamwe . Na yi mu digide , a di dzegela gu khuga a va sayisa .
42004040	Na li hwide , vatshavbo avo va nga bani vari ni vadwali nya dzingumbe nya guhambanelane va di va resa gwaye . A di handzega mandza ga moyo mi moyo wawe , a va hawulugisa .
42004041	Ga vangi vakone ma di duga maphuvbo nya guvivbe , na ma gulumela , khayo : Uwe u Mwamana wa Nungungulu ! Aholu uye a di ma kawuka ni gu ma degudza , kholu ma di gu muti nya gukhayo khuye Kristo .
42004042	Na gugide , a di duga a gu hongola giwulani . Vathu vatshavbo va di mu landra . Na va mu mane , va diya mu lomba , gasi a si va digi a hongola .
42004043	Aholu uye a di va embela , khuye : Nyi na ni fanelo nya gutivise gambe ga mambe mayigo Mahungu nya Yadi nya mufumu wa Nungungulu , kholu khiso nyi nga rumedwago iso .
42004044	Khidzo kharati a nga bani a gu hevbudza khidzo dzinyumbani nya nombelo dza Judheya .
42005001	Jesu , na romo siwoni nya yiphwa ya Jenezare , vbakari nya vathu va nga bani va gu mu gundra , gasi gu pwa mahungu ya Nungungulu ,
42005002	a di wona dzingalava dzimbili dzi nga bani dzi tshegemide siwoni , vagogi vakone na va tshigide va ya andza dzikhoga .
42005003	A di bela ngalavani , yi nga bani yi gu lumba Simoni . Khavbo avbo , a di mu ruma gu yi hidzimisa matini . Uye , khu ngalavani , a di hevbudza gidzemo .
42005004	Na vbedzide gu ganela , a di embela Simoni , khuye : Hidzimisani ngalava nondrwani , mu thesa dzikhoga dzanu .
42005005	Simoni a di hakha , khuye : Muhevbudzi , hi gogide wutshigu watshavbo , kha ha mana gilo ; aholu kha nga ulo u rumago , nyi na thesa dzikhoga .
42005006	Va di dzi thesa , va goga dzindzandzi nya dzingi kamwe ngudzu , nya gu ni dzikhoga dzi di hadza gu pferuga .
42005007	Va di khweneta vangana vawe va nga bani varomo ga yimbe ngalava , gasi guta va phasa . Va dita tadza navo ngalava yawe . Dza dzimbili dzidi vbweta gu rika khu gu tala .
42005008	Na wonide esi , Simoni Pedro a di dzi thesa migondroni ga Jesu , khuye : Leya uya hwindzo gwangu , Pfhumu , kholu nyi gighoni !
42005009	Simoni ni vatshavbo avo a nga bani ari navo va di tala khu gu liwuga , khu kotani nya dzindzandzi nya dzingi va nga molago ;
42005010	ni vangana vaye , Jakobe ni Johane sanana sa Zebhedhewu , va di liwuga navo . Khavbo avbo , Jesu a di embela Simoni , khuye : U nga thavi ; gukhugela muhuno u na bani uri mugogi nya vathu .
42005011	Va di dusa dzingalava vbavbandze , va diga satshavbo va gu mu landra .
42005012	Jesu na romo dhoropani nya gukari a dita muthu moyo a nga bani a gu dwala khu sokono . Uye , na wonide Jesu , a di dzi thesa migondroni gwaye , a mu lomba , khuye : Pfhumu , wa gu dzina , nyi hawulugise .
42005013	Jesu a di mu handzega mandza , na gu khuye : Nyi ngu dzina , hawuluga . Khavbo , mudwali a di dzegela gu hawuluga .
42005014	A di mu laya gu a si embeli muthu , bwelo khavbo a mu embela , khuye : Indra dzi yeyedza ga muphasi , gasi uye a ningele , khu guagiswa gwago , iso si rumwago khu Mosi , gasi gu khala nari wufakazi vbakari nya vathu .
42005015	Ndruma yaye yi di phalalega ni litigo , vathu nya vangi va di ya mu randrela , gasi gupwa sihevbudzo saye ni gu hawulugiswa madwali yawe .
42005016	Aholu uye a di thava a gu hongola giwulani , aya gira nombelo .
42005017	Tshigu mwedo , Jesu , a di gu hevbudza , vbakari nya vathu va nga bani va mu yingisa . Va di romo navo vafarisi ni vahevbudzi nya Nayo va nga tago khu Galileya , khu Judheya ni Jerusalema . Adigu hawulugisa madwali khu tshivba ya Pfhumu .
42005018	Va di vboha vama va nga bani va rwade gilima khu lithatho . Va di vbweta ndzila nya gu gi vbohise ga Jesu .
42005019	Na va yi hamugide khu kotani nya talo nya vathu , va di lita vbatshani nya nyumba , a nga bani aromo Jesu , vaya tshula vbamwambatunu . Na va giride isoso , va di reledza lithatho nya gilima , va li tshisa vbakari ni vbakari , mbeli ga Jesu .
42005020	Na wonide gukhodwa gwawe , Jesu a di ganela khuye : Amasawu , siwono sago si tsetseledwe .
42005021	Vahevbudzi nya Nayo ni vaphasi nya mhamba va di phela gu ngurangura , khavo : Khu mani oyu a hembululago Nungungulu ? Khu mani a dzi kodzago gu tsetselela siwono vbavbandze ga Nungungulu basi ?
42005022	Aholu Jesu , na tugude maalakanyo yawe , a di khusedza lito a gu va wudzisa , khuye : Mahingigedzo muni mu gu nawo myonyoni gwanu ?
42005023	Khu gevbini gi vbevbugidego gu ganela : gu kheni siwono sago si tsetseledwe , ni gu kheni khuga u gimbila ?
42005024	Kha nga ulo , gasi gu enu mu dzitini nya gukhenu Mwamana wa Muthu a na ni tshivba nya gutsetselele siwono mafuni momu . Khavbo avbo a di embela gilima khuye . Nyi ngu gu ruma khuga u eme , dzega lithatho lago u gu hongola gaya .
42005025	Khavbo avbo , gilima gi di dzegela gu khuga gi ema mahoni ya vathu vatshavbo , gi dzega lithatho laye gi gu hongola gaya , na gi gu dhumisa Nungungulu .
42005026	Vatshavbo va di liwuga ngudzu ni gu tala khu githawo , gumogo ni gu dhumisa Nungungulu , khavo : Muhuno hi wonide siliwugiso .
42005027	Khavbo avbo , Jesu a di duga . A diya mana muhengisi nya khupho nya gupwani khu Levhi , na khade vbagikhalotunu gwaye nya thumo , a di mu embela , khuye : Nyi landre .
42005028	A di diga satshavbo , a khuga a mu landra .
42005029	Khavbo avbo , Levhi a di rana Jesu ndrangani gwaye , a gu mu girela buzo nya khongolo . Vbamezatunu va di romo vambe vahengisi nya khupho nya vangi ni vambe vathu .
42005030	Vafarisi ni vahevbudzi nya Nayo va di ngurangura , va gu wudzisa vapizane va Jesu , khavo : Khu ginani mu hodzago ni gu sela gumogo ni vakhuphisi ni sighohi ?
42005031	Jesu a di hakha , khuye : Khandri vale va gu ni womi va vbwetago n'yanga , aholu , vadwali .
42005032	Eni kha nya tela guta rana avo va nya gululama aholu , nyi tede guta rana sighohi gasi si wuye ndzilani nya lisine .
42005033	Khavbo avbo , va di mu embela , khavo : Vapizane va Johane ni vapizane va Vafarisi va ngu tala gu hala , gumogo ni gu gira milombelo matshigu nya gutale . Gasi avo vago va gu hodza ni gu sela !
42005034	Jesu a di va hakha , khuye : Ina gu ngu kodzega vabangaladzi va mwane va hala mwane na ngari navo , gani ?
42005035	Ma nguta matshigu va na gu dzegedwago mwane . Gikhati gyogyo va na hala !
42005036	A di va embela gambe gipimaniso gegi : Mwalo a pferulago mwendra nya muphya gasi gu gira giziva vbamwendratunu wa gale . Wa gu gira kharato , u na luza mwendra nya muphya , gambe giziva gyakone kha gi na yelana ni mwendra wa gale .
42005037	Kha nga gambe , mwalo a thelago wadwa nya givhayi somboni nya madowo ya gale . Wa gu gira kharato , wadwa nya givhayi wu na pola sombo . Gu luzeka , kharati , wadwa ni sombo .
42005038	Aholu , wadwa nya givhayi gu vbwetega gu thedwa madowoni nya maphya .
42005039	Mwalo muthu nya gu na sede wadwa nya guvile gwadi a wuya a lomba wadwa nya givhayi , kholu wa ri khuye : Uwo nya guvile gwadi khuwo wu gu wadi .
42006001	Tshigu mwedo nya Sabhado , Jesu a di vbindra khu thembweni nya mavbila . Vapizane va di vbulula madugwana , va tshigira mandzani , va hodza .
42006002	Vafarisi nya gukari va di khavo : Khu ginani mu girago iso si himbedzedwago khu litshigu nya Sabhado ?
42006003	Jesu a di va phindrula , khuye : Mu si gu hevbuli iso a nga girago Dhavide , gikhati a nga pwago ndzala uye , ni avo a nga bani ari navo , gani ?
42006004	Idzo a nga belago khidzo Nyumbani ga Nungungulu , gikhati gya muphasi nya khongolo , Abhiyatari , aya hodza sibaba nya miphaso , a ninga ni ava a nga bani ari navo , sibaba si nga bani si gu lumba gu hodzwa basi khu vaphasi , gani ?
42006005	A di engedza gambe , khuye : Mwamana wa Muthu a ngu fuma Sabhado yinene .
42006006	Khu yimbe Sabhado a di bela nyumbani nya nombelo , a gu phela gu hevbudza . A di romo vbale muthu a nga bani a limade libogo .
42006007	Vahevbudzi nya Nayo ni Vafarisi va di khusa maho va mu khedza , gasi gu mu wona mwendro a na mu hawulugisa khu Sabhado , vafela gu mana igyo nya gu mu mole khigyo .
42006008	Na wonide mahingigedzo yawe , Jesu a di embela uye a nga bani a limade libogo , khuye : Nga ema vbakari vbale . A diya ema .
42006009	Khavbo avbo , Jesu a di khuye : Olu nya guvbweta gu mi wudzisani : Ginani gi yelago gu girwa khu Sabhado gu gira nya sadi , mwendro nyamba sadi ? Guvbanyisa muthu , mwendro gu mu diga afa ?
42006010	Uye , a di khedzisa gwadi vatshavbo va nga bani va mu randrede , agu embela mudwali , khuye : Nga thawuludza libogo . Na li thawuludzide , li di hawuluga .
42006011	Avo va di swireka khu Jesu va gu wudzisana , khavo : Ginani hi na mu girago ?
42006012	Khu matshigu yale , Jesu a di gwela mu gigomoni , gasi guya gira nombelo . A di pilekelana wutshigu watshavbo na gu lombelela ga Nungungulu .
42006013	Na gugide , a di rana vapizane , gasi gu hatha , vbakari gwawe , likhumi na vavili , avo a nga va ranago vapostoli :
42006014	Simoni a nga mu thangisago lina la Pedro , ni ndriyaye Andreya , Jakobe , Johane , Filipi ni Bhartolomewu ;
42006015	Matewu ni Tomasi ; Jakobe , mwamana wa Alifewu , ni Simioni , a ranwago Mupinyameli ;
42006016	Judha , mwamana wa Jakobe , ni Judha Sikarioti , a gu uye a nga mu ningelago .
42006017	Jesu a di relela ni vapostoli a gu ema panini , avbo a nga mananago ni vapizane nya vangi ni gidzemo nya gingi nya vathu va nga bani va dugela Judheya gwatshavbo , ni Jerusalema , ni khoga yatshavbo ya Tiro ni Sidhoniya ,
42006018	va nga bani va dzude guta mupwa ni gu hawulugiswa madwali yawe , ni avo va nga bani vari ni maphuvbo nya guvivbe va di vbanyiswa .
42006019	Vathu vatshavbo va di vbweta gu mu khuha , kholu yi di gu duga khu mu givilini gyaye tshivba yi nga bani yi gu hawulugisa vatshavbo .
42006020	Na khuside maho a khedza vapizane vaye a di khuye : Mu kategide enu , sisiwana ; kholu khwanu mufumu wa Nungungulu .
42006021	Mu kategide enu , mu gu ni ndzala olu ; kholu mu na khuriswa . Mu kategide enu , mu lilago olu ; kholu mu na hegela .
42006022	Mu kategide mwa gu vengwa khu vathu , va mi tutumisa , va mi vala ni gu nyenya lina lanu khwatshi li di nyenyeza , khu kotani ya Mwamana wa Muthu .
42006023	Tsakani ni gu ghiya litshigu lolo , kholu tshatshazelo yanu yi na bani yiri yikhongolo ndzadzini . Khidzo kharati vababe vawe va nga bani va gu sanisa vaprofeti .
42006024	Aholu , libango lanu , enu sitetema ; kholu mu hakhide tshatshazelo yanu ;
42006025	Libango lanu enu mu khuridego olu ; kholu mu na khala ni ndzala . Libango lanu enu mu hegelago olu , kholu mu na womba dzihuwa ni gu lila .
42006026	Libango lanu mwa gu zundzwa khu litigo latshavbo . Khidzo kharati vababe vawe va nga bani va gu vbanyisa idzo ni vaprofeti nya malipha .
42006027	Enu mu nyi yingisago , nyi ngu mi embelani , kheni : Golani valala vanu , girelani gutshamba vale va mi vengago .
42006028	Kategisani ava va mi valago , lombelelani ava va mi singedzago .
42006029	Wa gu vetwa khu pama gihaya gimwegyo , ningedzela gimbe gihaya ; uye a gu dzegelago libhadzi , mu dige a dzega gambe ni ngandzu .
42006030	Uye a gu lombago mu ninge ; uye a gu dzegelago silo sago u nga mu wudzisi gambe .
42006031	Iso mu golago khenu va mi girele , va gireleni nenu .
42006032	Mwagu gola ava va mi golago basi , tshatshazelo muni mu yi lindrelago ? Kholu vawoni navo va ngu gola vale va va golago .
42006033	Mwa gu girela nya sadi basi vale va mi girelago gutshamba , tshatshazelo muni mu yi lindrelago ? Kholu vawoni navo va ngu gira kharato .
42006034	Mwa gu fiyarisa basi ga vale mu va thembago khenu va na mi livba , tshatshazelo muni mu yi lindrelago ? Kholu vawoni navo va ngu fiyarisa ga vawoni vakwawe , na va gu themba gu livbwa .
42006035	Gasi enu , golani valala vanu , girani esi si gu sadi ; lombisani , na mu si lindreli gu livbwa . Mwa gu gira kharato , tshatshazelo yanu yi na bani yiri yikhongolo . Gambe , mu na bani muri sanana sa Wule a khusegidego ngudzu , kholu uye khwadi ambari ga vale va si gu vadi , va si mu bongigo .
42006036	Girelani wuhindzi vakwanu kha nga Babe wanu a gu ni wuhindzi .
42006037	Mu nga lamuli , gasi mu si lamudwi nenu khu Nungungulu . Mu nga ningi nandru muthu , gasi mu si ningwi nenu nandru khu Nungungulu . Tsetselelani , mu na tsetseledwa nenu khu Nungungulu .
42006038	Ningani , mu na ningwani nenu khu Nungungulu ; mu na ningwa gipimo nya gyadi , nya gutale , gi gonyeledwa , bwelo khavbo gi phathamela . Kholu Nungungulu a na mi pimela khu gipimo mu na pimago khigyo vakwanu .
42006039	A di va embela gambe gipimaniso gegi : Ina gi ngu dzi kodza gikhumu gu phara kunga gikhumu gikwawe , gani ? Kha si na thegela phalani sa sivili gani ?
42006040	Mwalo mupizane a vbindrago muhevbudzi waye ; aholu , mupizane a vbeledego a na ningana ni muhevbudzi waye .
42006041	Khu ginani u khedzago gitoti gi guromo lisoni ga ndriyago , u si khedzi vhambala wu guromo lisoni gwago ?
42006042	Una dzi kodza kharini gu embela ndriyago , khuwe : Wandruye , nga hidzimela nyi gu dusa gitoti gi guromo lisoni gwago , uwe u si wonigo vhambala guromo lisoni gwago ? Nya maliphawe , dusa gu phela vhambala lisoni gwago , khavbo una dzi kodzago gu dusa gitoti lisoni ga ndriyago .
42006043	Mwalo simbo nya wadi wu ningago mihandro nyamba yadi , kha nga gambe a gu mwalo simbo nyamba wadi wu ningago mihandro nya yadi .
42006044	Simbo ni simbo wa gu tidwa khu mihandro yaye ; kholu , kha gu hawi maguyu sikakaradzani , mwendro saye dziuvha mu sigangarabwani .
42006045	Muthu nya wadi a gu dusa khu monyoni gwaye nya guhandzege silo nya sadi ; gasi uye a si gu wadi a gu dusa khu monyoni gwaye nya guvivbe silo nyamba sadi ; kholu likana la gu dusa iso si tadego monyoni .
42006046	Khu ginani mu nyi ranago : Pfhumu , Pfhumu , mu si giri iso nyi mi embelago ?
42006047	Nyi na mi yeyedzani uye a fanago naye muthu wule a tago gwangu , ata pwa magana yangu , bwelo khavbo a ma landrisa .
42006048	A ngu fana ni muthu a nga vbahago nyumba , a phela khu gu kemba gwadi , a reledza ngudzu , gasi gu tadza khokhweni . Na vbohide talo nya mati , yi di taledwa nyumba yile , yi vetwa khu mati khu tshivba ni tshivba , aholu kha ya thega , kholu yi vbahidwe gwadi .
42006049	Gasi muthu a pwago magana yangu a si ma theli kota , a ngu fana ni muthu a nga vbaha nyumba yaye mu lipfuleni , a si pheli khu gu kela a tadza khokhweni . Na vbohide talo nya mati yita vetwa khu mati khu tshivba ni tshivba , yi di dzegela gu pfhungumuga wufendretiri .
42007001	Jesu na vbedzide gu ganela iso a nga embela gidzemo , a di hongola Khafarnawume .
42007002	Muthangeli moyo nya gikwata nya lizana masotshwa a diri ni githumi gyaye nya gu gi gole ngudzu gi nga bani gi gu dwala nya hadza gufa .
42007003	Na pwide ndruma ya Jesu , a di rumela madhota nya gukari nya Vajudha gasi guya mu lomba gu ata vbanyisa githumi gyaye .
42007004	Na va vbohide ga Jesu , va diya mu lomba phara-mawundru , khavo : Uye a ngu fanela gu giredwa wuhindzi wowo ,
42007005	kholu a ngu gola va na gyathu ; gambe khuye a nga hi vbahela nyumba nya nombelo .
42007006	Jesu a di hongola navo . Na va vbweta gu vboha ndrangani , muthangeli nya masotshwa a di rumela mwango khu dzipari dzaye , khuye : U nga dzi garadzi , Pfhumu , kholu nyi mwalo fanelo nya gu uwe u bele ndrangani gwangu .
42007007	Nyi di dzipwa na nyiri mwalo fanelo nya gu gu khinge ; aholu rumela lito limwedo lago basi , githumi gyangu gi na hawuluga .
42007008	Kholu , eni neni , ambari nyi gu ni vakhongolo vangu , nyi na ni masotshwa nyi ma rumago . Mumbe gu mu ruma , kheni : Indra , a gu hongola ; mumbe , kheni : Delu , ata ; githumi gyangu , kheni : Gira egi , gi gira .
42007009	Na pwide magana yaya , Jesu a di liwuga ngudzu , a gu embela avo va nga bani va mu landra , khuye : Nyi ngu mi embelani , kheni : nyi si gu mani gukhodwa nya gukhongolo nya nga ogu , ambari ga va na Israeli .
42007010	Sirumwa sile , na si bwelede gaya , si diya mana githumi na gi hawulugide nya dzadi .
42007011	Khavbo avbo , Jesu a di hongola dhoropani ga Nayime , gumogo ni vapizane ni gidzemo nya gingi .
42007012	Na va gu vboha dhoropani , va di kotsana ni muthu a nga bani a guya dzingwa , adiri gyanana gya gimwegyo gya mayime moyo nya noni . Va di romo vathu nya vangi va dhoropani mule va nga bani va gu hongola navo thowotunu , gasi guya bangaladza malile wule .
42007013	Pfhumu na mu wone , a di mu pwela gisiro , a gu mu embela , khuye : U nga lili .
42007014	A di hidzimela , aya khuha lithatho . Avo va nga bani va li pharide , va di ema . Khavbo avbo , a di khuye : Lidzaha , eni nyi ngu gu ruma , wuga .
42007015	Mufi a di wuga a khala khu giwunu gyaye , a gu phela gu ganela . Khavbo avbo , Jesu a di mu ningela ga mayi waye .
42007016	Vatshavbo va di tala khu githawo , va gu dhumisa Nungungulu , khavo : Tumbulugide vbakari gwathu muprofeti nya khongolo ; Nungungulu endrede ngamo yaye .
42007017	Ndruma nya giliwugiso gegi yi di phalalega ni Judheya gwatshavbo ni mayigo yatshavbo ya vbafuvbyana mule .
42007018	Vapizane va Johane va diya mu tivisa satshavbo iso si nga dugelela .
42007019	Khavbo avbo , Johane a di rana vapizane vavili , a va rumela ga Pfhumu , gasi guya mu wudzisa , khavo : Khuwe wule a vbwetago guta , mwendro hi nga gu lindrela mumbe ?
42007020	Na va vbohide ga Jesu , va di khavo : Johane Mubhapatisi a hi rumide guta gu wudzisa : Khuwe wule a vbwetago guta , mwendro hi nga gu lindrela mumbe ?
42007021	Gikhati gyogyo furi Jesu a di hawulugisa vathu nya vangi madwali ni gu vbanyisa ava va nga bani va gu saniswa khu maphuvbo nya guvivbe , gumogo ni gu tula maho sikhumu .
42007022	Jesu a di va hakha , khuye : Indrani muya tivisa Johane iso mu sipwago ni gu si wona : sikhumu si ngu wona , sikhurubwa si ngu gimbila , vanya sokono va ngu agiswa , sivbwiri si ngu pwa , vafi va ngu wuga , Mahungu nya Yadi ma ngu hevbudzwa sisiwana .
42007023	Kategide saye wule a si tshunganiswigo kheni .
42007024	Na va hongode vapizane vale , Jesu a di tshala a wudzisa gidzemo khu mahungu ya Johane , khuye : Ginani mu ngaya gi wona giwulani ? Tshava nya guhanahaniswe khu phuvbo , gani ?
42007025	Gasi ginani mu ngaya gi wona ? Muthu nya gu ambale sombo nya gumbure , gani ? Avo vasi hamugigo gilo ni gu ambale gwadi va gu dugela ndrangani nya vafumeli .
42007026	Ginani mu ngaya gi wona , na ? Muprofeti ? Ina . Khidzo nyi mi embelago . Gambe guvbindra ni muprofeti .
42007027	Khuye oyu a thudwago khu Milowo , pwani : Nyi na thangisa mbeli gwago girumwa gyangu , gasi guya gu dongisela ndzila .
42007028	Khidzo nyi mi embelago : vbakari nya vathu vatshavbo va velegidwego khu vanyamayi , mwalo muprofeti nya khongolo guvbindra Johane ; aholu muthu nya mahegisela mufumuni wa Nungungulu khongolo guvbindra uye .
42007029	Vatshavbo vale va nga mu yingisago na gu ganela isoso , ngudzungudzu vahengisi nya mikhupho , va di rungudza khavo : Khu lisine Nungungulu lulamide . Khavo avo va nga bani va hakhide gubhapatisa ga Johane .
42007030	Aholu , vafarisi ni vahevbudzi nya Nayo va nga bombago gubhapatisa ga Johane va bombide khu kharato makategwa va nga bani va dongisedwe khu Nungungulu .
42007031	Jesu a di khuye , Nyi na va fananisa ni mani vathu nya mela yoyu ? Va ngu fana ni mani ?
42007032	Va ngu fana ni sanana sile nya gu , na siromo tendrelani si ganedzisana , khiso : Hi wombide sitoliyo , kha mwa hana ! Hi embide dzindzimo nya wusiwana , kha mwa lila !
42007033	Kholu dzude Johane Mubhapatisi , a si hodzigo gilo ni gumba sela wadwa , mwari khenu : A na ni liphuvbo nya guvivbe .
42007034	Dzude Mwamana wa Muthu , a hodzago ni gu sela , mwari khenu : Likhondrobwa , bewudzi , bwelo khavbo , pari nya vakhuphisi ni vawoni .
42007035	Aholu guti ga Nungungulu gu lulamide mahoni ga vale va gu hakhago .
42007036	Mufarisi moyo a di rana Jesu , gasi guya hodza naye . Na vbohide ndrangani momo , a di khala vbamezatunu .
42007037	Nyamayi moyo , a nga bani a tidwa kha nga muwoni tigoni mule , na dzitide nya gukhuye Jesu womo a hodza ndrangani ga mufarisi , adita ni gigasi gyaye nya mafura nya gunungele ngudzu ,
42007038	ata khala khu hwane ga Jesu na gu lila . A di mu naganisa migondro khu marongo , a gu yi bavbulela khu ndzudzu waye , a gu yi bejari ni gu yi todza mafura .
42007039	Mufarisi wule a nga mu ranago , na wonide esi , a di ganela enga mapimoni gwaye , khuye : Nari gupwani oyu mwama muprofeti kamwe , na gu muti khu mani , ni gu muthu muni nyamayi a mu khuhago , kholu muwoni !
42007040	Khavbo avbo , Jesu a di mu embela , khuye : Simoni , gyomo nyi vbwetago gu gu embela . A di hakha , khuye : Ganela , Muhevbudzi .
42007041	Jesu khuye : A di romo muthu a nga bani a fiyariside dzitsapawu vathu vavili : moyo wakone adiri ni mangava nya livbandre dzipondro ; mumbe , lizana dzikinyeta .
42007042	Kha nga ulo va nga bani vari mwalo dzitsapawu nya gulivbe khidzo , a di va tsetselela va vavili . Khu wevbini nya ava va vavili a na mu golago ngudzu ?
42007043	Simoni a di hakha , khuye : Khu lisine , nya gu wona gu kheni khu wule a nga mu tsetselela mangava nya mangi . Jesu a di mu embela , khuye : U hakhide gwadi .
42007044	A di thendregedza a gu khedza nyamayi wule , a embela Simoni khuye : U ngu mu wona nyamayi yoyu ? Eni nyi bede ndrangani gwago , khwa nyi ninga mati nya guhandze migondro yangu ; gasi uye a nyi handzide migondro khu marongo yaye , bwelo khavbo a yi bavbulela khu ndzudzu waye .
42007045	Uwe khwa nyi bejari ; gasi uye , gukhugela nyi bela , kha garali khu gu bejari migondro yangu .
42007046	Uwe khwa nyi phorodza mafura hungoni ; gasi uye a nyi todzide migondro khu mafura nya gunungele .
42007047	Khu kharato , nyi ngu gu embela , kheni : A ngu tsetseledwa siwono saye nya singi , kholu yeyedzide lihaladzo nya likhongolo . Aholu wule a tsetseledwago silo nya sidugwana , a ngu gola vbadugwana .
42007048	Khavbo avbo , a di embela nyamayi wule , khuye : Siwono sago si tsetseledwe .
42007049	Avo va nga bani varomo vbamezatunu va di phela gu wudzisana , khavo : Gasi khu mani oyu a dzi kodzago gu tsetselela siwono ?
42007050	Jesu a di embela nyamayi wule , khuye : Gukhodwa gwago gu gu vbanyiside . Indra khu gurula .
42008001	Khavbo avbo , a di gimbila khu madhoropani ni dzindrangani , a gimbila a hevbudza Mahungu yadi nya mufumu wa Nungungulu , nari ni vapostoli vaye nya likhumi na vavili ,
42008002	vadiri naye vanyamayi vale a nga va vbanyisago khu gu va tutumisela maphuvbo nya guvivbe ni gu va hawulugisa dzingumbe nya gutale . Adiri avo : Mariya Madalene , a nga mu dusela livbandre na mavili maphuvbo nya guvivbe ,
42008003	Joana , ngadza Kuza , muthangeli nya madhota ya Herodhi ; Suzana , ni vambe nya gutale , va nga bani va gu phasa Jesu ni vapizane vaye khu silo sawe .
42008004	Vathu nya vangi va dita khu madhoropani yatshavbo va ta vbweta Jesu . Na wonide nya gukhuye randredwe khu gidzemo nya gingi , a di khusa lito , a gu ganela khu gipimaniso , khuye :
42008005	Nga wonani . A di khuga muthu nya gukari gasi guya yala mbewu yaye . Gikhati a nga yi swaya , yimbe yi di thegela bambe nya ndzila ; yi gandredzedwa , gumogo ni gu rothedwa khu sinyoni sa ndzadzini .
42008006	Yimbe yi di thegela siwindrini ; hwane nya gu bani yi bugide , yi di banga khu gu hamuga thomwa .
42008007	Yimbe yi di thegela mibani ; na yi dandride gumogo nayo , yi di padwa khu miba .
42008008	Gasi yimbe yi di thegela wulimeni nya wadi ; na yi bugide , mbewu ni mbewu yidi thela lizana dzimbewu . Khavbo avbo , a di khuye : Uye a gu ni dzindzeve nya guyingise , a na pwe !
42008009	Vapizane va Jesu va di mu wudzisa tshamuselo nya gipimaniso gile .
42008010	Jesu a di va embela , khuye : Ga enu , Nungungulu a ngu tivisa misihalo nya mufumu waye ; gasi ga vambe , a gu ganela khu sipimaniso , gufela gu khuye va ronoge , aholu vasi woni ; vapwe aholu vasi si pimi .
42008011	Tshamuselo nya gipimaniso khowu : Mbewu khu magana ya Nungungulu .
42008012	Mbewu yi nga thegela bambe nya ndzila khu vale va nga pwago Mahungu ya Nungungulu , aholu Sathane ata ma wandra myonyoni gwawe , gasi va si khodwi , vasi mani guvbanyiswa .
42008013	Mbewu yi nga thegela siwindrini , khu vale nya gu , na va pwide Mahungu ya Nungungulu va gu ma hakha khu gunengela . Kha nga ulo va gu mwalo mikhamba , va gu khodwa gikhati gidugwana ; aholu sa gu vboha silingo , va gu ma diga .
42008014	Mbewu yi nga thegela mibani khu vale nya gu , na va pwide mahungo ya Nungungulu va hegisa khu gu ma diga ma padwa khu sigaradzo nya guvbanye , khu dzithomba ni sihungato nya mafu . Iso si girago gu va si theli mihandro .
42008015	Yile yi nga thegela wulimeni nya wadi khu vale nya gu , na va ma pwide , va ma hakha khu monyo nya wadi nya gululame , va ma vegedza nyamba rereka kala va gu thela mihandro .
42008016	Mwalo a rothago kandriya a yi fenengedza khu gitundru , mwendro gu yi vega khwitshini . Aholu yo vegwa wulanga yi dzi kodzago gu wenengedza vatshavbo ava va belago nyumbani .
42008017	Kholu , gimwalo gi sihadego gi na gu ne guwonegiswa ; kha nga gambe , mwalo sihalo a na gu ne gu tugudwa .
42008018	Yingisani gwadi iso nyi mi embelago : uye a gu naso a na engedzedwa ; gasi uye a gu mwalo gilo , ni esi nya sidugwana a gu naso , a na dzegedwa .
42008019	Mayi wa Jesu ni vandriyaye va di mu yela , aholu kha va dzi kodza guvboha vbafuvbi gwaye khu gu tala nya vathu .
42008020	Va di mu embela , khavo : Mayi wago ni vandriyago vomo vbavbandze ; va gu vbweta gu gu wona .
42008021	Uye a di va hakha , khuye : Mayi wangu ni vandriyangu khu vale va pwago magana ya Nungungulu , va ma landrisa .
42008022	Tshigu mwedo , Jesu a di bela ngalavani ni vapizane vaye , a gu va embela , khuye : Hongoleni tshatugo . Va di tshula ngalava va gu hongola .
42008023	Na varomo vbakari nya mati , Jesu a di lala . Yi di duga phuvbo nya yikhongolo ; ngalava yi di tala khu mati , yi gu vbweta gu dzama .
42008024	Va diya mu wusa , va Mu embela , khavo : Muhevbudzi , hi ngu mbemba ! Uye , na wugide , a di kawuka phuvbo ni mavimbi , si gu renga ; ma di manega malenga nya makhongolo .
42008025	Khavbo avbo , a di va embela , khuye : Gomo hayi gukhodwa gwanu ? Na va tade khu hwanga ni guliwuga , va di wudzisana , khavo : Gasi khu mani oyu nya gu ambari phuvbo ni yiphwa si mu yingela ?
42008026	Va diya tshegema tigoni ga Vagerazi , vbingano ni Galileya .
42008027	Na dugide khu ngalavani , Jesu a di khingwa khu mwama moyo a nga bani a guta khu dhoropani . Mwama yoyo adiri ni maphuvbo nya mangi nya guvivbe . Adiri gale a nga bani a gu khala nyamba ambala gilo a di si khali ndrangani , a di vbanyela marowoni .
42008028	Na wonide Jesu , a di dzi thesa migondroni gwaye , na gu gulumela khu tshivba khuye : Ginani nyi nga gu ghohela , Jesu , Mwamana wa Nungungulu a khusegidego ngudzu ? Nya gu lomba gu kheni u nga nyi sanisi .
42008029	A di ganela kharati , kholu Jesu a di vbweta gu tutumisa liphuvbo nya guvivbe gasi li mu dige ; kholu ilo li di gu mu sanisa dzinyondro dzingi . A digu hungwa khu makhetshe ni gu thedwa maphili mawogo ni mawundru , aholu a di kavila ni gu pandra satshavbo , a gu pepudwa khu liphuvbo lile aya giwulani .
42008030	Jesu a di mu wudzisa , khuye : Khuwe mani , lina lago ? Mwama a di hakha , khuye : Kheni lidhuma . A di hakha kharati , kholu maphuvbo nya mangi a nga bani ari nawo .
42008031	Maphuvbo ma di mu lomba gu a si ma dzudzugi phalani nya guthise .
42008032	Dzi di romo vbafuvbyana vbale dzikhumba nya dzingi dzi nga bani dzi gu haviswa gigomoni . Maphuvbo ma di lomba ga Jesu gu a ma dzumedzise guya bela dzikhumbani . Uye a di ma dzumedzisa .
42008033	Khavbo avbo , ma di duga ga muthu wule , ma gu ya bela mu dzikhumbani . Dzikhumba dzi di tutuma dziya bela nondrwani , dzi gu mbemba dzatshavbo .
42008034	Vahavisi vakone , na va wonide esi , va di thava , vaya bika mahungu yaya madhoropani ni dzindrangani .
42008035	Va di hongola vathu , gasi guya wona iso si nga si dugelelago . Na va vbohide avbo a nga bani aromo Jesu , va diya wona wule a nga bani ari ni maphuvbo nya mandriki , na khade migondroni gwaye , na ambade dzingandzu dzaye , nari ni mapimo yaye yatshavbo , va di khala hwanga .
42008036	Avo va nga si wonago va di va embela idzo a nga vbanyiswago khidzo madwali mwama wule .
42008037	Vathu vatshavbo va tigoni ga Gerazi , va di lomba ga Jesu gu a khuge tigoni gwawe , kholu va di tade khu hwanga . Jesu a di bela ngalavani a gu khuga khu vbale .
42008038	Muthu wule a nga duswago maphuvbo nya guvivbe a di mu lomba gu hongola naye , aholu Jesu a di mu embela , khuye :
42008039	Indra gaya gwago uya tivisa valongo vatshavbo iso Nungungulu a nga gu girelago . Uye a di hongola a gimbila a ganela dhoropani gwatshavbo iso a nga giredwa khu Jesu .
42008040	Gikhati a nga wuyago , Jesu a di hakhwa khu litsako , kholu gidzemo gyatshavbo gi di gu mu lindrela .
42008041	A di tedwa khu mwama moyo nya gupwani khu Jayiro , a nga bani ari muthangeli nya nyumba nya nombelo . A di dzi thesa migondroni ga Jesu a gu mu lomba gu a hongole ndrangani gwaye ,
42008042	kholu adiri ni nyamahegyane wa moyo , nya likhumi na mivili myaga , a nga bani a gu dwala nya gu hadza gufa . Vbakari nya ndzila , kha nga olu vathu va nga bani vari vangi , Jesu a di gundrwa maphuvbo yatshavbo .
42008043	Vbakari gwawe a di romo nyamayi moyo a nga bani ari ni madwali nya gudugele novba . Giride gipimo nya likhumi na mivili myaga , na gu phalalegisela thomba yaye yatshavbo dzin'yangani , nyamba mana ni mweyo nya gu mu vbanyise .
42008044	A di hidzimela khu hwane gwa Jesu , aya mu khuha tshoka nya libhadzi laye . Khavbo avbo , a di dzegela gu hawuluga , novba wu gu hegisa gu duga .
42008045	Jesu a di wudzisa , khuye : Khu mani a nga nyi khuha ? Kha nga ulo vatshavbo va nga ganedzago . Pedro a di khuye : Muhevbudzi , vathu va gu gundrago ni gu gu rindrividza maphuvbo yatshavbo .
42008046	Aholu Jesu a di engedza gambe , khuye : Womo a nyi khuhidego , kholu nyi ngupwa nya gukheni yi dugide tshivba khavbo gwangu .
42008047	Nyamayi wule na wonide nya gukhuye tugudwe , a di hidzimela , na gu ndrendremela . Na dzi theside migondroni gwaye , a di ganela na gu pwidwa khu vathu vatshavbo , iso si nga mu gira gu a khuhe Jesu , nidzo a nga dzegela gu hawuluga khidzo .
42008048	Jesu a di mu embela , khuye : Mwanangu , gukhodwa gwago gu gu vbanyiside ; indra khu gurula .
42008049	Na nga gu ganela , wu di vboha mwango khu ndrangani ga muthangeli nya nyumba nya nombelo , wuta khuwo : Mwanago fude ; u nga garadzi gambe Muhevbudzi .
42008050	Aholu Jesu , na pwide satshavbo , a di mu embela , khuye : U nga thavi , khodwa basi ; mwanago a na vbanya .
42008051	Na vbohide ndrangani kha dzumedzisa gu bela nyumbani vambe vathu , vbavbandze ga Pedro , Johane ni Jakobe , ni vavelegi va gyanana .
42008052	Vatshavbo va di gu lila khu gupwa gisiro . Aholu Jesu a di va embela , khuye : Mu nga lili , kholu gyanana kha gyafa , gi di lala .
42008053	Kha nga ulo va nga bani va gu dziti nya gukhavo gyanana gi fude khu lisine , va di mu hega .
42008054	Gasi uye , na gi pharide khu libogo , a di gi rana khu tshivba , khuye : Nyamahegyane , wuga .
42008055	Hefemulo waye wu di wuya , a gu dzegela gu wuga , a khuga a ema . Jesu a di va ruma gu mu ninga guhodza .
42008056	Vavelegi vakone va di tsaka ngudzu . Aholu Jesu a di va laya gu va si embeli muthu esi si nga dugelelago .
42009001	Jesu a di tshanganisa vale nya likhumi na vavili , a va ninga tshivba nya guduse maphuvbo yatshavbo nya guvivbe ni gu hawulugisa vadwali .
42009002	Khavbo avbo , a di va ruma gu gimbila va tivisa mufumu wa Nungungulu ni gu hawulugisa vadwali .
42009003	A di va ninga sileletelo khuye : Mu nga dongi gilo , nya nga ndronga , kwama , dzimbuva , dzitsapawu , guambala .
42009004	Ndrangani mu na gu belago khalani avbo kala mu khuga tigoni momo .
42009005	Gasi vale va na gumba mi hakha , gikhati mu dugago tigoni gwawe , phuphuthani kudzudzwane migondroni gwanu , kha nga wufakazi vbakari gwawe .
42009006	Khavbo avbo , vapizane va di phara dzindzila , va gu gimbila va hevbudza Mahungu nyaYadi khu ndranga ni ndranga ni gu hawulugisa vadwali malangani yatshavbo .
42009007	Mufumeli Herodhi , wa Galileya , na pwide satshavbo si nga bani si dugelela , a di hamuga ni gilo nya gugire , kholu vambe va digu khavo : khu Johane Mubhapatisi a nga wugago khu ga vafudego !
42009008	Vambe , khavo khu Eliya a nga wuyago ; gasi vambe va di gu tiyisa gu khavo : moyo nya vaprofeti va gale a nga wugago .
42009009	Aholu , Herodhi a di khuye : A gu bani ari Johane Mubhapatisi , uyoyo nyi rumide gu a pidwe ngolo . Ahati oyu a gu pwani a ngu gira satshavbo sesi , khu mani ? Herodhi a di vbweta gu mu wona .
42009010	Na va wide , vapostoli va dita tshamusela ga Jesu satshavbo iso va nga gimbila va gu gira . Khavbo avbo , a di va dzega a gu hongola navo giwulani , kha guya Bhetisayida .
42009011	Gidzemo na gi tugude , gi di mu landra . Jesu a di gi hakha , a gu gi hevbudza mahungu nya mufumu wa Nungungulu . Gumogo ni gu hawulugisa vadwali .
42009012	Kha nga ulo li nga bani gu liphela gupfola , vapostoli va diya ga Jesu vaya khavo : Diga vathu va hongole , gasi va kodze gu gimbila va renga gilogyo nya guhodze mitalalani ni dzindrangani dza vbafuvbyana momu , gumogo ni gu mana wulanga nya gulale , kholu avba hi gomo mu giwulani .
42009013	Jesu a di va hakha , khuye : Va ningeni kamwe enu guhodza ! Gasi avo va di khavo : Avba livbandre sibaba ni dzindzandzi dzimbili basi hi gu nadzo . Ginani gyogyo ha gu pima khu vathu vava . Mwendro hi naya renga guhodza gu ninganago gu va hodzisa vatshavbo !
42009014	Va di ganela kharati kholu va di romo gipimo nya livbandre magumi mazana nya vama . Khavbo avbo , Jesu a di embela vapizane , khuye : Rumani vathu va khale khu sikwata nya livbandre magumi .
42009015	Va di gira iso va nga rumwa khu Jesu , va gu khadzisa vathu vbavbatshi .
42009016	Khavbo avbo , Jesu a di dzega sibaba sile nya livbandre ni dzindzandzi dza dzimbili , a gu khusedza maho a khedza vbatshani , gumogo ni gu bonga Nungungulu khu guhodza gule . Khu vbale , a di si pilela , a ninga vapizane va kabanisela gidzemo .
42009017	Vatshavbo va di hodza , va gu tshiya ; bwelo khavbo va gu tadza likhumi na sivili situndru khu sipandre si nga tshalago .
42009018	Tshigu mwedo , Jesu nari vbakari nya nombelo ni vapizane vaye basi , a di va wudzisa , khuye : Vathu vari khavo kheni mani ?
42009019	Va di mu hakha , khavo : Vomo va gukhavo khuwe Johane Mubhapatisi , vambe vari khavo khuwe Eliya , gasi vambe vari khavo u moyo nya vaprofeti va gale a nga wugago .
42009020	Jesu a di khuye : Ahati enu , mwari khenu kheni mani ? Pedro a di khusa lito , khuye : Khuwe Kristo , u nga rumedwa khu Nungungulu .
42009021	Khavbo avbo , Jesu a di va laya gu vasi embeli muthu .
42009022	A di engedza gambe , khuye : Mwamana wa Muthu a na ni fanelo nya gu saniseke ngudzu ni gu nyenywa khu madhota , ni vakhongolo nya vaphasi ni vahevbudzi nya Nayo . Ana songwa , aholu khu litshigu nya wuraru a na wuga .
42009023	Khavbo avbo , a di embela vatshavbo , khuye : Uye a vbwetago gu nyi landrela , a na dzi nyenye uye wurumba waye , a vbagara gihambano gyaye a nyi landre .
42009024	Kholu uye a vbwetago gu vbanyisa womi waye , a na wu luza ; gasi uye a luzago womi waye khu kotani yangu , a na wu vbanyisa .
42009025	Giphaso muni a na gu gi manago wule a fumelago litigo rumba , a gu hegisa khu gu mbemba ni hungo waye , mwendro saye gu dzi dzimedza ?
42009026	Kholu , uye a na khalago dzitshoni ku kotani yangu mwendro khu kota nya mahungu yangu , Mwamana wa Muthu a na mu khalela nuye dzitshoni litshigu anatago na tade khu gidhumo gyaye ni gya Babe , nigyo nya sihathwa nya guage !
42009027	Nyi ngu mi embelani , khu lisine , kheni : vbakari gwanu vomo gu linga lufu , kala va wona mufumu wa Nungungulu .
42009028	Na gu vbindride gipimo nya livbandre na mararu matshigu hwane nya gu Jesu na ganede esi , a di dzega Pedro , Johane ni Jakobe a gwela navo gigomoni , gasi guya khozela .
42009029	Vbakari nya nombelo , khovbe yaye yi di vbindrugedza ; dzingandzu dzaye dzi di aga ngudzu , dzi ngangamela .
42009030	Va di tumbuluga vama vavili va nga bani va bhula naye : adiri Mosi ni Eliya .
42009031	Ava , na va tade khu gidhumo , va digu ganela khu gufa gwaye gu nga bani gu vbweta gu dugelela Jerusalema .
42009032	Pedro ni vangana vaye va di wongomedwa khu ligovbe . Aholu , na va khendzugide , va di wona gungangamela ga Jesu ni madhota yale ya mavili ma nga bani mari naye .
42009033	Gikhati ma nga vbweta gu hongola madhota yale , Pedro a di embele Jesu , khuye : Muhevbudzi , gwadi gu hi khale avba ! Hi na gira mitshatsha miraru : moyo wago , mumbe wa Mosi , mumbe wa Eliya . Uye kha nga gi ti ni gilo a nga bani a gu ganela .
42009034	Na nga gu ganela , li dita lipfhi li ngata va fenengedza . Na va bede ndrani nya lipfhi , va di khala hwanga .
42009035	Khu vbakari nya lipfhi li di pwala lito li nga khilo : Oyu khu Mwamana wangu nya gu mu haladze . Mu yingiseni .
42009036	Hwane nya lito lile , Jesu a di tshala enga . Vapizane va di degula naso , vasi embeli muthu matshiguni yale .
42009037	Gandra ni dzimindru , na va gu tshiga khu gigomoni , a di khingwa khu gidzemo nya gingi .
42009038	Vbakari gwawe a di duga mwama a nga khusedza lito , a lomba na gulumela , khuye : Muhevbudzi , nyi ngu gu lomba gu uta wona mwamana wangu , a gu uye wa moyo basi nyi gu naye .
42009039	A na ni liphuvbo nya guvivbe . La gu mu dugela , la gu mu dzudza khu tshivba ni tshivba , li mu thesa vbavbatshi na gu ndrendremela gumogo ni gu womba dzihuwa ni gu pupuma liguvi khu kanani . Hwane nya gu mu khuyusele sivbango khavbo li mu digago .
42009040	Nyi di lomba vapizane vago gu li tutumisa , aholu kha va li kodza .
42009041	Jesu a di mu hakha , khuye : Mela nya vathu nyamba khodwa , mu si gi tigo nigyo mu girago ! Nyi na khala nanu kala lini ? Nyi na timisela mavbanyelo yanu kala lini ? Khavbo avbo , a di embela babe wule , khuye : Mu rese eno .
42009042	Na gi hidzimela ga Jesu , gikhwathana gi di dugedwa khu liphuvbo nya guvivbe , li nga gi dzudza khu tshivba ni tshivba , li gi thesa vbavbatshi . Aholu Jesu a di li kawuka , a gu hawulugisa gikhwathana , a gi ningela ga babe waye .
42009043	Vatshavbo vathu va di liwuga khu gu wona tshivba nya yikhongolo ya Nungungulu . Kha nga ulo vatshavbo va nga bani va liwuga khiso a nga gira , Jesu a di embela vapizane vaye , khuye :
42009044	Yingisani gwadi iso nyi vbwetago gu mi embela : Mwamana wa Muthu a ngu vbweta gu ningedwa ga va nya mayigo .
42009045	Aholu avo kha va nga dziti khavo a gu vbweta khuye ginani , kholu adiri sihalo gwawe . Ambari ulo kha va mu wudzisa , kholu vadigu mu thava .
42009046	Tshigu mwedo vapizane va di ganedzisana , khu gu vbweta guti khu mani a gu khongolo vbakari gwawe .
42009047	Jesu , na tugude mapimo yawe , a di dzega gyanana , a gi emisa vbakari gwawe , khuye :
42009048	Muthu watshavbo a na hakhago gyanana nya nga egi khu lina langu , kheni a nyi hakhago . Gasi uye a nyi hakhago , a gu hakha wule a nga nyi rumelago . Kholu wule a dzi sodzisago ngudzu vbakari gwanu , uyoyo khuye a gu khongolo .
42009049	Johane a di khusa lito , khuye : Muhevbudzi , womo hi nga mu manago na gu tutumisa maphuvbo nya guvivbe khu lina lago , hi mu himbedzela , kholu kha gimbili ni ethu .
42009050	Aholu Jesu a di khuye : Mu nga mu himbedzeli , kholu uye a si mi wugeligo khwana gyanu .
42009051	Kha nga ulo ma nga bani ma gu vboha matshigu yaye nya gurure tigoni momu , Jesu a di hunga monyo a gu hongola Jerusalema .
42009052	A di thangisa myango yi hongola talalani nya gukari wa tigoni ga Vasamariya , gasi guya mu dongisela wulanga nya guhefemule .
42009053	Aholu vamune tigo kha va mu hakha kholu khovbe yaye yi di nonedza guhongola Jerusalema avbo .
42009054	Khavbo avbo , vapizane va Jesu , Jakobe ni Johane , na va wonide esi , va di khavo : Pfhumu , u ngu dzina gu khuwe hi ranise nilo wa ndzadzini gasi vata dagarela , gani ?
42009055	Aholu Jesu a di va kawuka .
42009056	Va di vbindra vaya ga wumbe talala .
42009057	Na varomo vbakari nya ndzila , gu di manega moyo a nga khuye : Nyi na gu landrela ni hayini avbo una gu hongolago .
42009058	Jesu a di mu hakha , khuye : Migehe yi na ni mavbala yawe ; sinyoni si na ni sihaga sawe . Aholu Mwamana wa Muthu mwalo avbo nya gukhihimele hungo waye .
42009059	Aholu a di embela mumbe , khuye : Nyi landre . Oyu a di hakha , khuye : Pfhumu , nyi dige guphela nyiya dzinga babe wangu .
42009060	Jesu a di mu embela khuye : Va dige vafi va dzingane khu gyawe . Gasi uwe indra u gimbila u tivisa mufumu wa Nungungulu .
42009061	A di manega mumbe a nga khuye : Pfhumu , eni nya gu vbweta gu gu landrela neni , aholu nyi dige guphela nyiya vbangana gaya .
42009062	Jesu a di mu hakha , khuye : Watshavbo uye a pharago liphadza , bwelo khavbo a khedza hwane , kha yedwi khu mufumu wa Nungungulu .
42010001	Khavbo avbo , Pfhumu a di hatha vambe livbandre na mavili magumi ni vavili vapizane , a gu va rumela vavili vavili gu thanga , va bela khu mitalalani a nga bani a gu vbweta gu vbindra khumo .
42010002	A di va embela , khuye : Dzimbewu dzingi , aholu vavbweri vadugwana , khu kharato , lombani ga mune lithembwe a rumela vabweri nya vangi thembweni gwaye .
42010003	Indrani na mu gu dziti nya gukhenu nya gu mi rumelani kha nga dzinvuta vbakari nya masolwa .
42010004	Mu nga dzegi kwama , mwendro mirava nya dzimbuva , mwendro silato ; mu nga losi vathu ndzilani .
42010005	Ni yevbi ndranga mu na gu belago , phelani khu gu khenu : Gurula gu na manege ndrangani momu !
42010006	A gu bani aromo muthu nya gurule ndrangani , gurula gwanu gu naya gwaye ; a gu bani ari mwalo , gu na wuya gambe gwanu .
42010007	Mu nga legalegi khu ndranga ni ndranga . Khalani ndrangani mweyo , mu hodza ni gu sela iso va gu naso , kholu githumi gi na ni fanelo nya guhakhiswe .
42010008	Ni levbini lidhoropa mu na belago , va gu mu hakha , hodzani iso mu na ningwago ,
42010009	hawulugisani vadwali mu na va manago , na mu gu embela vathu vatshavbo , khenu : Mufumu wa Nungungulu womo vbafuvbi gwanu .
42010010	Gasi mwagu bela dhoropani nya gukari va si mi hakhi , dugani na mu gu huwata ni dzindzila dzatshavbo nya lidhoropa , khenu :
42010011	Wonani , hi ngu phuphuta ni kudzudzwane nya lidhoropa lanu , wu nga bani wu dandramede migondroni gwathu , hi mi tshiyelani . Aholu dzitini nya gu khenu mufumu wa Nungungulu womo vbafuvbi .
42010012	Nyi ngu mi embelani nya gukheni litshigu nya gulamudwe gu na tsetseledwa Sodhoma guvbindra lidhoropa lolo .
42010013	Libango lago Khorozayine ! Libango lago , Bhetisayida ! Kholu nari pwani Tiro ni Sidhoniya va di wonide siliwugiso nya nga iso mu nga si wonago enu , na va dzi sodziside gale khu kota nya siwono sawe , va gu ambala dzisaku ni gu phorola nguma .
42010014	Khu kharato , litshigu nya gulamule gu na tsetseledwa Tiro ni Sidhoniya gu vbindra enu .
42010015	Ahati uwe , Khafarnawume ! U di vbweta gu khusedzwa kala ndzadzini ? Hulo , u tandregide ! Una reledzwa kala vbavbatshi .
42010016	Jesu a di va embele , khuye : Uye a yingisago enu , kheni a nyi yingisago ; gasi uye a nyenyago enu kheni a nyi nyenyago . Kholu wule a nyi nyenyago , a gu nyenya wule a nga nyi rumelago .
42010017	Vapizane vale nya livbandre na mavili magumi ni vavili va di wuya na va tade khu gunengela , vata khavo : Pfhumu , ambari maphuvbo nya guvivbe ma di hi yingisa khu lina lago !
42010018	Jesu a di va embela , khuye : Eni nyi di gu mu wona Sathane na gu thega khu ndzadzini kha nga nyangafula .
42010019	Dzitini nya gukhenu nyi mi ningide tshivba nya gugandre dzinyoga ni dzihume , gumogo ni tshivba nya gupale wuhungu watshavbo wa nala . Gi mwalo gi na gu mi girago gilo .
42010020	Gasi enu , mu nga tsakini basi khu gu yingiswa khu maphuvbo . Aholu tsakani kholu malina yanu ma lovidwe ndzadzini .
42010021	Gikhati gyogyo , Liphuvbo nya gu Age li di tadza Jesu khu litsako a gu ganela khuye : Nyi ngu gu rungudza , Baba , Pfhumu nya ndzadzi ni mafu , kholu u sihede silo sesi va nya guti ni vagengeli , u si yeyedza ga va nya gusolega . Ina , Baba , kholu khiso si nga gu nengedzisago .
42010022	Satshavbo nyi ningidwe khu Babe wangu . Mwalo a mu tigo khu mani Mwamana vbavbandze ga Babe ekha , gambe mwalo a mu tigo khu mani Babe vbavbandze ga Mwanaye ekha ni wule Mwamana a dzinago gu mu tivisa .
42010023	Khavbo avbo , a di thendregedza a gu khedza vapizane vaye , a gu va embela khu tsawana wawe , khuye : Ma kategide maho ma wonago iso mu si wonago .
42010024	Kholu nyi ngu mi embelani nya gukheni : vaprofeti nya vangi ni vafumeli va dzinide gu wona esi mu si wonago , kha va si wona ; ni gupwa iso mu si pwago , gambe kha va si pwa gilo !
42010025	Khavbo avbo , a di khuga muhevbudzi moyo nya Nayo a mu wudzisa , na gufela gu mu linga , khuye : Muhevbudzi , ginani nyi fanelago gu gira gasi gu mana guvbanya nya gupindruge ?
42010026	Jesu a di mu hakha , khuye : Gasi ginani gi lovidwego omu nya Nayo ? Ahati uwe wa gu hevbula kharini ?
42010027	Muhevbudzi nya Nayo a di khuye : U na haladza Pfhumu Nungungulu wago , khu monyo wago watshavbo , khu hefemulo wago watshavbo , khu tshivba yago yatshavbo ni mapimo yago yatshavbo ; u gola gambe muthu kwanu kha nga idzo u dzi haladzago khidzo uwe mune .
42010028	Jesu a di mu embela , khuye : U hakhide gwadi . Gira kharato , u na vbanya .
42010029	Aholu muhevbudzi nya Nayo khu gu vbweta gu dzi vhikela , a di wudzisa , khuye : Gasi khu mani muthu khwathu ?
42010030	Khavbo avbo , Jesu a di mu phindrula , khuye : Mwama moyo a di gu relela khu Jerusalema na guya Jeriko . A di tshangana ni sighevenga si nga mu phangago satshavbo a nga bani naso , si mu khinyela ni gu mu gandredzela , si mu diga vbakari nya ndzila na dzimide .
42010031	Gu di kotsana na gu vbindra muphasi nya mhamba khu ndzila yile . Na mu wone , a di leya , nyamba thela kota .
42010032	A di vbindra nuye mulevhi khu vbale . Na mu wone , a di leya nuye .
42010033	Aholu a di vbindra Musamariya , a nga bani ari ni lipfhumba laye , na mu wone , a di mu pwela gisiro ,
42010034	a gu hidzimela , a mu thela mafura ni wadwa dziphandzani , a gu dzi hungelela . Khavbo avbo , a di mu khiledza vbaburutunu gwaye , a gu mu yisa ndrangani nya vaendri ; a mu sayisa .
42010035	Gandra ni dzimindru a di dusa singerengere sivili a ningela mune ndranga , a gu mu embela , khuye : Nyi sayisele muthu yoyu . Gikhati nyi na gu wuyago nyi nata gu livba satshavbo u na gu bani u mu girede , sa gu lomba dzitsapawu nya guvbindre edzi .
42010036	Khavbo avbo , Jesu a di wudzisa muhevbudzi nya Nayo , khuye . Khu mawonelo yago , khu wevbini nya ava va vararu a nga wonago wule a nga thegela mandzani nya sighevenga kha nga muthu kwawe ?
42010037	Muhevbudzi nya Nayo a di khuye : Khu wule a nga mu girelago mithumo nya wuhindzi . Jesu a di mu embela khuye . Indra uya gira nuwe kharato .
42010038	Na va gu hongola , Jesu a di bela ni vapizane vaye talalani nya gukari . Nyamayi moyo nya gupwani khu Marta , a di mu hakha ndrangani gwaye .
42010039	Uye adiri ni ndriyaye nya gupwani khu Mariya , uye a ngata khalago vbafuvbi gwa Pfhumu , gasi gupwa magana yaye .
42010040	Aholu Marta , a nga bani a gu gamwa khu mithumo nya mingi , a diya ga Jesu aya khuye : Pfhumu , khu theli kota kholu ndriyangu a nyi ditshedzago mithumo yatshavbo , gani ? Nga mu embela ata nyi phasa .
42010041	Pfhumu a di mu hakha , khuye : Marta , Marta , wa gu garadzega ni gu dzi hita khu silo nya singi ,
42010042	narigu gimwegyo basi gi vbwetegago . Mariya hathide gipandre nya gyadi , igyo nya gu gima kha na dzegedwa khu muthu .
42011001	Tshigu mwedo , Jesu a di romo wulanga nya gukari a lombelela . Na vbedzide , moyo nya vapizane vaye a di mu lomba , khuye : Pfhumu , hi hevbudze gu lomba , kha nga Johane Mubhapatisi a nga hevbudzago vapizane vaye .
42011002	A di va embela , khuye : Mwa gu vbweta gu lomba , indrani khenu : Baba , lina lago li na rungudzwe ; mufumu wago wunate gwathu .
42011003	Hi ninge guhodza gwathu nya litshigu ni litshigu .
42011004	Hi tsetselele sihoso sathu , kha nga ethu hi tsetselago avo va hi hoselago . U nga hi digi hi thega mu gusengwani .
42011005	A di va embela gambe , khuye : Moyo wanu a gu bani ari ni pari , yi mu yela vbakari nya wutshigu , yi ya mu lomba , khiyo : Pari yangu , nga nyi lomba sibaba siraru ,
42011006	kholu nyi hakhide pfhumba , nya pari yangu , aholu nyi mwalo gilo nya gu mu ninge .
42011007	Pari yile , ya gu mu hakha khu nyumbani , khiyo : U nga nyi garadzi , kholu nyi segide lidimba , sanana si lade . Kha nyi dzi kodzi gu wuga nyi gu ninga .
42011008	Dzitini nya gukhenu , ambari na si dzini gu wuga a mu ninga sibaba khu kotani nya wupari wawe , a na kala a wuga khu kotani nya gu pwe gugoroswa khuye , a mu ninga satshavbo a si nago .
42011009	Khu kharato , nyi ngu mi embelani : lombani , mu na ningwa ; vbwetani , mu na si mana ; khokhothani , mu na tuledwa .
42011010	Kholu watshavbo muthu a lombago a ngu ningwa ; uye a vbwetago a ngu si mana , ni uye a khokhothago a ngu tuledwa .
42011011	Khu wevbini melegi , vbakari gwanu , a ningago nyoga gyanana gyaye gya gu mu lomba ndzandzi ?
42011012	Mwendro saye gu gi ninga hume gya gu lomba litandra ?
42011013	Nga wonani : ambari enu nya gukhenu mu vivbedwe khu myonyo mu kodzago gu ninga silo nya sadi sanana sanu , ahati Babe wanu a guromo ndzandzini a na gira kharini ? A na ninga Liphuvbo nya gu Age ga vale va mu lombago !
42011014	Jesu a di tutumisa liphuvbo nya guvivbe nya gidudu . Na li dugide , gidudu gi di ganela . Gidzemo gi di liwuga .
42011015	Aholu vambe va di khavo : Uye a gu tutumisa maphuvbo nya guvivbe khu tshivba ya Bhelzebhu , khongolo nya maphuvbo nya guvivbe .
42011016	Gasi vambe , na va vbweta gu mu linga , va di mu lomba giyeyedzo gya ndzadzini .
42011017	Aholu Jesu , na tugude mapimo yawe , a di va embela , khuye : Mufumu watshavbo wu dzi kabanisago khu mitsawa yi wugelanago wu na pfhungumuga gule nyamba tshala ni ndranga .
42011018	Sathane nuye a gu dzi kasa khu sipandre si wugelanago , wu na pindrugisa kharini mufumu waye , olu mu gu khenu nya gu tutumisa maphuvbo nya guvivbe khu tshivba ya Bhelzebhu ?
42011019	Nya gu bani nyi tutumisa maphuvbo nya guvivbe khu tshivba ya Bhelzebhu , ahati sanana sanu sagu ma tutumisa khu tshivba ya mani ? Khu kharato , sanana sanu si na bani siri valamuli vanu .
42011020	Gani olu , nya gu bani nyi tutumisa maphuvbo nya guvivbe khu tshivba ya Nungungulu , khigyo giyeyedzo nya gupwani mufumu wa Nungungulu wu vbohide vbakari gwanu .
42011021	Mwama nya ndrena a dongidego matshari a gu ghadha ndranga yaye , sombo saye sa gu sayisega .
42011022	Aholu ya gu manega yimbe ndrena nya gu mu pale , ya gu mu dzegela matshari a nga bani a gu ma themba , yi gu mu phanga silo saye , yi kabanisela vathu .
42011023	Uye a si emigo ni eni a ngu nyi wugela , ni uye a si hengeledzeligo ni eni a ngu phalalegisa .
42011024	Liphuvbo nya guvivbe la gu duga khu ga muthu , la gu legalega ni giwula na li gimbila li vbweta wulanga nya guhefamule . Lamba wu mana , la gu khilo : Nyi ngu bwelela nyumbani gwangu , mule nyi nga dugago khumo .
42011025	La gu wuya li ta yi mana na yi vbiyedwe , yi tshambisedwa gwadi ,
42011026	la guya dzega livbandre na mavili maphuvbo nya guvivbe guvbindra ilo , mata vbanya yatshavbo ga muthu wule . Khu kharato , makhalelo nya muthu yoyu ma guta nyenyeza guvbindra idzo a nga bani aromo khidzo guphelani .
42011027	Na gu ganela , nyamayi moyo a di khusa lito vbakari nya gidzemo , khuye : Gi kategide girumbu gi nga gu velegago ni mavele ma nga gu mamisago !
42011028	Aholu Jesu a di hakha , khuye : Indra khuwe : va kategide avo va pwago magana ya Nungungulu , va ma landrisa .
42011029	Kha nga ulo a nga bani a gu tedwa khu vathu nya vangi khu gipitipiti , Jesu a di khuye : Mela yoyu mela nya vathu nya guvivbedwe khu myonyo . Va gu lomba giyeyedzo , aholu kha va na ningwa gimbe giyeyedzo vbavbandze nya giyeyedzo gya Jona .
42011030	Kha nga Jona a nga bani ari giyeyedzo vbakari nya vathu va Ninivhi , Mwamana wa Muthu nuye giyeyedzo vbakari nya mela yoyu .
42011031	Litshigu nya gulamudwe , pfhumugadzi ya marandzi yi na wugela mela yoyu yi wu ninga nandru , kholu yi dzude khu mahegiso nya litigo , gasi guta pwa guti ga Salomoni . Avba womo uye a gu khongolo guvbindra Salomoni !
42011032	Litshigu lolo vathu va Ninivhi va na wugela mela yoyu , va wu ninga nandru , kholu va dzi sodziside gikhati va nga tshumayedwago khu Jona . Avba womo uye a gu khongolo guvbindra Jona .
42011033	Mwalo a rothago kandriya a yi vega wulangani nya gusihale , mwendro saye gu yi fenengedza khu gitundru . Aholu a gu yi vega avbo yi dzi kodzago gu wenengedza khavbo nyumbani gwatshavbo .
42011034	Mwenge nya givili gyago khu liso lago . Liso lago la gu bani li wona gwadi , givili gyago gyatshavbo gi na wenengedzwa . Aholu la gu bani li dwala , givili gyago gyatshavbo gi na khala mu gidemani .
42011035	Khu kharato , dzi wonele , u nga dzegi gidema u gi gira mwenge wago .
42011036	Khu lisine , mili wago watshavbo wa gu bani wu wenengedzwa , nyamba tshala ni gipandryana giduwana , wu na ngangamela , wu fana ni idzo wa wenengedzago khidzo mwenge nya gukhondre gwadi .
42011037	Na nga gu ganela , Mufarisi moyo a di mu rana gu ya hodza naye gaya gwaye . Jesu na vbohide , a di khala vbamezatunu .
42011038	Mufarisi a di liwuga khu gu mu wona gu khala vbamezatunu nyamba phela khu gu hamba mandza .
42011039	Pfhumu a di mu embela , khuye : Enu Vafarisi mwa gu handza mbiya ni khokho khu vbavbandze basi , gasi khu ndrani gwanu mu tade khu wuvafa ni ndrwadza .
42011040	Sipumbu nenu , ina uye a nga girago liphuvbo la vbavbandze khandruye saye wa moyo a nga girago liphuvbo la ndrani , gani ?
42011041	Phelani khu gu ningela sisiwana iso mu gu naso , khavbo satshavbo si na mi dugela gwadi .
42011042	Aholu libango lanu , Vafarisi , mu hengago gikhaba nya mitongwe yatshavbo , mu si theli kota khu gululama ni lihaladzo la Nungungulu . Esi khiso mu nga vbweta gu phela khiso mu gira , nyamba divaledwa khu sile simbe .
42011043	Libango lanu , Vafarisi , mu tutumelago malanga nya guthange mu dzinyumbani nya milombelo , mu dwanelago gu loswa vbakari nya vathu .
42011044	Libango lanu , mu fanago ni marowo nyamba wonega , ma gandredzedwago khu vathu nyamba dziti .
42011045	Moyo nya muhevbudzi nya Nayo a di khusa lito , khuye : Muhevbudzi , maganelelo yoyo , wa gu pata ni ethu .
42011046	Aholu , uye a di khuye : Libango lanu nenu , vahevbudzi nya Nayo , kholu mwa gu rwega vathu dzinyandra nya gulemele ngudzu , narigu enu kha mu dzi kuhi , ambari khu nyala yinene .
42011047	Libango lanu , enu mu girago siwindri marowoni ya vaprofeti , narigu khu vababe vanu va nga va songa !
42011048	Khu kharati , mu ngu fakaza ni gu dzumedzela mithumo ya vababe vanu , kholu avo va di songa vaprofeti , enu mu va girela siwindri .
42011049	Khidzo kharati Guti ga Nungungulu gu nga khugo : Nyi na va rumela vaprofeti ni vapostoli . Vambe va na va songa , vambe va na va sanisa .
42011050	Khu kharato , Nungungulu , a na lamula mela wa muhuno khu novba watshavbo nya vaprofeti wu vbaladzidwego gukhugela gu girwa nya mafu ,
42011051	gukhugela gusongwa gwa Abheli kala gusongwa gwa Zakariya , a nga songwago vbakari nya giluvelo ni makhuvi nya Nyumba ya Nungungulu . Khidzo nyi mi embelago , Nungungulu a na lamula mela yoyu khu satshavbo sesi .
42011052	Libango lanu enu , vahevbudzi nya Nayo , kholu mu pharide dzipfhungulo nya wukhodwa , aholu kha mu beli , gambe mwa gu himbedzela ni vale va vbwetago gu bela .
42011053	Gikhati a nga dugago khu vbale , vahevbudzi nya Nayo ni Vafarisi va di mu hembulula nyamba mu vegedzela , gumogo ni gu mu riya khu siwudziso nya singi ,
42011054	gule nya gukhavo a na hoheta likana limwedo , gasi gu mana igyo nya gu mu mole khigyo .
42012001	Kha nga ulo ma nga bani ma romo mazana nya vathu va nga bani va gu gundrana khu gu tala , Jesu a di phela khu gu embela vapizane vaye , khuye : Gwadi gwadi ni mela nya Vafarisi , a gu malipha .
42012002	Gi mwalo gi nga sihwa gi na gumba tugudwa ; kha nga gambe , mwalo sihalo wu na gu mba tidwa .
42012003	Khu kharato , iso mu nga si ganela mu gidemani si na pwala mu guwonegelani ; niso mu ngaya khu gu lemba , na mu sihade makhuvini , si na laledzwa khu vbatshani nya sikoli nya dzinyumba .
42012004	Jesu a di engedza khuye : Nyi ngu mi embelani , enu dzipari dzangu : mu nga thavi ava va songago givili , na va si dzi kodzi gu gira gimbe gilo .
42012005	Nyi na mi yeyedza uye mu fanelago gu mu thava : thavani wule a gu ni tshivba nya gusonge ni gu rinya phalani nya nilo . Oyu khuye nya gufanele gu mu thava .
42012006	Ina kha si rengwi livbandre sinyoni khu kinyeta mbili , gani ? Ambari ulo , gimwalo ni gimwegyo gi si thedwigo kota khu Nungungulu .
42012007	Ambari khu ndzudzu wanu watshavbo wu sayedwe . Mu nga thavi ; enu mu na mi giphaso ngudzu guvbindra sinyoni nya singi .
42012008	Nyi ngu mi embelani : uye a nyi dzumelago vbakari nya vathu , Mwamana wa Muthu nuwe a na mu dzumela vbakari nya sirumwa sa Nungungulu .
42012009	Gasi uye a na nyi dangago vbakari nya vathu , a na dangwa nuye vbakari nya sirumwa sa Nungungulu .
42012010	Muthu watshavbo a hembululago Mwamana wa Muthu , a na tsetseledwa ; aholu , uye a hembululago Liphuvbo nya gu Age , gima kha na nga tsetseledwa .
42012011	Mwa gu yiswa dzinyumbani nya milombelo ni ga vafumeli , nya mayigo , mu nga garadzegi khu phindrulo mu na guya dzi vhikelago khiyo ,
42012012	kholu Liphuvbo nya gu Age li na mi hevbudza phindrulo mu na va ningago .
42012013	Vbakari nya gidzemo a di duga mwama moyo a nga khuye : Muhevbudzi , embela ndriyangu a nyi kabanise neni thomba .
42012014	Jesu a di hakha khuye : Ama sawu , khu mani a nga nyi gira mulamuli mwendro mukabanisi nya dzithomba dzanu ?
42012015	A di simama gu ganela , khuye : Mu ngu pwani , dziwoneleni ni wudogodogo watshavbo , kholu guvbanya nya muthu kha gu valedwi khu thomba yaye , ambari na yi tade nya gu wani .
42012016	Khavbo avbo , a di va embele gipimaniso gegi : Gi di romo gitetema nya gukari gi nga fumago dzimbewu nya dzingi .
42012017	Gi di alakanya monyoni gwaye kharati : Nyi na gira kharini nya nga olu nyi gu mwalo wulanga nya guvegedzele dzimbewu dzangu ?
42012018	Na pimisede gwadi a di tugula mano khuye : Nyi ngu giti igyo nyi na girago . Nyi na pfhungumula sisangala sangu , nyi vbaha nya sikhongolo , gasi gu vega umo tirigu ni dzimbewu dzangu dzatshavbo .
42012019	Khavbo avbo , nyi na embela hefemulo wangu , kheni : Hefemulo wangu , u nga saniseki ; hodza , sela , tangala , kholu u fumide thomba u na hodzago myaga nya mingi .
42012020	Aholu Nungungulu a di mu embela , khuye : Gipumbu gikhongolowe ! Wutshigu wa muhuno va na gu dzegela hefemulo wago . Esi u nga vegedzelago si na tshalela mani ?
42012021	Khidzo kharati gu na giregago ga wule a dwanelago gu fuma thomba nya yingi , na si theli kota khu thomba ya Nungungulu .
42012022	Khavbo avbo Jesu a di embela vapizane vaye , khuye : Khidzo kharato nyi mi embelago : mu nga garadzegi khu guvbanya gwanu , na mu pimisa , khenu : ginani hi na hodzago ? Mwendro sanu gu sanisekani khu givili gyanu , na mu pimisa , khenu : ginani hi na gu ambalago ?
42012023	Kholu guvbanya gu ngu vbindra guhodza ; ni givili gi ngu vbindra guambala .
42012024	Nga wonani vamahigonganye . Kha va yali , kha va vbweri , va mwalo githunga , mwendro saye gisangala , ambari ulo , Nungungulu a ngu va hodzisa . Ina uye Nungungulu a na divaledwa khu enu mu gu ni giphaso guvbindra sinyoni gani ?
42012025	Khu mani , vbakari gwanu , a dzi kodzago gu laphisa matshigu nya guvbanye gwaye khu kota nya gu dzi garadze gwaye ?
42012026	Olu mu tandrwago khu gu gira silo nya sidugwana mwa gu dzi garadzela ginani khu simbe .
42012027	Nga wonani senge , idzo si dandrago khidzo ! Kha si thumi gambe kha si lugi dzitshalu . Aholu nyi ngu mi embelani nya gukheni : ambari Salomoni , gufumani gwaye gwatshavbo , kha ambala kha nga gimwegyo gyakone .
42012028	Ambari nya gukhenu mwasi , nya gu muhuno womo thembweni , mindru wu gu rinywa niloni , wu ambagiswago kharati khu Nungungulu , gu wani enu , vathu nya gukhodwe vbadugwanana ?
42012029	Mu nga garadzegi khu gilo mu na hodzago nigyo mu na selago ; mu nga vbwetini gu si ti isoso .
42012030	Kholu va nya mayigo khavo va dwanelago silo sesi satshavbo . Gasi enu mu na ni Babe wanu a sitigo satshavbo iso mu si vbwetago .
42012031	Guphela , dwanelani mufumu wa Nungungulu satshavbo simbe mu na ningwani kha nga libhaso .
42012032	Jesu a di engedza khuye : Mu nga thavi , tshambi dugwana , kholu Babe wanu dzinide gu mu ninga mufumu waye .
42012033	Rengisani dzithomba dzanu , mu kabanisela sisiwana . Sonani sikhwama nyamba hagala , mu wungedzela ndzadzini thomba nyamba vbela , iyo yi si dzi kodzigo gu phangwa khu dzimbafa ni gu hodzwa khu muhwa ,
42012034	kholu avbo yi na bani yiromo thomba yanu , khavbo yi na manegago myonyo yanu .
42012035	Khalani na mu hungide siwunu sanu , na mu khondriside myenge yanu .
42012036	Kha nga sithumi si lindrelago pfhumu yawe , gu a wuye khu gulowolatunu , gasi guta mu tulela lidimba . Gikhati a na vbohago ata khokhotha .
42012037	Si kategide sithumi sile si na ta manwago khu pfhumu yawe na si lindrede . Khu lisine nyi ngu mi embelani nya gu kheni : a na sumela mwendra mu giwununi , a gu si khadzisa vbavbatshi , gasi gu si phamela .
42012038	A guta khu gikhati nya wuvili ni gikhati nya wuraru , ata si mana na si nga gu lindrela , si na bani si kategide sithumi soso .
42012039	Yingisani gwadi : nari pwani mune ndranga a di gitide gikhati yi nga vbweta guta mbafa , na sa diga ndranga yaye yi phangwa .
42012040	Enu nenu , khalani na mu dongide , kholu Mwamana wa Muthu a na vboha gikhati mu na gumba gi pimisa .
42012041	Pedro a di mu wudzisa , khuye : Pfhumu , khu gipimaniso gyogyo wa gu thula basi ethu mwendro wa gu thula vathu vatshavbo ?
42012042	Pfhumu a di phindrula , khuye : Khu gevbini githumi nya guthembege , nya gugengele , gile gi na vegwago mbeli nya sithumi sikwawe khu mune ndranga , gasi gu ninga guhodza sithumi sikwawe khu gikhati gi vbwetegago ?
42012043	Gi kategide githumi gi nata manwago khu pfhumu yaye na gi nga gu vbanya kharato .
42012044	Khu lisine nyi ngu mi embelani nya gukheni a na gi vega kha nga muthangeli nya silo saye satshavbo .
42012045	Aholu githumi gile gya gu pimisa kharati : Pfhumu yangu a ngu hwela gu vboha , gi gu phela gu vetelela sithumi , gi hodza , gi sela , gi leva ,
42012046	gikhati a na wuyago mune ndranga gi nata manwa na gi pfhade , nyamba lindrela litshigu , mwendro gikhati . Khu kharato , gi na duswa vbawulangatunu vbale , gi gu saywa kha nga moyo nya vale nyamba thembega .
42012047	Githumi gile gi na gumba dzi dongisela ni gu gira gugola ga pfhumu yaye nya gigwenye , gi na tsayiswa khu dzimboma nya dzingi .
42012048	Gasi gile gi na girago , khu wuhangi , silo si fanelago dzimboma , gi na kwapwa vbadugwanana . Kholu , ga wule a nga ningwa nya singi a na hengudwa ngudzu ; wule a nga thembwago ngudzu a na lombwa ngudzu .
42012049	Jesu a di engedza khuye : Nyi dzude nyita rotha luvbya tigoni . Khu gugola gwangu nyi di gu vbweta gu kheni nilo yoyu wu dzure khu tshivba .
42012050	Gu ngu vbwetega gu eni nyi hakhe gubhapatiswa . Nyi ngu saniseka ngudzu kala gu esi si girege .
42012051	Mwa gu hingigedza nya gukhenu nyi di resa gurula mafuni momu , gani ? Nyi ngu mi embelani , kheni : Ahihi . Nyi di resa gukasegana .
42012052	Kholu , gukhugela muhuno va na bani varomo livbandre vathu ndranga mweyo na va kaseganide : Vararu va na wugela vavili , vavili va wugela vararu .
42012053	Babe a na wugela mwanaye , mwamana a na wugela babe ; mayi a na wugela mwanaye , nyamahegyane a na wugela mayi ; ni mayinasale a na wugela ngadzamwane , ngadzamwane a na wugela mayinasale .
42012054	Jesu a di embela gambe gidzemo , khuye : Mwagu wonani lipfhi na li khuga khu muhwa-dambo , mwa gu dzegela gu khenu : Yi nguta ndzadzi . Gu gu khala idzo kamwe .
42012055	Ya gu furugedza phuvbo khu marandzi , mwa gu ganela khenu : Li na manega lithonga . Li gu manega kamwe .
42012056	Vapembinu , mu kodzago gu tshamusela siyeyedzo sa mafuni ni ndzadzini , khu ginani mu hangwago khu gu tshamusela gikhati gegi ?
42012057	Khu ginani mu si tuguligo mwabune , esi si lulamidego ?
42012058	Khu kharato , wa gu hongola ni nala wago ga vafumeli , zama gu mu khongotela na mu ngari ndzilani , a ngaya gu ningela ga mulamuli , mulamuli a gu ningela ga ndruna , ndruna ya gu khothela pasoni .
42012059	Nyi ngu gu embela , khu lisine , nya gukheni : khu na duga khu mule nu si gu livbi mangava yatshavbo .
42013001	Gikhati gyogyo , va di vboha vathu va ngata tivisa Jesu , khavo : Pilato songide Vagalileya a nga va manago na va gu paya sirengo nya miphaso , khu kharato novba wawe wu patidwe nuwo nya sirengo nya mhamba .
42013002	Jesu a di va hakha , khuye : Mwa gu hingigedza gu khenu Vagalileya vovo sighohi sikhongolo guvbindra vambe Vagalileya , gani ?
42013003	Nyi ngu mi embelani , kheni : Khandridzo . Aholu mwa gumba vbindrugedza mavbanyelo mu na fisani nenu guralo .
42013004	Ina mwa gu hingigedza nya gukhenu vale nya likhumi na livbandre na vararu va nga thegedwago khu langwe ya Silowe , va gufa , khavo vakone va nga bani vari ni nandru gu vbindra vathu vatshavbo va Jerusalema , gani ?
42013005	Nyi ngu mi embelani , kheni : Khandridzo . Aholu mwa mba vbindrugedza mavbanyelo yanu mu na fisa nenu guralo .
42013006	A di va embela gambe gipimaniso gegi : Muthu moyo adiri ni nguyu a nga yalago thembweni gwaye . Adiya khedza khuye mwendro anaya mana maguyu , aholu khaya mana gilo .
42013007	Khavbo avbo , a di embela musayisi nya lithembwe , khuye : Myaga miraru khoyu na nyita vbweta maguyu omu , kha nyi ma mani . Wu koke , kholu wa gu gundrela wulime mahala .
42013008	Aholu musayisi a di khuye : Pfhumu , wu dige mwaga yoyu , gasi eni nyi na wu limela , nyi wu thedzela mati ni gitoromu .
42013009	Wa gu velega mwakani , u na wu diga wu vbanya ; wamba velega u na wu koka .
42013010	Jesu a di bani a gu hevbudza khu litshigu nya Sabhado nyumbani nya nombelo .
42013011	Avbovbo a di romo nyamayi moyo a nga bani ari ni liphuvbo nya guvivbe , li nga bani li gu mu sanisa gipimo nya likhumi na livbandre na miraru myaga : A di gimbila na nogide , a si dzi kodzi gu ololoka .
42013012	Jesu , na mu wone , a di mu rana , a gu mu embela , khuye : Nyamayi , hawuluga wudwali wago .
42013013	A di mu handzega mandza . Khavbo avbo nyamayi a di dzegela gu ololoka , a phela gu rungudza Nungungulu .
42013014	Aholu muthangeli nya nyumba nya nombelo , na wonide khuye Jesu a hawulugiside muthu khu Sabhado , a di goroga , a gu embela gidzemo , khuye : Mu na ni livbandre na limwedo matshigu vbakari nya semana gasi gu girani mithumo yanu . Deluni khu matshigu yoyo gasi guta hawulugiswani , nasiri khu Sabhado .
42013015	Pfhumu a di mu hakha , khuye : Va nya maliphanu ! Ina kha mu ngu tula liphandro mu dusa dzimombe mwendro dziburu dzanu gasi guya dzi sedza mati khu litshigu nya Sabhado , gani ?
42013016	Ina nyamayi yoyu , a gu gyanana gya Abrahama , a nga bani a gu saniswa khu Sathane gipimo nya likhumi na livbandre na miraru myaga , mwalo fanelo nya guvbanyiswe khu litshigu nya Sabhado , gani ?
42013017	Na ganede esi , valala vaye vatshavbo va di tala khu dzitshoni ; gasi gidzemo gi di nengela khu mithumo yatshavbo nya gululame a nga bani a gu gira .
42013018	Khavbo avbo , Jesu a di khuye : Wu ngu fana ni ginani mufumu wa Nungungulu ? Nyi na wu pimanisa ni ginani ?
42013019	Wu ngu fana ni mbewu nya ginapi , yi nga dzegwago khu muthu a yala thembweni gwaye . Na yi dandride , yi ngu khala simbo , sinyoni sita vbaha sihaga sawe matamoni gwaye .
42013020	A di ganela gambe , khuye : Nyi na wu pimanisa ni ginani mufumu wa Nungungulu ?
42013021	Wu ngu fana ni mela wu nga dzegwago khu nyamayi moyo a wu pfanga ni ndrengo tharu nya wuguvbi , kala wu gugumugisa wuguvbi watshavbo .
42013022	Jesu , guhongola gwaye Jerusalema , a di gimbila khu madhoropa ni mitalala , a gu hevbudza .
42013023	A di wudziswa , pwani : Pfhumu , vadugwana avo va na vbanyiswago , gani ?
42013024	Uye a di va hakha , khuye : Zamani gu bela khu mwanya yoyu nya dugwana , kholu , nyi ngu mi embelani gu kheni : nya vangi va na zama gu bela khavbo , aholu kha va na dzi kodza .
42013025	A gu kala mune ndranga a khuga a sega lidimba , mu na khalani vbavbandze , mu khokhotha lidimba , na mu gu khenu : Hi tulele , pfhumu ! Aholu uye a na mi hakhani , khuye : Kha nyi mi tini ; mwa guta khu hayi ?
42013026	Khavbo avbo , mu na phela gu ganela , khenu : Hi hodzide ni gu sela nago , gambe uwe u hevbudzide mitendrelani gwathu .
42013027	Uye a na mi hakhani , khuye : Gale na nyi mi embedeni gu kheni kha nyi mi tini umo mu tago khumo . Leyani mahoni gwangu , enu mwatshavbo mu girago guvivba .
42013028	Gikhati mu na wonago Abrahama , Isaki , Jakobe ni vaprofeti vatshavbo mufumuni wa Nungungulu , enu mu gu tshidwa vbavbandze , avbovbo gu na manega gulila ni gu ketsa nya magwaha .
42013029	Va nata va khuga-dambo ni va muhwa-dambo , va wuronga ni marandzi va ta khala vbamezatunu nya mufumu wa Nungungulu .
42013030	Vomo va nya guhegisela va na bani vari va guphela khavo ; navo va nya guphela va na bani vari mahegisela .
42013031	Gikhati gyogyo , va di vboha Vafarisi va ngata mu embela , khavo : Khuga avba , kholu Herodhi a gu vbweta gu gu songa .
42013032	Jesu a di va hakha , khuye : Indrani muya embela ngeheyo , khenu : muhuno ni mindru nyi nga gu tutumisa maphuvbo nya guvivbe ni gu hawulugisa vadwali ; khu litshigu nya wuraru nyi na vbedzisa .
42013033	Gasi muhuno , mindru ni libwagewo , gu vbwetega eni nyi landre ndzila yangu , kholu kha gu kodzegi gu muprofeti a songedwe vbavbandze ga Jerusalema .
42013034	Jerusalema , Jerusalema , u songago vaprofeti ni gu pfara khu siwindri vale u rumedwago khu Nungungulu ! Dzinyondro dzingani eni nyi dogoredego gu tshanganisa sanana sago , kha nga khugu yi fundramelago sitshondryana saye , uwe u bomba !
42013035	Olu ndranga yanu yi na khala marumbi . Khu lisine nyi ngu mi embelani gu kheni : kha mu na nyi wona gambe , kala livboha litshigu muno khenu : A na rungudzwe uye atago khu lina la Pfhumu !
42014001	Tshigu mwedo nya Sabhado , na bede ndrangani ga moyo nya khongolo nya Vafarisi , gasi guya hodza . Vatshavbo va di khusa maho va mu khedza esi a girago .
42014002	A di romo vbale moyo a nga bani a gu dwala khu giwumbwa .
42014003	Jesu , a di wudzisa ga vahevbudzi nya Nayo ni Vafarisi , khuye : Gu ngu dzumedziswa mwendro gu himbedzedwa gu hawulugisa khu Sabhado , gani ?
42014004	Aholu vatshavbo va di degula . Khavbo avbo , Jesu a di khuha muthu wule , a mu hawulugisa , bwelo khavbo a mu ruma gu hongola gaya gwaye .
42014005	Hwane nya isoso a di va wudzisa , khuye : Khu mani , vbakari gwanu , nya gu a wona mwamana waye mwendro mombe yaye na yi thegede namboni , a si hongoligo aya yi nula khu gu khuye litshigu nya Sabhado ?
42014006	Mwalo a nga dzi khodzago gu mu phindrula .
42014007	Na gu wona idzo vathu va nga bani va gu tutumela khidzo malanga nya guthange , Jesu a di va embela gipimaniso gegi :
42014008	Wa gu ranwa mutshadhotunu u nga tutumeli wulanga nya guthange , a nga bani a ranidwe mumbe nya khongolo gu gu vbindra ,
42014009	khu kharato , mune ndranga , anata gu embela khuye : Nga leya avbovbo u ningela wulanga oyu . U na khuga khu vbale u na tade khu dzitshoni uya khala wulanga wa hwane .
42014010	Gasi , wa gu ranwa , indra khala wulanga nya guhegise , kholu a gu vboha mune ndranga anata gu embela , khuye : Pari yangu , hidzimela kheno . Avbovbo u na khusega mahoni ga vatshavbo va gomo vbamezatunu .
42014011	Kholu watshavbo muthu a dzi khusedzago a na sodziswa , gasi uye a dzi sodzisago a na khusedzwa .
42014012	Khavbo avbo , Jesu a di embela wule a nga mu ranago , khuye : Wa gu dongisela buzo nya gukari , u nga rani dzipari dzago , vandriyago , valongo , vaakelane vale nya sitetema ; u pima gu khuwe avo navo va gu na rana , gasi va gu bweledzela .
42014013	Wa gu dongisela buzo , rana sisiwana , silima , sikhurubwa ni sikhumu .
42014014	U na bani u kategide , kholu kha va na mana igyo nya gu bweledzele khigyo ; u na bweledzedwa khu litshigu nya guwuge ga va nya gululama .
42014015	Na va pwide esi , moyo a nga bani aromo vbamezatunu a di mu embela , khuye : Kategide uye a na guya khalago vbamezatunu a hodza mufumuni wa Nungungulu !
42014016	Jesu a di mu hakha , khuye : Muthu nya gukari a di gira buzo nya khongolo , a ramba vathu nya vangi .
42014017	Na dongisede satshavbo , a di ruma githumi gyaye guya embela vathu , khigyo : Deluni , satshavbo si dongisedwe !
42014018	Aholu vatshavbo va di hengela monyo moyo nyamba wadi . Uye nya guphele a di khuye : Nyi ngari gu renga gipeto , nya gu vbweta guya gi wona ; u na nyi divalela , kha nyi na dzi kodza gu manega .
42014019	Mumbe a di khuye : Nyi ngari gu renga livbandre mipatwa nya dzimombe nya gulime , nya gu vbweta guya dzi lingedzela ; u na nyi divalela , kha nyi manegi .
42014020	Gasi mumbe a di khuye : Nyi ngari gu tshadha , khu kharato kha nyi manegi .
42014021	Githumi gi di bwelela giya tivisa esi ga mune ndranga . Khavbo avbo , mune ndranga a di goroga , a gu embela githumi gyaye , khuye : Indra , olu kamwe , dhoropani gwatshavbo , u gimbila u rana avo u na va manago mu dzindzilani : sisiwana , silima , sikhumu ni sikhurubwa .
42014022	Githumi gi di wuya gita khigyo : Pfhumu , nyi giride kha nga idzo u rumidego khidzo , aholu wu nga tshade wulanga .
42014023	Khavbo avbo , a di embela githumi gyaye , khuye : Indra dzindzilani ni sindzilanani , u gimbila u rana vatshavbo va ta bela , mwendro nyumba yangu yi na tala .
42014024	Nyi ngu mu embelani nya gukheni ni moyo nya vale nyi nga bani nyi va ranide kha na linga buzo wangu .
42014025	Vathu nya vangi va di gu mu landrela . Jesu , na khuside maho a va khedza , a di khuye :
42014026	Uye atago gwangu a mba diga babe , mayi , mwangadzi , sanana , vandriyaye , ni gu dzi diga uye mune , kha dzi kodzi gu khala mupizane wangu .
42014027	Uye a si rwaligo gihambano gyaye a nyi landrela , kha dzi kodzi gu khala mupizane wangu .
42014028	Khu mani , vbakari gwanu , a gu vbweta gu vbaha langwe , a si pheligo khu gu khala vbavbatshi a wona dzitsapawu a gu nadzo , mwendro dzi ngu enela kala gu yi vbedza ?
42014029	Gasi gu si giregi gu a kemba gwadi khokhweni , a si dzi kodzi gu yi vbedza , a hegwa khu vathu , khavo :
42014030	Muthu yoyu phede gu vbaha , aholu kha dzi kodza gu yi vbedza .
42014031	Ina ka , khu wevbini mufumeli a hongolago a ya dwana nyimbi ni mumbe mufumeli nyamba phela khu gu khala vbavbatshi a wona mwendro a na dzi khodza gu dwana ni mufumeli a tago ni mazana mavili mazana ( 20.000 ) nya vama , uye a gu bani ari ni lizana mazana ( 10.000 ) nya vama , basi ?
42014032	A gu wona khuye kha dzi kodzi , a gu rumela madhota ma khinga mufumeli wule na ngari hwindzo , gasi guya lomba gurula .
42014033	Kharati , ni wevbini , a guromo vbakari gwanu , a si digigo iso a gu naso , kha dzi kodzi gu khala mupizane wangu .
42014034	Munyu gilo nya gyadi . Aholu wa gu phusa , wu na lungwa khu ginani ?
42014035	Kha wu ngu phasa gilo , ambari gu nonisa wulime , mwendro gu wu gira gitoromu . Wa gu dzudzugwa . Uye a gu ni dzindzeve nya guyingise , a na pwe !
42015001	A di yedwa khu vahengisi vatshavbo nya mikhupho ni vawoni , gasi guya mu pwa .
42015002	Vafarisi ni vahevbudzi nya Nayo va di ngurangura , khavo : Oyu mwama a gu hakha sighohi , a gu hodza naso .
42015003	Khavbo avbo , Jesu a di va ninga gipimaniso gegi :
42015004	Khu wevbi , vbakari gwanu uye nya gu nari ni lizana dzinvuta , a gu dzimeledwa khu mweyo , a si digigo idzo nya livbandre na mana magumi ni livbandre na dzina panini , a gu hongola a gimbila a vbweta iyo yi nga dzimela , kala a yi mana ?
42015005	Na yi mane , a ngu yi vbagara na tsakide ;
42015006	na vbohide gaya , a ngu rana dzipari ni vaakelane , a va embela , khuye : Nyi phaseni gu tsaka , kholu nyi manide nvuta yangu yi nga bani yi dzimede .
42015007	Nyi ngu mi embelani kheni : gu na manega gunengela nya gukhongolo ndzadzini khu kotani nya gighohi gimwegyo basi gi dzi layago guvbindra avo nya livbandre na mana magumi ni livbandre na va na vathu nya ndruda va si vbwetigo gu dzi laya .
42015008	A di engedza gambe , khuye : Khu wevbini nyamayi , nya gu , nari ni likhumi dziphera nya ndralama a dzimedza mweyo , a si rothigo kandriya , a vbiyela ndrangani gwatshavbo , na gu khedzisa gwadi , kala a yi mana ?
42015009	Na yi mane , a ngu rana dzipari ni vaakelane , a va embela khuye : Nyi phaseni gu tsaka , kholu nyi yi mane phera yangu yi nga bani yi dzimede .
42015010	Nyi ngu mi embelani kheni : kharati nugo , gomo gunengela vbakari nya sirumwa sa Nungungulu khu kotani nya gighohi gimwegyo basi gi vbindrugedzago mavbanyelo .
42015011	A di engedza gambe , khuye : Babe nya gukari a diri ni sanana sivili nya madzaha .
42015012	Uye nya nandra a di embela babe waye , khuye : Baba , nyi ninge thomba yi nyi lumbago . Babe wule a di va kabanisa thomba va vavili .
42015013	Na ma vbindride matshigwana , mwama nya nandra a di donga lipfhumba , a gu dzega silo saye satshavbo , a pepetseka ni mayigo , aya phalalegisa thomba yaye yatshavbo ni mibhedzwa .
42015014	Na vbedzide thomba yaye yatshavbo , gu di manega ndzala nya yikhongolo tigoni mule , a gu phela gu saniseka .
42015015	A diya khoza ga moyo wa tigoni mule , a nga mu rumela guya havisa dzikhumba petoni gwaye .
42015016	A di dogorela gu tadza girumbu khu marigiri nya dzikhumba , aholu kha nga ningwa khu muthu .
42015017	Khavbo avbo , a di wuyisa mapimo , a gu hingigedza , khuye : Olu gaya , sithumi sa babe wangu si ngu hodza si khura , eni avba nyi ngu fa khu ndzala !
42015018	Nyi na bwelela ga babe wangu nyiya kheni : Baba , nyi ghohide mahoni ga Nungungulu ni mahoni gwago .
42015019	Nyi mwalo gambe fanelo nya gu ranwe gyanana gyago , nyi phare kha nga moyo nya sithumi sago !
42015020	A di phara ndzila aya ga babe waye . Na nga guta khu hwindzo , a di wonwa khu babe waye , a nga pwago gisiro , a mu khinga khu mazambo , aya mu wugarela ni gu mu bejari .
42015021	Mwamana wule a di khuye : Baba , nyi ghohide mahoni gwa Nungungulu ni mahoni gwago , nyi mwalo gambe fanelo nya gu ranwe gyanana gyago .
42015022	Aholu babe wule a di ruma sithumi saye , khuye : Resani khu guvbiredza ngandzu yile nya gumbure ngudzu muta mu ambagisa ; mu ambagiseni phera nyalani ni silato migondroni gwaye .
42015023	Resani gimombyana nya gu none muta gi songa , hi hodza , hi nengela ,
42015024	kholu mwamana yoyu wangu a di fude , olu a ngu vbanya ; a di dzimede , olu manegide . Khavbo avbo , buzo wu di phela .
42015025	Mwama nya koma a di romo mahangeni . Na gu wuya , nari vbafuvbi ni gu vboha gaya , a di pwa vathu na va gu embelela ni gu hana ndrangani .
42015026	A di rana githumi gimwegyo a gi wudzisa , khuye : Gasi mahungu muni ?
42015027	Gi di mu embela , khigyo : Khu ndriyago a widego . Babe wago a di songa gimombyana nya gunone , gasi gu mu wuyedza khigyo , kholu wide khu mawundru ni mawogo .
42015028	Mwama nya koma a di goroga , a si dzini ni gu bela . Aholu , babe waye a diya mu khongotela gu bela .
42015029	A di embela babe waye , khuye : Nyi na ni myaga nya gulaphe na nyi gu gu thumela nyamba hosisa ni nayo moyo wago ; gima u si nyi ningi giphongwana , gasi nyi hodze ni dzipari dzangu .
42015030	Olu gi nga vboha gyanana gegi gyago gi nga phalalegisa thomba yago ni mibhedzwa , u gi songede gimombyana nya gunone .
42015031	Babe wule a di khuye : Mwanangu , uwe nyi nago matshigu yatshavbo ; satshavbo si gu sangu tshago nuwe .
42015032	Aholu hinani fanelo nya gugire buzo , hi tsaka , kholu ndriyago a di fude , olu a ngu vbanya ; a di dzimede , olu manegide .
42016001	Jesu a di embela gambe vapizane , khuye : A di romo mwama moyo nya gitetema a nga bani ari ni muthangeli nya silo saye . Va diya mu lemba ga mune ndranga , khavo : A ngu phalalegisela thomba yago .
42016002	Mune ndranga a di rana muthangeli a mu wudzisa , khuye : Nyi ngupwa vathu nya vangi na va gu regera khuwe . Gasi mahungu muni ? Nyi yeyedze mithumo u giridego , kholu nya gu vbweta gu gu dusa thumoni .
42016003	Muthangeli wule a di hingigedza kharati : Nyi na rini , olu , mune ndranga a nyi tutumisago ? Gu lima , kha nyi kodzi ; gu lomba zomola , nyi na ni dzitshoni .
42016004	Nyi ngu giti igyo nyi na girago , gasi nya gu tutumiswa nyi mane uye nya guhakhwe khuye .
42016005	A di rana va nya mangava khu moyo ni moyo . Ata wudzisa uye nya guphele , khuye : Mangava muni u gu nawo ga pfhumu yangu ?
42016006	Uye a di khuye : Lizana mipimo nya mafura . Muthangeli wule a di khuye : Khala vbavbatshi khu guvbiredza u lova vbagibhukwanatunu gwago , khuwe : livbandre magumi .
42016007	Khavbo avbo , a di wudzisa mumbe , khuye : Ahati uwe , mangava muni u gu nawo ? A di khuye : Lizana dzindrengo nya tirigu . A di mu embela khuye : Dzega gibhukwana gyago u lova , khuwe livbandre na mararu magumi .
42016008	Pfhumu yi di zundza muthangeli wule nyamba tumbega khu wugengeli waye . Khu lisine , vathangeli nya silo nya mafu va gengede guvbindra vathangeli nya silo sa Nungungulu umo nya wugwewo wawe ni vathu vakwawe .
42016009	Eni neni nyi ngu mi embelani kheni : thangani wupari khu dzithomba dza tigoni momu , gasi na dzi vbede , mu hakhwe khu dzipari dzodzo ndzadzini .
42016010	Uye a tumbegago avbo nya silo nya sidugwana , a na tumbega gambe avbo nya singi ; gasi uye a si tumbegigo avba nya sidugwana , kha na tumbega gambe avba nya singi .
42016011	Kholu , mwa gu bani mwasa tumbega vbadzitsapawutunu , a gu gilo nyamba phasa , khu mani a na gu mi tumbago avba nya silo sadi nya lisine ?
42016012	Mwa gu bani mwasa tumbega mu siloni sa vane , khu mani a na gu mu ningago iso si gu sanu ?
42016013	Mwalo a dzi kodzago gu thumela dzipfhumu dzimbili . Kholu a na zondra mweyo a gola yimbe ; mwendro saye gu girela ndruda mweyo , a nyenya yimbe . Kha mu dzi kodzi gu thumela Nungungulu ni dzitsapawu .
42016014	Vafarisi , kha nga ulo va nga bani vari vathu nya ligungo , na va pwide magana ya Jesu , va di mu hembulula .
42016015	Jesu a di khuye : Enu mwa gu vbweta gu zundzwa kha nga vathu nya ndruda , vbakari nya vathu aholu Nungungulu a ngu wona myonyo yanu . Kholu iso si khusegidego mahoni nya vathu si nyenyezide mahoni ga Nungungulu .
42016016	Nayo wa Mosi ni sihevbudzo nya vaprofeti si thumide kala matshiguni ya Johane . Gukhugela avbo gu ngu hevbudwa Mahungu nya Yadi mufumu wa Nungungulu . Muthu ni muthu a gu zama gu bela khu tshivba .
42016017	Gu ngu vbevbuga ngudzu gu mwalalega ndzadzi ni mafu , guvbindra gu futega ndzati wudugwana vbanayotunu .
42016018	Muthu watshavbo a hulago mwangadzi waye , a dzega mumbe , a ngu bhaya ; oyu nuye a dzegago nyamayi nya guhudwe , a ngu bhaya .
42016019	Jesu a di khuye : A di romo mwama moyo nya gitetema a nga bani a gu ambala ni gu hodza gwadi matshigu yatshavbo .
42016020	Gi di romo nigyo gisiwana nya gupwani khu Lazaro , gi nga bani gi tade khu silondra . Gi di ya khala nyangwani ya gitetema ,
42016021	na gi gu pimisa khigyo mwendro gi na botedzela dzitsheta dzi nga bani dzi gu thega khu vbamezatunu gwaye . Gu di dzega ni dzimbwa dzita mu dandzela silondra .
42016022	Tshigu mwedo gi difa gisiwana gile , gi dzegwa khu sirumwa sa Nungungulu gi yiswa vbafuvbi ga Abrahama . Mwama nya gitetema adifa nuye , aya dzingwa .
42016023	Na romo phalani nya nilo vbakari nya tshanisa , a di khusa maho a gu wona Abrahama ni Lazaro na va romo hwindzo .
42016024	Khavbo avbo , a di khuye : Baba Abrahama , nyi pwele wusiwana u nyi rumela Lazaro ni simatyana khu nyala ata nyi dzidzidza lidimi , kholu nyi ngu dagarela vbakari nya nilo yoyu .
42016025	Abrahama a di hakha , khuye : Mwanangu , dundruga nya gu khuwe u hakhide thomba yago u nga gu vbanya , gasi Lazaro a di mana basi sisaniseko . Olu uye a ngu tangadziswa , gasi uwe u ngu saniseka .
42016026	Gu diga nya isoso , vbakari gwathu ni enu womo vbingano nya guthise nya khongolo kamwe ngudzu , nya gu ambari na hi dzinide guta iyo gwanu , kha hi dzi kodzi , kha nga enu nenu mu si dzi kodzigo , guta eno gwathu .
42016027	Gitetema gi di simama khigyo : Nyi ngu gu lomba , ama baba , rumela Lazaro ndrangani gwathu ,
42016028	kholu nyi na ni livbandre vandruye , gasi aya va laya va si ti navo wulangani wowu nya gusaniseke .
42016029	Abrahama a di mu hakha , khuye : Va na ni Mosi ni vaprofeti ; va na va yingise !
42016030	Gasi gitetema gi di khigyo : Ahihi , baba Abrahama , nari pwani mufi moyo a nguya va tivisa , na va gu vbindrugedza mavbanyelo .
42016031	Abrahama a di hakha , khuye : Va gumba yingisi Mosi ni vaprofeti , ambari na wugide mufi , kha va na mu thela kota .
42017001	Jesu a di embela vapizane vaye , khuye : Sikhunguvanyiso kha si vhikedwi , aholu libango khya wule a si girago .
42017002	Gudiri tshukwana a hungwe thamoni giwindri nya gikhongolo nya gitshindro , a rinywe nondrwani , guvbindra gu khunguvanyisa gimwegyo basi nya sanana sesi .
42017003	Dzi woneleni ! Wa gu hosedwa khu ndriyago , mu kawuke . A gu dzi sodzisa , mu tsetselele .
42017004	A gu gu hosela livbandre na dzimbili dzinyondro khu litshigu , a gu tela livbandre na dzimbili dzinyondro ata khuye : Nyi ngu dzi laya , u na mu tsetselela .
42017005	Vapostoli va di embela Jesu , khavo : Engedzela gukhodwa gwathu .
42017006	Pfhumu a di va hakha , khuye : Nari pwani mu na ni gukhodwa gu fanago ni thanga nya ginapi , mu di hadza gu embela riva yoyu , khenu : Kunuga avba uya dzi tsitsa phwani , uwo riva wu na gu mi yingisani .
42017007	Khu mani , vbakari gwanu , a dzi kodzago gu embela githumi gyaye gya gu wuya khu gundze mwendro khiyo nya guhavise sifuyo , khuye : Delu khu guvbiredza uta khala u hodza ?
42017008	Ina khandri mwa gu khenu : Nyi dongisele guhodza , u nyi ladzela meza gasi nyi hodze , uwe u na hodza gwadi , gani ?
42017009	Ina uye a na ni fanelo nya gubonge githumi khiso gi nga mu girelago , gani ?
42017010	Kharato nenu , mwa gu vbedza gu gira iso mu nga rumwago , indrani khenu : Hi sithumi nyamba phasa gilo , hi di landrisa giguruvedzo gyathu basi .
42017011	Na gu hongola Jerusalema , Jesu a di vbindra khu vbinganoni nya litigo la Samariya ni Galileya .
42017012	Na bede talalani nya gukari , a di tedwa khu likhumi vadwali nya sokono , va nga emago khu hwidzo ,
42017013	va khusedza lito , khavo : Jesu , Muhevbudzi , hi pwele wuhindzi !
42017014	Na va wone , a di va embela , khuye : Indrani muya dzi yeyedza ga vaphasi nya mhamba . Na va gu hongola , va di agiswa vatshavbo .
42017015	Moyo wawe , na dzi wone na hawulugisidwe , a di bwelela , na gu rungudza Nungungulu khu lito nya gupwadze .
42017016	A dita dzi thesa khu khovbe migondroni ga Jesu , a mu bonga . Uye adiri Musamariya .
42017017	Jesu a di khusa lito a wudzisa , khuye : Gasi khandri adiri likhumi va nga hawulugiswago , gani ? Ahati vale vambe nya livbandre na vana vomo hayi ?
42017018	Mwalo mumbe a nga wuyago gasi guta bonga Nungungulu vbavbandze ga muthu yoyu nya limbe lifumbu gani ?
42017019	A di mu embela , khuye : Khuga u hongola . Gukhodwa gwago gu gu vbanyiside .
42017020	Na wudzisidwe khu Vafarisi , pwani : Lini wu na vbohago mufumu wa Nungungulu ? Jesu a di va hakha , khuye : Mufumu wa Nungungulu kha wu dzi yeyedzi wa gu bani wu guta .
42017021	Mwalo a na dzi kodzago gu khuye : Kha mu wu woni owu ! Mwendro khuye : Kha mu wu woni wule ! Kholu mufumu wa Nungungulu womo ndrani gwanu .
42017022	Khavbo avbo , a di embela vapizane vaye , khuye : Gi na vboha gikhati muno vbwetago gu wona litshigu la Mwamana wa Muthu , mu si li woni .
42017023	Va na mi embelani , khavo : Kha mu li woni lile ! Mwendro gu khavo : Kha mu li woni eli . Mu nga yini , gambe mu nga va landri .
42017024	Kholu , kha nga gulasa nya ndzadzi , gu wenengedzago damboni gwatshavbo , kharato a na gira nuye Mwamana wa Muthu gikhati li na vbohago litshigu laye .
42017025	Aholu emedwe khu gu phela khu gu saniseka ngudzu ni gu nyenywa khu melana yoyu .
42017026	Kha nga idzo gu nga giregago khidzo matshiguni ya Nowa , kharato nugo gu na girega matshiguni ya Mwamana wa Muthu :
42017027	Va di gu hodza ni gu sela ; vama va di gu dzega , vanyamayi va di gu dzegwa , kala litshigu Nowa a nga belago mu litaroni . Wu gu manega talo , wu nga mbembisa vatshavbo .
42017028	Gu na fana niso si nga giregago matshiguni ya Loti : Va di gu hodza ni gu sela , va di gu renga ni gu rengisa , va di gu yala ni gu vbaha .
42017029	Aholu litshigu Loti a nga khugago khu Sodhoma , Nungungulu a di resa nilo khu ndzadzini , wu ngata mbembisago vatshavbo .
42017030	Gu na girega kharato litshigu Mwamana wa Muthu a na dzi wonegisago .
42017031	Litshigu lolo , uye a na gu bani aromo vbatshani nya nyumba a nga tshigi gasi guta dzega sombo nyumbani , ni uye a na gu bani aromo thembweni a nga wuyi gaya .
42017032	Mu ngu mu dundruga ngadza Loti .
42017033	Uye a vbwetago gu vbanyisa womi waye a na wu luza ; gasi uye a wu luzago a na wu vbanyisa .
42017034	Nyi ngu mi embelani , kheni : wutshigu wowo va na bani varomo vathu vavili vbadawutunu : A na dzegwa moyo a tshidwa mumbe .
42017035	Vanyamayi vavili va na bani va gu tshindra . A na dzegwa moyo a tshidwa mumbe . [
42017036	Vathu vavili va na bani varomo thembweni . A na dzegwa moyo a tshidwa mumbe . ]
42017037	Vapizane va di khusa lito , va mu wudzisa , khavo : Hayini si na giregago esi , Pfhumu ? Uye a di va hakha , khuye : Avbo gi na bani gi romo girumbi khavbo avbo makoti ma na hengeledzanago .
42018001	Khavbo avbo , a di va embela gipimaniso gi yeyedzago giguruvedzo nya gulombelele nyamba garala , khuye :
42018002	Dhoropani nya gukari a di romo mulamuli moyo a nga bani ari mwalo githawo ni Nungungulu ambari ni vathu vakwawe .
42018003	A di gu vbanya nuye dhoropani mule nyamayi moyo nya noni a nga bani a gu tala gu hongola ndrangani ga mulamuli , aya khuye : Nyi lamule eni ni nala wangu .
42018004	Ma di vbindra matshigu nya gulaphe na gu bomba gu mu lamula ; aholu tshigu mwedo a di pimisa kharati : Ambari nyi si thavigo Nungungulu nyi si ningigo githawo vathu vakhwathu ,
42018005	nyi ngu lamula noni yeyi , yi nyi garadzago , gasi yi nyi dige nyi rula , yi siti nyi garadza gambe .
42018006	Pfhumu a di engedza gambe , khuye : Mu ngu si pwa iso si ganedwago khu mulamuli yoyu nya guvivbedwe khu monyo gani ?
42018007	Ina Nungungulu khuye a na gu mba lamula sihathwa saye , si mu ranago wutshigu ni mihani , ambari a gu gira khwatshi a gu hwela , gani ?
42018008	Nyi ngu mi embelani , khu lisine , kheni : a na dzegela gu si lamula . Ina gikhati a na wuyago Mwamana wa Muthu , anata mana gukhodwa tigoni , gani ?
42018009	A di va embela gambe gipimaniso gegi , gasi gu hevbudza vale va nga bani va gu dzikhusedza gu vbindrisa , va gu dzi vega kha nga vathu nya gululame , va nyenya vakwawe ,
42018010	a di khuye : Vama vavili va di bela Nyumbani ga Nungungulu vaya gira nombelo . Moyo adiri Mufarisi , mumbe adiri muhengisi nya khupho .
42018011	Mufarisi a di lombelela na emide , khuye : Nyi ngu gu bonga , Nungungulu , kholu eni kha nyi fani ni vambe vathu , va gu dzimbafa , va gu mwalo ndruda , va gu sibhayi ; gambe kha nyi fani ni mukhuphisi yoyu .
42018012	Eni nyi ngu hala nyondro mbili khu semana , nyi ngu livba gikhaba nya silo sangu satshavbo .
42018013	Gasi muhengisi nya khupho , a di ema khu hwindzo , nyamba tiyela ni gu khusedza thamo , a di dzipwa nandru , a veta khana na gu , khuye : Nungungulu , nyi tsetselele , kholu nyi muwoni .
42018014	Nyi ngu mi embelani , kheni : oyu muhengisi nya khupho khugide khu vbale a hongola gaya na tsetseledwe , gasi mufarisi khandriso si nga mu dugelago . Kholu watshavbo muthu a dzi khusedzago a na sodziswa ; gasi uye a dzi sodzisago a na khusedzwa .
42018015	Va di mu yisela sanana gasi a si kategise . Vapizane vaye , na va wonide esi , va di va kawuka .
42018016	Aholu Jesu a di kawuka vapizane vaye , khuye : Digani sanana site gwangu , mu nga si himbedzeli , kholu khwawe mufumu wa Nungungulu .
42018017	Khu lisine nyi ngu mi embelani , kheni : uye a si hakhigo mufumu wa Nungungulu kha nga gyanana gidugwanana , gima kha na wu mana .
42018018	Mujudha moyo nya guthavisege a di mu wudzisa , khuye : Muhevbudzi nya wadi , ginani nyi fanelago gu gira , gasi nyi mane guvbanya nya gupindruge ?
42018019	Jesu a di mu hakha , khuye : Khu ginani u gu khuwe nyi wadi ? Uye a gu wadi khu Nungungulu basi .
42018020	U ngu yi ti milayo yi gu khiyo : U nga bhayi , u nga songi , u nga bi , u nga singedzi muthu , mwendro gu gira wukustumunyu nya malipha ; rungudza babe wago ni mayi wago .
42018021	Gasi uye a di khuye : Muhevbudzi , nyi ngu landrisa satshavbo soso gukhugela wuphyani gwangu .
42018022	Na pwide esi , Jesu a di mu embela , khuye : Gimwegyo basi gi nga tshadego . Rengisa satshavbo u gu naso , u kabanisela dzitsapawu dzakone sisiwana , gasi u mane thomba ya ndzadzini . Nu giride isoso , delu uta nyi landrela .
42018023	Na pwide magana yaya , mwama nya gitetema a di garadzega ngudzu , kholu adiri ni dzithomba nya dzingi .
42018024	Na mu wonide kharati , Jesu a di khusa lito , khuye : Gu ngu garadza ngudzu gu bela mufumuni wa ndzadzini avo va gu ni dzithomba !
42018025	Khidzo nyi mi embelago , gu vbevbugide guvbindra kameli vbatshinganotunu , guvbindra gu dzega gitetema gi bela mufumuni wa Nungungulu !
42018026	Avo va nga bani va mu pwa va di khavo : Kharati khu mani a na vbanyiswago ?
42018027	Jesu a di hakha , khuye : Iso si si kodzigo gu girwa khu vathu , si ngu kodzega ga Nungungulu .
42018028	Pedro a di mu embela , khuye : Ethu hi digile silo sathu satshavbo hi gu landra .
42018029	Uye a di khuye : Khu lisine nyi ngu mi embelani nya gu kheni : mwalo a digago ndranga , mwangadzi , vandriyaye , vavelegi mwendro sanana khu kota nya mufumu wa Nungungulu ,
42018030	a na gu mba bweledzedwa mafuni momu , bwelo khavbo a mana guvbanya nya gupindruge ga limbe litigo li na tago .
42018031	Na dzegide vale nya likhumi na vavili , a di va embela , khuye : Mu ngu , wonani , olu ha gu gwela Jerusalema , iyo si naya tadzisegago satshavbo sile si nga lowago khu vaprofeti na si gu lumba Mwamana wa Muthu .
42018032	A na ya ningedwa ga va nya mayigo . A na vadwa , a saniswa ni gu hetshedwa .
42018033	Hwane nya gu bani va mu vetide khu dzimboma , va na mu songa . Aholu khu litshigu nya wuraru a na wuga .
42018034	Gani olu , avo kha va nga si pima a gu vbweta gu khuye ginani . Maganelelo yale ma di si beli mapimoni gwawe , khu kharato , kha va nga bani va dziti a gu thula ginani .
42018035	Na va gu vboha Jeriko , va di mana gikhumu gimwegyo gi nga bani gi khade bambe nya ndzila , na gi gu lomba zomola .
42018036	Na gi pwide ligwaha nya vathu va nga bani va gu vbindra , gi di wudzisa khigyo : gasi ginani .
42018037	Gi di embedwa pwani khu Jesu wa Nazareta a vbindrago .
42018038	Khavbo avbo , gi di khusedza lito , gi lomba , khigyo : Jesu , Mwamana wa Dhavide , nyi pwele wuhindzi !
42018039	Avo va nga bani va thangide va di gi kawuka , gasi gu gi degudza . Aholu igyo gi di vbindrisa gu gulumela , khigyo : Mwamana wa Dhavide , nyi pwele wuhindzi !
42018040	Jesu a di ema , a gu gi ranisa . Na gi vbohide , a di gi wudzisa , khuye :
42018041	Wa gu vbweta khuwe nyi gu rini ? Gi di hakha , khigyo : Pfhumu , nya gu vbweta kheni nyi wone !
42018042	Jesu a di gi embela , khuye : Wona . Gukhodwa gwago gu gu vbanyiside .
42018043	Khu vbale , gikhumu gi di dzegela gu wona , gi gu mu landra , na gi gu dhumisa Nungungulu . Vathu vatshavbo , na va wonide esi , va di rungudza Nungungulu .
42019001	Na bede tigoni ga Jeriko , Jesu a di tsemakanya lidhoropa .
42019002	A di gu vbanya dhoropani ga Jeriko mwama moyo nya gitetema , nya gupwani khu Zakewu , a nga bani ari khongolo nya vahengisi nya mikhupho .
42019003	A di gu vbweta gu wona Jesu , aholu kha nga dzi kodza khu kota nya vathu , kholu a di rode ngudzu .
42019004	A di thanga khu mazambo a lita vbatshani nya nguyu , gasi a kodze gu mu wona , kholu uye a di gu vbweta gu vbindra khu vbale .
42019005	Na vbohide , Jesu a di khusa maho , a mu embela , khuye : Zakewu , tshiga khu guvbiredza , kholu muhuno nya gu vbweta guya khala nyumbani gwago .
42019006	Uye a di tshiga khu guvbiredza , a mu hakha khu gunengela .
42019007	Na va wonide sile , vatshavbo va di ngurangura , khavo : Hongode aya khala ndrangani nya muwoni .
42019008	Zakewu a di khuga a ema a embela Pfhumu , khuye : Pfhumu , nyi na kabanisela sisiwane gipandre nya thomba yangu , nya gu bani nyi kanganyiside muthuyo , nyi na mu livba nyondro dzina .
42019009	Jesu a di mu embela , khuye : Muhuno guvbanyiswa gu bede ndrangani momu , kholu muthu yoyu nuye mwamana wa Abrahama .
42019010	Kholu Mwamana wa Muthu tede guta vbweta ni gu vbanyisa avo va nga bani va dzimede .
42019011	Na va gu pwa esi , Jesu a di engedzela gimbe gipimaniso , kholu a nga bani aromo vbafuvbi ni Jerusalema , nulo vathu va nga bani va gu hingigedza gukhavo mufumu wa Nungungulu wudigu vbweta gu vboha khu guvbiredza .
42019012	A di khuye : Mwama moyo nya guthavisege a di phara liendro a gu hongola hwindzo , gasi guya phariswa ndronga nya wufumu , na si vbede soso a wuya .
42019013	Na si gu hongoli a di rana likhumi nya sithumi saye , a si kabanisela pondro pondro , a si embela , khuye : Indrani , tshalani mu velegisa dzitsapawu dzedzi kala nyi gu wuya .
42019014	Aholu vathu va tigoni mule va di gu mu khalela lidiwo , khu kharato , va di rumela mwango , khavo : Kha hi dzini gu fumedwa khu muthu yoyu .
42019015	Gikhati a nga wuyago , na fumisidwe , adita ranisa sithumi sile a nga bani a si ningide dzitsapawu , gasi gu dziti i tengo muni muthu ni muthu a nga tshala a velegisa .
42019016	Uye nya guphele a dita khuye : Pfhumu , pondro yago yi velegide likhumi dzipondro !
42019017	Mufumeli a di mu hakha , khuye : U giride gwadi githumi nya gyadi ; kha nga olu u nga thembegago ga silo nya sidugwana , nyi na gu pharisa ndronga nya gufumele likhumi madhoropa .
42019018	Uye nya wuvili a dita khuye : Pfhumu , pondro yago yi velegide livbandre dzipondro .
42019019	Ga oyu a di ganela , khuye : Uwe nuwe nyi na gu pharisa ndronga nya gufumele livbandre madhoropa .
42019020	A dita mumbe ata khuye : Pfhumu , pondro yago khu yi woni eyi , nyi di yi fumbede khu mwendra nyi yi vegisa gwadi .
42019021	Kholu nyi di gu gu thava , kha nga olu u gu mwama nya wurena , u vbwetago gu dzega umo u nga vega ni gu vbwera umo u nga yala !
42019022	Mufumeli wule a di mu hakha , khuye : Githumi nya gu vivbedwe khu monyo , nyi ngu gu kona khu magana yago . Gwadigo udigu dziti nya gukhuwe nyi mwama nya wurena , nyi dzegago umo nyi nga mba vega ni gu vbwera umo nyi nga mba yala ,
42019023	khu ginani u nga mba vega bhakwa dzitsapawu dzangu ? Olu nyi widego na nyi yide nyi ya dzega nidzo dzi nga vbweta gu velegela .
42019024	A di embela avo va nga bani varomo vbale , khuye : Mu dzegeleni pondro yoyo mu yi ningela wule a gu ni likhumi .
42019025	Va di mu hakha , khavo : Eh ! Pfhumu , uyoyo a na ni likhumi dzipondro !
42019026	Uye a di khuye : Nyi ngu mi embelani , khu lisine , kheni : watshavbo wule a gu naso , a na ningwa , gasi wule a gu mwalo gilo , ambari esi a gu naso a na dzegedwa .
42019027	Gasi khu kota nya valala vava vangu , va nga mba dzina gu fumedwa kheni , va reseni avba muta va pila migolo na nyi gu va wona .
42019028	Na vbedzide gu ganela esi , Jesu a di hongola kha guya Jerusalema .
42019029	Na va gu vboha Bhetifage ni Bhetaniya , vbafuvbi ni gigomo gi ranwago Gigomo nya Miolivha , Jesu a di ruma vapizane vavili ,
42019030	khuye : Indrani ma dzindranganani mule , na mu gu bela , mu naya mana giburwana na gi hungidwe , igyo nya gu gima gi si gu khiledwi khu muthu . Gi tshuleni mu nyi resela .
42019031	Mwa gu wudziswa pwani mwa gu gi tshulela ginani , hakhani khenu khu Pfhumu yi gi vbwetago .
42019032	Vapizane vale va di phara ndzila , va gu hongola . Va diya mana satshavbo kha nga idzo a nga bani a va embede khidzo .
42019033	Na va gu tshula giburwana , vamune vakone va di khavo : Mwa gu gi tshulela ginani giburwana gyogyo ?
42019034	Va di hakha , khavo : Khu Pfhumu a gi vbwetago .
42019035	Na va vbohide nagyo ga Jesu , va diya gi ladzedzela mabhadzi yawe , va gu mu khiledza .
42019036	Ndzilani va di ladza mabhadzi , gasi Jesu a vbindra khavbo .
42019037	Gikhati va nga vbohago releloni nya gigomo nya Miolivha , vapizane vaye vatshavbo va di phela gu womba mikulungwane , va rungudza Nungungulu khu siliwugiso satshavbo va nga si wonago ,
42019038	khavo : A na rungudzwe Mufumeli atago khu lina la Pfhumu ! Gurula ndzadzini , ni gidhumo ga Nungungulu !
42019039	Vafarisi nya gukari va nga bani varomo vbakari nya vathu , va di khavo : Muhevbudzi , degudza vapizane vago .
42019040	Jesu a di va hakha , khuye : Va gu kala va degula avo , siwindri si na kulungela .
42019041	Gikhati a nga vbohago dhoropani ga Jerusalema , a li khedza gwadi , a di lila , khuye :
42019042	Oh ! Nari pwani sago , litshigu la muhuno u di gu mati nuwe mahungu ma dzi kodzago gu gu resela gurula ! Aholu isoso si nga sihalegide mahoni gwago .
42019043	Ma na vboha matshigu u na gu tsangedwago khu valala vago , va gu randrela khu maphuvbo yatshavbo .
42019044	Va na gu tshigira mafuni , uwe ni sanana sago , kha va na tshiya giwindri vbatshani nya giwindri gikwawe , kholu u nga mba li ti litshigu u nga holedwago khilo !
42019045	Khavbo avbo , Jesu na bede Nyumbani ga Nungungulu , a di tutumisa varengisi ,
42019046	khuye : Gu lovidwe , pwani : Nyumba yangu yi na bani yiri nyumba nya nombelo . Aholu enu mu yi vbindrugedzile mu yi gira liphala nya gusihale umo dzimbafa .
42019047	Jesu adigu hevbudza matshigu yatshavbo Nyumbani ga Nungungulu . Aholu vakhongolo nya vaphasi nya mhamba ni vahevbudzi nya Nayo ni madhota , va di gu zama ndzila nya gu mu songe .
42019048	Ambari ulo kha va nga dziti va na gira kharini , kholu vathu vatshavbo va di gu mu yingisa khu gunengela .
42020001	Matshigu yale , Jesu na romo Nyumbani ga Nungungulu a hevbudza vathu ni gu tivisa Mahungu nya Yadi , a di yedwa khu vakhongolo nya vaphasi nya mhamba ni vahevbudzi nya Nayo ni madhota .
42020002	Vaya khavo : Nga hi embela : wa gu yi mana hayi tshivba nya gu gire esi ? Khu mani a nga gu ruma ?
42020003	A di va hakha , khuye : Eni neni nyi na ni giwudziso gwanu . Nga nyi embelani :
42020004	gubhapatisa ga Johane gwa guta khu ga Nungungulu , mwendro khu ga vathu ?
42020005	Va di phela gu ganedzisana khu gyawe , khavo : Ha gu khethu : Khu ga Nungungulu , a na khuye khu ginani mu nga mba khodwa khugo ?
42020006	Aholu ha gu khethu khu vathu , hi na rinyedwa siwindri khu vathu , kholu vatshavbo va gu wona Johane kha nga muprofeti nya lisine .
42020007	Khavbo avbo , va di khavo : Ahati .
42020008	Jesu a di va embela , khuye : Basi . Eni neni kha nyi mi embeli umo nyi yi manago tshivba nya gu gira esi .
42020009	Khavbo avbo , Jesu a di phela gu ganela vbakari nya vathu , a gu va ninga gipimaniso gegi khuye : Muthu nya gukari a di lima lithembwe nya miuvha , a li tshiyedza valimi , a gu endra nya gu ya vbedze matshigu nya gulaphe , vbavbandze nya mayigo .
42020010	Vbanangotunu , a di rumela githumi gyaye ga valimi vale , gasi guya hengisa wadwa wu nga bani wu mu lumba . Aholu valimi va diya gi veta va wuya va gi tutumisa nyamba gi ninga gilo .
42020011	A di va rumela gimbe githumi , aholu va diya gi veta nigyo , va gi tutumisa , va gi yuyutela nyamba gi ninga gilo .
42020012	A di rumela nya wuraru gimbe githumi . Va diya gi bayisa , va gi tutumisa .
42020013	Khavbo avbo , mune lithembwe a di khuye : Olu nyi na gira kharini ? Nyi na va rumela mwamana wangu nya gu mu haladze ngudzu , mwendro saye va naya mu ninga githawo .
42020014	Aholu , na va mu wone , valimi va di , khavo : Khuye oyu a na tshalago ni thomba . Hongoleni hi mu songa , gasi hi tshale nayo ethu .
42020015	Va di mu pfinya , va gu hongola naye khabini vaya mu songa . Nga nyi embelani , anata va rini mune lithembwe ?
42020016	Anata va songa vatshavbo , a gu dzega lithembwe a tshiyedza vambe valimi . Na va pwide esi , va di khavo : Pfhumu a na hi phase , si si hi dugeleli nya nga isoso !
42020017	Jesu , na va khedziside gwadi , a di va wudzisa , khuye : Gasi ma gu vbweta gu khayo ginani magana ma nga lowago , nya gu khayo : Giwindri gi nga nyenywago khu vavbahi khigyo gi khadego gikoli nya nyumba ?
42020018	Watshavbo uye a thegelago vbatshani nya giwindri gegi a na vbadzuledwa ; gasi uye a thegedwago khigyo a na pfarwa .
42020019	Avbovbo , vahevbudzi nya Nayo ni vakhongolo nya vaphasi nya mhamba va di vbweta gu mu mola , kholu va di wona nya gu khavbo gipimaniso gile gi di thula avo , aholu va di thava gidzemo .
42020020	Va di mu riya , va mu rumela vathu nya gu ya mu linga . Avo va di hongola kha nga vathu nya vadi , na va lindrela gu khavo a na hoheta likana , gasi gu mu ningela mandzani ga mufumu .
42020021	Ava va diya mu wudzisa , khavo : Muhevbudzi , hi ngu dziti nya gukhethu u ngu hevbudza nya dzadi , khu hatheli vathu ; wa gu hevbudza ndzila ya Nungungulu kha nga idzo li lombago khidzo lisine .
42020022	Nga hi embela , na . Hi na ni fanelo mwendro hi mwalo nya gu livbe khupho ga Sezari ?
42020023	Jesu , na gu ma ti makungu yawe , a di va hakha , khuye :
42020024	Nga nyi yeyedzani dzitsapawu dzakone . Gasi mufananiso yoyu ni lina leli khya mani ? Va di khavo : Khya Sezari .
42020025	Khavbo avbo , a di va embela , khuye : Ina , ka , ningelani ga Sezari iso si gu sa Sezari , ni ga Nungungulu iso si gu sa Nungungulu .
42020026	Kha va dzi kodza gu mana magana nya gu mu mole khayo vbakari nya vathu , aholu va di liwuga khu phindrulo yaye , va gu hamuga nigyo nya guganele .
42020027	Va dita vasadhusi nya gukari , va ganedzago gu wuga nya vafi , vata mu wudzisa , khavo :
42020028	Muhevbudzi , Mosi a hi tshiyede nayo nya gukhuye a gufa mwama , a tshiya noni nya mbana sanana , ndriyaye a na hambele namu waye , gasi gu wusa ndranga ya mufi .
42020029	Va di romo livbandre na vavili vandruye . Koma wakone a di koka ndranga , a fa nyamba tshiya sanana .
42020030	Uye nya wuvili nuye nya wuraru va di hambela namu wawe ,
42020031	kala gu vbela vatshavbo nya livbandre na vavili , aholu kha va velega naye .
42020032	Khu gu hegisa afa nuye nyamayi wule .
42020033	Guwugani nya vafi , nyamayi yoyu a na lumba wevbini wakone , ulo vatshavbo va mu dzegidego kha nga mwangadzi wawe ?
42020034	Jesu a di va hakha , khuye : Vathu nya litigo leli khavo va dzegago ni gu dzegwa .
42020035	Aholu vale va na manwago vari ni fanelo nya gu ya vbanya ga limbe litigo gumogo ni gu wuga khu gufani , avovo kha va dzegi gambe kha va dzegwi .
42020036	Kha va na ngafa gambe . Va gu fana ni sirumwa sa Nungungulu . Va vbindrugedzide va gu khala sanana sa Nungungulu . Kholu va nga wuswa khu gufani .
42020037	A gu bani ari khu mahungu nya guwuge nya vafi , ambari Mosi nuye fakazide mahungu yaya vbagipopwanatunu gile nya gu dzure , avbo a nga ranago Pfhumu khuye Nungungulu wa Abrahama , Nungungulu wa Isaki ni Nungungulu wa Jakobe .
42020038	Khu kharato , khandri Nungungulu nya vafi , aholu , nya vathu va vbanyago . Kholu ga Nungungulu vatshavbo va ngu vbanya .
42020039	Vambe vahevbudzi nya Nayo va di khusa lito , khavo : Muhevbudzi , u ganede gwadi .
42020040	Kha va nga tiyela gambe gu mu wudzisa gilo .
42020041	Jesu a di va wudzisa , khuye : Khu ginani mu gu khenu Mesiya gyanana gya Dhavide ?
42020042	Olu Dhavide abune a ganelago u mo nya libhuku nya Dzindzimo , khuye : Pfhumu a di embela Pfhumu yangu , khuye : Khala khu nyamudye gwangu ,
42020043	kala nyi gu thesa valala vago vbavbatshi nya migondro yago
42020044	Kha nga olu Dhavide abune a mu ranago Pfhumu , gu ngu kodzega kharini Mesiya gu khala gambe mwamana waye ?
42020045	Khavbo avbo , a di embela vapizane vaye , na gu pwidwa khu vathu vatshavbo , khuye :
42020046	Dzi woneleni ni vahevbudzi nya Nayo . Avo va gu gola gu ambala dzingadzu nya gulaphe ni gu loswa khu githawo mu vathuni , ni gu khala malangani nya guthange dzinyumbani nya nombelo numo nya sipfhitsha .
42020047	Avo va gu phanga dzinyumbani nya dzinoni , na va pfhadza gu gira nombelo nya gulaphe . Va na tsayiswa nya dzadi .
42021001	Jesu na khuside maho , a di wona sitetema na si gu gira miningelo yawe .
42021002	A di wona gambe gisiwana gimwegyo nya noni na gi gu rinya nigyo kwamani sikinyetana sivili nyamba phasa gilo .
42021003	Khavbo avbo , a di khuye : Khu lisine nyi ngu mi embelani : noni yeyi nya gisiwana yi ningede guvbindra vatshavbo ,
42021004	kholu avo va di ningela iso si nga va tshalelago , gasi iyo , wusiwanani gwaye , yi di ningela satshavbo iso yi si tumbago guvbanyani gwaye .
42021005	Kha nga ulo vambe va nga bani va gu liwuga wumburi nya Nyumba ya Nungungulu , khavo : yi vbahidwe khu siwindri nya gumbure , ni gu ndrani gwaye yi na ni silo nya gumbure . Jesu a di va hakha , khuye :
42021006	Li nguta litshigu si na pfhungumudwago satshavbo sesi mu si wonago , nyamba tshala ni giwindri gimwegyo vbatshani nya giwindri gikwawe .
42021007	Khavbo avbo , va di mu wudzisa , khavo : Muhevbudzi , lini si na gu dugelelago satshavbo soso ? Giwonegiso muni gi na yeyedzago pwani silo sesi somo vbafuvbi ni gu dugelela ?
42021008	Jesu a di hakha , khuye : Dzi woneleni , gasi mu si kanganyiswi khu vathu , kholu va na tumbuluga nya vangi va ganela khu lina langu , khavo : kheni Kristo . Ni gu khavo : Gi ngu vboha gikhati . Mu nga va landri .
42021009	Mwa gu pwa na gu ganedwa khu dzinyimbi ni guwugelana , mu nga thurugini , kholu si na ni fanelo nya guphele khiso si girega , aholu khandri guhegisa .
42021010	Khavbo avbo , a di va embela , khuye : Mayigo ma na wugelana , ni mifumu yi na wugelana niyo .
42021011	Si na manega sirevareva nya sikhongolo ; malanga nya mangi gu na manega ndzala ni mitungu nya gutale ; si na tumbuluga silo nya guthise mafuni ni siwonegiso nya sikhongolo ndzadzini .
42021012	Aholu , guphela , si si gu wonegi satshavbo sesi , va na mi molani va mi sanisa , va mi yisa dzinyumbani nya nombelo ni gu mi khothelani mapasoni ; mu na yiswa ga vafumeli khu kota nya lina langu ;
42021013	satshavbo soso si na dugelela gasi mu khale vakustumunyu .
42021014	Vegedzani gwadi myonyoni gwanu magana yaya : Mu nga dzi garadzini khu guti ginani muno va hakhago ,
42021015	kholu eni mune nyi na mi ningani magana nya guti , ayo valala va na gumba dzi kodza gu ma kona .
42021016	Gu na dzega ni vababe vanu , vandriyanu , valongo ni dzipari va mi ningelani . Vambe va na khu gu songwa .
42021017	Mu na nyenywa khu litigo latshavbo khu kotani nya lina langu .
42021018	Aholu kha gu na luzeka , ambari basi ndzudzu moyo wa hungoni gwanu .
42021019	Khu gu timisela gwanu , mu na vbanyisa mihefemulo yanu .
42021020	Aholu mwa gu wona Jerusalema na gu randredwe khu dzinyimbi , dzitini nya gukhenu gu vbohide gumbemba gwaye .
42021021	Gikhati gyogyo , avo va na gu bani varomo Judheya va na thavele sigomoni ; avo va na gu bani varomo dhoropani va na duge vbavbandze , navo va na gu bani varomo mahangeni va nga wuyi dhoropani ,
42021022	kholu matshigu yoyo khya tsayiso , gasi gu tadzisega satshavbo iso si nga lowago .
42021023	Libango li na bani liri ni va nya dzimimba navo va nya gu mamisa ga matshigu yoyo , kholu yi na bani yiromo tshanisa tigoni gwatshavbo , vathu vakone va na yi wona mihumbo .
42021024	Nya vangi va na songwa khu matshari , vambe va na vbagedwa va gu yiswa mayigoni kha nga dzikhumbi ; Jerusalema gu na gandredzedwa khu va nya mayigo kala va gira satshavbo va na sinago .
42021025	Gi na manega giwonegiso damboni , ngimani numo nya dzinyeledzi ; mafuni gu na manega tshanisa vbakari nya mayigo , ma na thedwago rerema khu gudzuma nya mavimbi ya linene ,
42021026	Va na dzima vathu khu hwanga nya iso si na gu dugelelago tigoni , kholu ndzadzi ni mafu si na dzudzwa .
42021027	Khavbo avbo , va na wona Mwamana wa Muthu na gu tshiga khu vbakari nya lipfhi , na tade khu tshivba nya yikhongolo ni gidhumo .
42021028	Gikhati si na gu phelago gu dugelela satshavbo sesi , tiyani longo mu khusedza dzithamo dzanu , kholu guvbanyiswa gwanu gu na bani gu vbohide .
42021029	A di va embela gipimaniso gegi khuye : Khedzani nguyu ni mimbe misimbo .
42021030	Ya gu phela gu thela nyenvu , mwa gu dzegela gu dziti khenu maronga ma vbohide .
42021031	Kharati nugo , mwa gu wonani satshavbo sesi , mu na dzitini nya gu khenu mufumu wa Nungungulu wu vbohide .
42021032	Khu lisine nyi ngu mi embelani : kha wu na vbindra melana yoyu na si si dugeleli satshavbo sesi .
42021033	Ndzadzi ni mafu si na hegisa , aholu magana yangu gima kha ma na vbindra .
42021034	Dzi woneleni , mu nga pfhali khu limidzo ni gu leva , gambe mu nga pfhadzwi khu sigaradzo nya guvbanye ! Mu ngata manwa khu litshigu lolo na mu pfhade ,
42021035	kholu ilo linata kha nga naphwi a riyidwego vbakari nya vathu vatshavbo , va mafuni .
42021036	Khu kharato , khalani na mu dongide , na mu gu lombelela gikhati gyatshavbo , gasi mu mane tshivba nya guvbuluge ga satshavbo si na gu dugelelago , mu kodza guta manwa khu Mwamana wa Muthu na mu nga tsaramide .
42021037	Matshigu yatshavbo Jesu a di gu hevbudza Nyumbani ga Nungungulu ; vbasilambotunu a di hongola Gigomoni nya Miolivha , aya lala iyo vbavbandze .
42021038	Vathu vatshavbo va di gu vindrugela gu hongola Nyumbani ga Nungungulu gasi guya pwa Jesu .
42022001	Wu di gu hidzimela buzo nya sibaba nyambana mela , wu ranwago buzo nya Phasika .
42022002	Vakhongolo nya vaphasi nya mhamba ni vahevbudzi nya Nayo va di vbweta lipindru nya gusonge Jesu , aholu va di gu thava gidzemo .
42022003	Sathane a di bela khu ga Judha , a ranwago Sikarioti , a nga bani ari moyo nya vale nya likhumi na vavili .
42022004	A diya ganela ni vaphasi , gumogo ni dzindruna va hevbula mano nya guningele khayo Jesu .
42022005	Avo va di nengela , va gu mu thembisa gu mu ninga dzitsapawu .
42022006	Judha a di bonga , a gu vbweta gikhati nya gyadi nya gu mu ningele khigyo , nyamba tidwa khu gidzemo .
42022007	Na li vbohide litshigu nya sibaba nyambana mela , a nga bani ari litshigu nya gusongwe ginvutana ,
42022008	Jesu a di ruma Pedro ni Johane khuye : Indrani muya hi dongisela iso si vbwetegago gasi hi hodze ginvutana nya Phasika .
42022009	Va di mu wudzisa , khavo : Wa gu vbweta khuwe hiya dongisela hayi ?
42022010	A di va hakha , khuye : Gikhati mu na belago dhoropani , mu na tshangana ni mwama nari ni kanvu nya mati . Mu landreni kala ndrangani a na belago ,
42022011	muya embela mu ne ndranga , khenu : Pfhumu a hi rumide guta gu wudzisa : khu yevbini nyumba nyi na hodzelago umo nvutana nya Phasika ni vapizane vangu ?
42022012	A na mi yeyedzani nyumba nya yikhongolo yi gomo gitezi , umo mu na guya manago meza na yi ladzidwe . Dongiselani umo .
42022013	Va di hongola , vaya mana satshavbo kha nga idzo a nga va embelago khidzo . Va diya dongisela umo Phasika .
42022014	Na gi vbohide gikhati , a diya khala vbamezatunu gumogo ni vapostoli ,
42022015	a gu va embela , khuye : Nyi dogorede ngudzu gu hodza nanu Phasika yeyi na nyi si gu saniseki ,
42022016	kholu nyi ngu mi embelani , kheni : kha nyi na yi hodza gambe , kala yi tadzisega mufumuni wa Nungungulu .
42022017	Na dzegide gikombe , a di bonga , khuye : Dzegani , mu tshiyelana mwatshavbonu .
42022018	Kholu nyi ngu mi embelani nya gukheni kha nyi na sela gambe wadwa nya dziuvha kala wu vboha mufumu wa Nungungulu .
42022019	Khavbo avbo , a di dzega gibaba , na gu bonga , a di gi kabanisa , a va ninga , khuye : Egi givili gyangu , [ gi na ningedwago khu kota yanu ; girani esi khu gialakanyo gyangu .
42022020	Hwane nya gilalelo , a di dzega gikombe , a gira idzo saye , khuye : Gikombe gegi khya gidzumeledzwano nya giphya gitiyiswago khu novba wangu , wu na vbaladzedwago enu . ]
42022021	Aholu , dzitini nya gukhenu uye a vbwetago gu nyi ningela nyi naye vbamezatunu vbavba !
42022022	A gu nari Mwamana wa Muthu , a na landrisa ugo gu lovidwego khu Nungungulu . Aholu libango li na ni wule a na mu ningelago !
42022023	Va di phela gu wudzisana khavo : Khu mani a vbwetago gu gira isoso ?
42022024	Vapizane va di phela gu ganedzisana , na va vbweta guti khu mani a gu khongolo vbakari gwawe .
42022025	Jesu a di va embela , khuye : Vafumeli nya mayigo va gu ma khozisa khu tshivba gambe avo va fumago khu gu khozisa va gu ranwa vafumeli nya wuhindzi .
42022026	Gasi vbakari gwanu gu nga giregi kharato ; uye agu khongolo a na khale kha nga mahegisela ; ni uye a rumago kha nga uye a thumelago vakwawe .
42022027	Gasi khu mani a gu khongolo : uye a khalago vbamezatunu mwendro uye a emedzelago ? Khu lisine khongolo khu wule a khalago vbamezatumu ! Gani olu eni nyi womo vbakari gwanu kha nga wule a mi thumelago .
42022028	Enu khenu mu nga nyi bangaladzani gikhati gyatshavbo gulingwani gwangu .
42022029	Khu kharato , nyi na mi ningani mufumu kha nga Babe a nga nyi ningago neni ,
42022030	gasi mu hodze ni gu sela vbamezatunu nya buzo wangu . Mu na khalani vbasikhalotunu nya wufumu , mu lamula mahundzo yatshavbo ya Israeli , nya likhumi na mavili .
42022031	Simoni , Simoni , dziti nya gukhuwe Sathane a mi lombideni gasi gu mi vbevbera kha nga mavbila .
42022032	Aholu eni nyi di gu lombelela ga Nungungulu gasi gukhodwa gwago gusi rereki . Gani olu , gikhati u na vbindrugedzago uwe , u na tiyisa vandriyago .
42022033	Uye Simoni a di khuye : Pfhumu , avba nyi guromo nyi sambanyide guya nago pasoni , ni gufani .
42022034	Jesu a di mu hakha , khuye : Nyi ngu gu embela , Pedro : kha na emba khonge muhuno nusi gu nyi dangi nyondro tharu .
42022035	Jesu a di engedza gambe , khuye : Gikhati nyi nga mi rumelani nyambana gipatsi , nyambana rava , nya mbana silato , gyomo gi nga mi kenelelago , gani ? Vapostoli va di hakha khavo : Gi mwalo gi hi keneledego .
42022036	A di engedza gambe , khuye : Gasi olu , uye a gu ni gipatsi a na phare ; nuye a gu ni rava a na phare nuye . Uye a gu mwalo litshari , a na rengise libhadzi gasi gu renga litshari limwedo .
42022037	Kholu lisine nyi mi embelago kheli : gu vbwetega si girege gwangu iso si ganedwago khu milowo , nya gupwani : Sayedwe vbakari nya vawoni . Khu lisine , iso si nyi lindredego si ngu vbweta gu girega .
42022038	Va di khavo : Pfhumu , khu ma woni matshari mavili aya . Gasi uye a di va hakha khuye : Basi .
42022039	Kha nga giolovedzo gyaye , a di duga a gu hongola gigomoni nya Miolivha . Vapizane va di hongola naye .
42022040	Na va vbohide , a di va embela , khuye : Lombelelani , gasi mu si beli gusengwani .
42022041	Khavbo avbo , a di leya vbadugwana , aya lombelela , khuye :
42022042	Baba , wa gu dzina nyi leyisele gikombe gegi nya wuvi . Ambari ulo , gu nga giregi guhaladza gwangu ; aholu , ugo gwago . [
42022043	Khavbo avbo , gi dita girumwa gya Nungungulu khu ndzadzini , gasi guta mu tiyisa .
42022044	Na gutshaniseka ngudzu , a di simama gu lombelela , khu tshivba , na gu ruta lithonga nya gufanane ni madona nya makhongolo nya novba , ma guthegela mafuni . ]
42022045	Na vbedzide gu lombelela , a di yela vapizane , a va mana na va lade khu madidi khana ni gu garadzega .
42022046	A di va wudzisa , khuye : Khu ginani mu lalago ? Wugani , mu lombelela , gasi mu si beli gusengwani .
42022047	Jesu na nga gu ganela li di vboha lidhuma nya vathu , na li gu thangedwa khu moyo nya vale nya likhumi na vavili , nya gu pwani khu Judha , a nga hidzimelago ga Jesu gasi guya mu bejari .
42022048	Khavbo avbo , Jesu a di mu wudzisa , khuye : Judha , ina u ngu tiya gu ningela Mwamana wa Muthu khu gu mu bejari , uwe ?
42022049	Vapizane va nga bani va mu randrede , na va wone iso si nga bani si vbweta gu dugelela , va di mu wudzisa , khavo : Pfhumu , hi dwana navo khu matshari , gani ?
42022050	Moyo wawe a di bayisa githumi gya khongolo nya vaphasi nya mhamba a gu gi pila ndzeve ya nyamudye .
42022051	Aholu Jesu a di va kawuka , khuye : Basi ! Va digeni . A di phara ndzeve nya githumi a gi hawulugisa .
42022052	Khavbo avbo , Jesu a di embela lidhuma latshavbo li nga yago gasi guya mu mola : vakhongolo nya vaphasi , vathangeli nya Nyumba ya Nungungulu ni madhota , khuye : Mu di donga matshari ni sighomba khwatshi mwa guta mola gighevenga !
42022053	Matshigu yatshavbo nyi diri nanu Nyumbani ga Nungungulu , kha mwa nyi mola ! Gasi egi khigyo gikhati gyanu , a gu mufumu nya gidema .
42022054	Khu vbale , va di dzega Jesu va gu hongola naye ndrangani ga khongolo nya muphasi nya mhamba . Pedro a di gu landra khu hwindzo .
42022055	Kha nga ulo va nga bani va khondriside nilo vbakari nya ndranga , va wora , Pedro a diya khala nuye vbakari gwawe .
42022056	Githumi gimwegyo nya nyamayi , na gi mu wone na khade na gu wora nilo , gi di mu khedza gwadi , khigyo : Oyu nuye adiri naye .
42022057	Aholu Pedro a di danga , khuye : Nyamayi , eni kha nyi mu ti .
42022058	Khadukhadu , mumbe gambe a di khuye : Uwe nuwe u moyo wawe . Gasi Pedro a di khuye : Amasawu , kha nyi mu ti .
42022059	Na gu vbindride gipimo nya wora , mumbe gambe a dita temarisa , a ganela , khuye : Khu lisine , oyu nuye adiri naye , gambe Mugalilewu nuye .
42022060	Pedro a di khuye : Amasawu , kha nyi siti niso u ganelago . Gikhati gyogyo , na ngu gu ganela , wu di emba khonge .
42022061	Pfhumu , na yi thendregedzide yi mu khedza mahoni , Pedro a di dundruga magana ya Pfhumu , gikhati yi nga mu embelago , khiyo : Na si gu embi khonge , u na nyi danga guraru .
42022062	A di duga vbavbandze aya lila khu wuvi waye watshavbo .
42022063	Gasi vale va nga bani va gu mu ghadha , va di mu vala ni gu mu sanisa .
42022064	Va di gu mu tshika maho na va mu wudzisa , khavo : Nga tumba ! Khu mani a nga gu veta ?
42022065	Va di mu vala khu simbe nya gutale .
42022066	Na gugide , wu di girwa tshangano nya madhota , vakhongolo nya vaphasi nya mhamba , ni vahevbudzi nya Nayo . Va di dzega Jesu vaya naye phathani gwawe .
42022067	Va di mu embela , khavo : Hi embele lisine . Ina kamwe uwe khuwe Kristo ? Uye a di va hakha , khuye : Nya mi gu embelani , kha mu na khodwa ;
42022068	nya gu mi gira giwudziso , kha mu na nyi phindrula .
42022069	Aholu Mwamana wa Muthu , gukhugela olu , a na khala nyamudye ga Nungungulu .
42022070	Vatshavbo va di mu wudzisa , khavo : Sa gu yeyedza gu pwani uwe u Mwamana wa Nungungulu ? A di va hakha , khuye : Mu ngu ganela , khenu kheni .
42022071	Khavbo avbo , va di khavo : Hi na dzi garadzela gambe ginani khu gu vbweta dzifakazi ? Hi mu pwide hatshavbo na gu ganela abune .
42023001	Vatshavbo va di khuga , va mu yisa ga Pilato .
42023002	Va di phela gu mu ketsari , khavo : Hi mane oyu mwama na gu kutsedzela vathu gu wugela mufumu , khuye : mu nga livbini khupho ga Sezari , ni gu khuye uye khuye mufumeli Kristo .
42023003	Pilato a di mu wudzisa , khuye : Ina kamwe uwe khuwe Mufumeli wa Vajudha ? Jesu a di mu hakha , khuye : Khidzo uwe u ganelago .
42023004	Khavbo avbo , Pilato a di embela vakhongolo nya vaphasi ni mwandra watshavbo , khuye : Gimwalo gihoso nyi gi manago ga muthu yoyu .
42023005	Aholu avo va di simamisa , khavo : Uye a ngu kutsedzela vathu Judheya gwatshavbo khiso a hevbudzago gukhugela Galileya kala omu .
42023006	Na pwide esi , Pilato a di va wudzisa , khuye : Khandri Mugalilewu muthu yoyu gani ?
42023007	Na dzitide nya gukhuye a gu dugela tigoni ga Herodhi , a di mu rumela ga Herodhi , a nga bani aromo nuye Jerusalema matshigu yale .
42023008	Herodhi , na wonide Jesu , a di tala khu gutsaka , kholu matshigu nya gulaphe na gu vbweta gu mu wona , khu kota nya ndruma a nga yipwago . A di khuye mwendro a na gira giliwugiso nya gukari mahoni gwaye .
42023009	A di mu wudzisela silo nya singi , aholu Jesu kha nga mu phindrula gilo .
42023010	Vakhongolo nya vaphasi nya mhamba ni vahevbudzi nya Nayo va nga bani varomo avbovbo , va di simamisa gu mu ketsari .
42023011	Herodhi ni masotshwa yaye , na mu kasuwaride ni gu mu hembulula , a di ruma gu mu bweledza ga Pilato na ambagisidwe libhadzi nya gumbure ngudzu .
42023012	Litshigu lolo , Herodhi ni Pilato va di khala va na pari ni pari , kholu va disi pwanani .
42023013	Pilato a di tshanganisa vakhongolo nya vaphasi nya mhamba , vafumeli ni vathu vatshavbo , a va embela , khuye :
42023014	Mu nyi resede muthu yoyu kha nga moyo a gimbilago a kutsedzela vathu . Nyi mu wudziside mbeli gwanu , kha nya mana gwaye ni gihoso gimwegyo mugu khenu giride .
42023015	Herodhi nuye , kha mu mana ni gihoso , kha nga olu a mu bweledzidego avba . Kha nga mu wonago , uye mwalo nandru nya gu yele gu songwa .
42023016	Khu kharato , nyi na mu tsayisa , nyi mu diga a hongola . [
42023017	Myaga yatshavbo khu gikhati nya Phasika , Pilato adiri ni giolovedzo nya gu va tshulele gibotshwa gimwegyo . ]
42023018	Vatshavbo va di gulumela , khavo : Songa mwama yoyo , u hi tshulele Bharabhasi !
42023019	Bharabhasi yoyu , a di khothedwe khu litunga a nga wusago dhoropani , ni kota a nga songa muthu .
42023020	Pilato a di ganela navo nya luphye , na gu zama gu vbanyisa Jesu .
42023021	Aholu avo va di gulumela , khavo : Mu khokhothele ! Mu khokhothele !
42023022	Pilato a di va wudzisa nya wuraru , khuye : Gighoho muni a gu nagyo ? Gi mwalo nyi gi manidego gwaye gi lombago gu a songwe . Khu kharato , nyi na mu tsayisa , nyi mu diga a hongola .
42023023	Aholu avo va di simamisa gu lomba , na va gulumela , khavo : A na khokhothedwe ! Ligwaha lawe li diya na li gu engedzelana khu tshivba ni tshivba .
42023024	Khavbo avbo , Pilato a di ruma khuye gu girege gugola gwawe .
42023025	Kha nga gulomba gwawe , a di tshula wule a nga bani a khothedwe khu mayunga ni wughevenga , a va ningedza Jesu va gira gugola gwawe khu uye .
42023026	Na va gu hongola naye , va di gurumedza mwama moyo nya gupwani khu Simoni wa Sirene , a nga bani a gu wuya khu gundze , va mu rwega gihambano , a gu landra khu hwane ga Jesu .
42023027	A di landrwa khu mwandra nya vathu ni vanyamayi nya gukari va nga bani va gu lila khu gu mu pwela wusiwana .
42023028	Jesu a di thendregedza , a va embela , khuye : Sagadzyana sa Jerusalema , mu nga lilini khu kota yangu ; dzi lileleni wutumbu wanu ni gu lilela sanana sanu ;
42023029	kholu manguta matshigu va na gu ganelago , khavo : Va kategide vanyamayi va nga mba velega sanana , ni vale va nga mba mamisa .
42023030	Gikhati gyogyo va na embela sigomo , khavo : Hi thegeleni . Va na embela sigomwana khavo : Hi sihaledzeni !
42023031	Kholu , ambari nya gukhuwe simbo nya gunagane va wu girago kharati , a hati uwo nya gubange wu na girwa kharini ?
42023032	Va di gu yisa niso sighevenga sivili , gasi guya songwa naye .
42023033	Na va vbohide wulanga wu ranwago wulanga nya girwarwa , va di mu khokhothela vbagihambanotunu uye ni sighevenga sile sa sivili , gimwegyo khu nyamudye , gimbe khu nyambade .
42023034	Jesu a di khuye : Baba , va tsetselele , kholu kha va giti igyo va girago . Khavbo avbo , va di kabana dzingadzu dzaye , khu gu gira nyatumbatumbane .
42023035	Vathu va di khala vbale va wona ; gasi vakhongolo vakone va di mu vala , khavo : Vbanyiside vakwawe ; a na dzi vbanyise abune , a gu bani ari uye Kristo , Gihathwa gya Nungungulu !
42023036	Masotshwa nayo ma di mu kasuwari , magu mu yela , gasi guya mu ninga ginageri .
42023037	Ma di khayo : Wa gu bani uri uwe Mufumeli wa Vajudha , nga dzi vbanyisa wabune !
42023038	Khu vbatshani gwaye gu di lovidwe , pwani : Oyu khu Mufumeli wa Vajudha .
42023039	Gimwegyo nya sighevenga sile si nga bani si khokhothedwe naye gi di mu vala , khigyo : Gasi khandruwe Kristo , uwe gani ? Ina ka , dzi vbanyise wabune , gumogo ni gu hi vbanyisa nethu .
42023040	Aholu gimbe , na gi khuside lito , gi di mu kawuka khigyo : Ina uwe khu thavi Nungungulu . Olu u nga lamuledwa gusongwa naye gani ?
42023041	Nari nya nga ethu , ha gu tshanisekela gilo nya gugiti kholu ha gu hakha tsayiso nya mithumo yathu . Gasi uye gi mwalo gighoho a giridego .
42023042	A di engedza , khuye : Jesu , nyi dundruge gikhati u na gu belago mufumuni wago .
42023043	Uye a di mu hakha , khuye : Muhuno olu u na bani uri ni eni ndzadzini .
42023044	Khumo nya midiya , gi di manega gidema tigoni gwatshavbo , kala ni silambo khu 15 wora kholu lidambo li di tshiredzidwe .
42023045	Mwendra nya makhuvi nya Nyumba ya Nungungulu wu di pferuga khu vbakari .
42023046	Jesu a di khusedza lito khu tshivba ni tshivba , khuye : Baba , mandzani gwago nyi ngu ningela hefemulo wangu . Na ganede esi , a di fa .
42023047	Muthangeli nya lizana masotshwa a nga bani aromo vbale , na wonide iso si nga bani si dugelela , a di dhumisa Nungungulu , khuye : Khu lisine oyu adiri muthu nya gululame !
42023048	Vathu vatshavbo va nga wonago gusaniseka gwatshavbo ga Jesu , na va wona iso si nga bani si dugelela , va di hongola gaya na va gu dzi laya .
42023049	Vatshavbo vale va nga bani va tivana naye , gumogo ni vanyamayi vale va nga mu landrelago gukhugela Galileya , va di khala khu hwindzo , va khedzisela satshavbo .
42023050	A di romo mwama moyo nya gupwani khu Josefe , a nga bani ari moyo nya madhota , a nga bani ari muthu nya ndruda ni gululama .
42023051	Kha nga nengela khiso si nga hungwago ni gu girwa khu vakwawe . Adiri givelegwa gya Arimateya , lidhoropa nya Vajudha , a di gu lindrela mufumu wa Nungungulu .
42023052	A di hongola ga Pilato a ya lomba girumbi gya Jesu ;
42023053	na gi tshiside khu vbagihambanotunu , a di gi fumbela khu mwendra , a gi dzinga thowoni li nga bani li kedwe giwindrini , umo gu nga bani gu si gu dzingwi muthu .
42023054	Gu diri litshigu nya gudongisele , ni wutshigu wakoni nya gupile Sabhado .
42023055	Vanyamayi va nga bani va dzude ni Jesu khu Galileya va di landrisela Josefe , va guti lithowo ni gu wona idzo gi nga bani gi ladzisidwe khidzo girumbi gya Jesu .
42023056	Na va wide gaya , va dita dongisela mafura . Khu Sabhado va di hefemula , kha nga guruma nya Nayo .
42024001	Litshigu nya guhegule nya semana , ni mambagugya , vanyamayi vale va di hongola thowotunu ni mafura va nga bani va dongisede .
42024002	Va diya mana giwindri gi nga bani gi segide mwanya nya lithowo na gi rindrividzidwe
42024003	va di bela , aholu kha va mana girumbi gya Jesu .
42024004	Na va nga gu liwuga esi , va di tumbulugedwa khu vama vavili na va ambade dzingadzu nya gungangamele .
42024005	Kha nga ulo va nga bani va tsitside dzithamo khu hwanga , vama vale va di va embela , khavo : Khu ginani mu vbwetago vbakari nya va nya gufa uye a vbanyago ?
42024006	Mwalo avba , wugide ! Dundrugani iso a nga mi embela na nga romo Galileya , khuye :
42024007	Mwamana wa Muthu emede gu ningedwa mandzani nya vawoni va mu khokhothela , aholu khu litshigu nya wuraru a na wuga .
42024008	Khavbo avbo , vanyamayi va di dundruga magana yaye .
42024009	Na va wide khu thowotunu , va diya tivisa satshavbo sesi ga vapostoli vatshavbo vale nya likhumi na moyo ni ga vatshavbo vambe va nga bani vari navo .
42024010	Vanyamayi vava adiri Mariya wa Madalene , Jowana ni Mariya , mayi wa Jakobe . Vambe vanyamayi va nga bani vari navo , va di fakaza navo silo sesi ga vapostoli ,
42024011	aholu vapostoli kha va nga khodwa khu magana yawe , va di ma wona kha nga milotelote .
42024012	Ambari ulo , Pedro a di hongola thowotunu khu mazambo . Na nogide a holela , a di wona basi sidzingelo . A di wuya gaya , na gu liwuga iso si nga dugelelago .
42024013	Litshigu lolo la limwedo , vavili vawe va di phara ndzila nya guhongole talalani nya gupwani Emawusi , gu nga bani gu khalela gipimo nya likhumi dzikolometru vbavbandze ga Jerusalema .
42024014	Va di gu bhula khu esi satshavbo si nga dugelelago .
42024015	Na varomo vbakari nya libhulo ni gu ganedzisana , Jesu a di gimbidzisa aya va manela , a gu longoloka navo .
42024016	Va mu wone , aholu kha va nga mu tugula .
42024017	A di va wudzisa , khuye : Libhulo muni ilolo mu gu nalo vbakari nya ndzila ? Va di ema , na va tade khu wusiwana .
42024018	Khavbo avbo , moyo wawe , nya gupwani khu Kleofasi , a di hakha , khuye : Ina khuwe basi u gu pfhumba , u hangwago khiso si nga dugelela tigoni momu ga Jerusalema matshigu yaya , gani ?
42024019	Jesu a di va wudzisa , khuye : Gasi ginani gi nga giregago ? Va di mu embela , khavo : Iso si nga dugelelago Jesu wa Nazareta , muprofeti nya sigiro ni magana nya tshivba mahoni ga Nungungulu ni mahoni nya vathu vatshavbo .
42024020	Idzo a nga ningedwago khidzo khu vakhongolo nya vaphasi nya mhamba ni vathangeli vathu a songwa , vaya khu gu mu khokhothela vbagihambanotunu .
42024021	Hi di khethu mwendro khuye anotago ata vbanyisa Israeli , aholu eli khu litshigu nya wuraru hwane nya gu bani si dugelede satshavbo sesi .
42024022	Vomo vanyamayi nya gikwata gyathu va ngata hi thusa , kholu va diya thowotunu , ni mambagugya ;
42024023	na va yide vaya hamuga girumbi gyaye , va di wuya vata khavo va di tumbulugedwa khu sirumwa sa Nungungulu si nga va embelago khiso a ngu vbanya .
42024024	Khavbo avbo , vambe va na gyathu va di hongola thowotunu vaya mana satshavbo kha nga idzo vanyamayi vale va nga bani va ganede khidzo . Aholu , uye wutumbu , kha va mu wona .
42024025	Khavbo avbo , Jesu a di va embela , khuye : Mapeminu , nya mihungo nya gulemele , mu si vbiredzeligo gu khodwa khu satshavbo si nga ganedwago khu vaprofeti !
42024026	Gasi Kristo a di si emeli gu saniseka , afela gu bela wudhumoni gwaye , gani ?
42024027	Khavbo avbo , a di va tshamusela milowo yatshavbo yi nga bani yi ganela khu uye , guphela khu Mosi kala gu vbedza vaprofeti vatshavbo .
42024028	Na va gu vboha talalani va nga bani va gu hongola umo , a di gira gu khwatshi a gu vbweta gu vbindra .
42024029	Gasi avo va di mu khadzisa , khavo : Khala ni ethu , kholu lidambo li hwidwe , wutshigu wu nguya na wu hidzimela . A di bela , gasi guya khala navo .
42024030	Na khade vbamezatunu , a di dzega gibaba , a gi kategisa , a gi kabanisa , a va ninga .
42024031	Khavbo avbo , maho yawe ma di tulega , va mu tugula ; aholu uye a di mwalalega mahoni gwawe .
42024032	Va di phela gu embedzelana , khavo : Ina kha ha nga bani hi pwa myonyo yathu na yi dzura gikhati a nga bani a gu ganela ni ethu ndzilani , a hi tshamusela Milowo gani ?
42024033	Va di bwelela khu guvbiredza va hongola Jerusalema , iyo vangaya manago vale nya likhumi na moyo vapostoli ni vangana vawe na vari danga mwedo ,
42024034	avo va di va embela , khavo : Khu lisine Pfhumu wugide ! A dzi wonegiside ga Simoni !
42024035	Avo navo va di ya va tivisa , iso si nga va dugelelago ndzilani , ni idzo Jesu a nga dzi wonegisago khidzo vbagupilatunu nya gibaba .
42024036	Na va nga gu ganela esi , Jesu a di dzi wonegisa vbakari gwawe , a gu va embela , khuye : Gurula gu na khale ni enu !
42024037	Na va tade khu guthuruga ni hwanga , va di pimisa nya gukhavo githusa va gi wonago .
42024038	Aholu a di va embela , khuye : Mwa gu thavela ginani ? Khu ginani mu gu ni gukanakana gogo myonyoni gwanu ?
42024039	Khedzani mandza yangu ni migondro yangu . Kheni kamwe . Nyi phareni ; dzitini nya gukhenu githusa gi mwalo nyama ni marambo kha nga esi mu si wonago khenu nyi naso .
42024040	Na gu ganela esi , a di va yeyedza mandza ni migondro .
42024041	Kha nga ulo va nga bani vari vbakari nya guliwuge ni gukanakana , khu kota nya gunengele , Jesu a di va wudzise , khuye : Mu na ni gilo nya guhodze avbovbo , gani ?
42024042	Va di mu ninga gipandre nya ndzandzi nya guvawudwe .
42024043	A di dzega a gu hodza mahoni gwawe .
42024044	Khavbo avbo , a di va embela , khuye : Khayo aya magana nyi nga mi embelani na nyi ngari nanu , gikhati nyi nga kheni : Womo fanelo nya gutadzisege satshavbo si nga lowago khu Mosi , khu Vaprofeti ni Dzindzimo , na si gu ganela khu eni .
42024045	Khu vbale , a di va tula mapimo , gasi va pime Milowo ,
42024046	a gu va embela , khuye : Gu lovidwe pwani Kristo emedwe khu gusaniseka , aholu khu litshigu nya wuraru a na wuga khu ga vafudego ;
42024047	ni gu pwani , khu lina laye , gu na hevbudzwa mayigoni gwatshavbo guvbindrugedza mavbanyelo ni tsetselelo nya siwono , gukhugela Jerusalema .
42024048	Enu mu dzifakazi nya silo sesi .
42024049	Eni nyi na mi rumelani igyo nyi nga thembiswa khu Babe wangu . Aholu indra bani mu khala dhoropani kala mu gu hakha tshivba ya vbatshani .
42024050	Hwane nya matshigu , a di hongola navo Bhetaniya , na va vbohide , a di khusedza mandza a va kategisa .
42024051	Na gu va kategisa , a di hambana navo , a gu khusega aya ndzadzini .
42024052	Gasi avo , na va mu khozede , va di bwelela Jerusalema na va tade khu gunengela .
42024053	Va di khala gikhati gyatshavbo Nyumbani ga Nungungulu va gu rungudza Nungungulu .
43001001	Guhegulani li di romo Lito . Lito lidiri ni Nungungulu ; gambe Lito lidiri Nungungulu .
43001002	Ilo li di romo , guhegulani , ni Nungungulu .
43001003	Satshavbo silo si vangidwe khu tshivba yaye , gimwalo gi nga vangwa nyambana ilo .
43001004	Ilo lidiri ni guvbanya ; gambe guvbanya gudiri wenengedzo nya vathu .
43001005	Wenengedzo wu ngu wenengedza gidemani , aholu , gidema kha gya wu kodza gu wu tshima .
43001006	A di dugelela muthu nya gukari a nga rumedwago khu Nungungulu , lina laye khu Johane .
43001007	Adita kha nga fakazi , gasi gufakazela Wenengedzo , gufela gu vatshavbo vakhodwe khu kotani yaye .
43001008	Uye a di siri wenengedzo , aholu , dzude gasi guta fakazela wenengedzo .
43001009	Lito lidiri wenengedzo nya lisine , wu ngatago mafuni gasi guta wenengedza muthu watshavbo .
43001010	Li di romo tigoni , Nungungulu vangide litigo khu tshivba yaye aholu litigo kha la li pima .
43001011	Li dita ga sivangwa saye , aholu , iso kha sa li hakha .
43001012	Gasi vale vatshavbo va nga li hakhago , va khodwago , ga ilo , li di va ninga fanelo nya gukhale sanana sa Nungungulu ;
43001013	sivangwa sesi kha sa velegwa khu tshivba nya novba mwendro , khu tumbunuko nya muthu , mwendro khu gu haladza nya muthu , aholu si velegidwe khu gugola ga Nungungulu .
43001014	Lito li di dzi gira muthu , li gu vbanya vbakari gwathu . Ethu hi wonide gidhumo gyaye , gidhumo li nga ningwago khu Babe waye , kha nga Mwamana wa moyo nya gutale khu wuhigo ni lisine .
43001015	Johane a ngu fakaza , a gu ganela , khuye : Khuye oyu nyi nga mu thula , kheni : Uye atago hwane gwangu a nyi thangede , kholu a di romo na nyi si velegwi .
43001016	Khu gutadzisega gwaye khu wuhigo khavbo hi kodzago , ethu hatshavbo , guhakha nethu wuhigo watshavbo .
43001017	Kholu , Nayo wu vegidwe khu Mosi , gasi wuhigo ni lisine , hi si hakhide khu tshivba ya Jesu Kristo .
43001018	Mwalo muthu a wonidego Nungungulu . Mwanaye wa moyo a gu Nungungulu , a guromo monyoni ga Babe , khuye a nga hi tulela gu muti .
43001019	Khuwo owu wufakazi wu nga girwago khu Johane , gikhati Vajudha va nga rumelago khu Jerusalema vaphasi nya mhamba , gasi guya mu wudzisa , khavo : Khuwe mani , uwe ?
43001020	Uye , a di va hakha nyamba kanakana , khuye : Eni khandreni Kristo .
43001021	Va di mu wudzisa nya luphye khavo : Gasi khuwe mani ? Khuwe Eliya ? A di va hakha , khuye : Khandreni . Va di mu wudzisa gambe khavo : Khuwe muprofeti ? A di va hakha , khuye : Ahihi .
43001022	Khavbo avbo , va di khavo : Gasi khuwe mani , na ? Hi kodze guya ninga phindrulo ga avo va nga hi rumelago . Uwe wabune wari khuwe mani ?
43001023	A di hakha , khuye : Eni nyi lito li huwelelago giwulani , khilo : Lulamisani dzindzila dza Pfhumu , kha nga guganela ga muprofeti Isaya .
43001024	Vambe va diri Vafarisi ,
43001025	va di mu wudzisa , khavo : Khu ginani u bhapatisago , gasi khandruwe Kristo , ne Eliya ne muprofeti ?
43001026	Johane a di hakha , khuye : Eni nya gu bhapatisa khu mati , gasi vbakari gwanu womo oyu mu si mu tigo ,
43001027	a gu uye atago khu hwane gwangu ; eni nyi mwalo fanelo nya gutshule silato saye .
43001028	Silo sesi si giregide , Bhetaniya , khisi kheyi nya tsongo wa Jordhani , avbo Johane a nga bani a gu bhapatisa avbo .
43001029	Gandra ni dzimindru , Johane a di wona Jesu , a nga bani a gu mu tela a ganela khuye : Kha mu yi woni yile Nvutana ya Nungungulu yi dusago gighoho nya litigo .
43001030	Khuye nyi nga mu thula , kheni : Hwane gwangu anata uye a nyi thangedego , kholu a di romo eni na nyi si gu velegwi .
43001031	Nyi di si mu ti ; eni nyi dzude nyita bhapatisa khu mati gasi uye a tidwe khu va na Israeli .
43001032	Johane a di fakaza , khuye : Nyi wonide Liphuvbo nya gu Age na li gu tshiga khu ndzadzini lita mbaka vbatshani gwaye kha nga lituva .
43001033	Nyi di si mu ti , aholu , uye a nga nyi ruma gu bhapatisa khu mati khuye a nga nyi embela , khuye : Uye uno mu wonago na gu tshigedwa khu Liphuvbo , lita khala gwaye , khuye a bhapatisago khu Liphuvbo nya gu Age .
43001034	Nyi si wone khu maho yangu ; nyi ngu fakaza nya gukheni uye Mwamana wa Nungungulu .
43001035	Gandra ni dzimindru , Johane a di romo nya luphye vbale ni vavili nya vapizane vaye .
43001036	Na khuside maho a khedza Jesu a nga bani a gu vbindra , a di khuye : Kha mu yi woni yile Nvutana ya Nungungulu .
43001037	Na va pwide magana yaya , vapizane va vavili va di landra Jesu .
43001038	Jesu , a di thendregedza a wona nya gukhuye va gu mu landra , a di khuye : Mwa gu vbweta ginani ? Va di hakha , khavo : Rabi , ( gutshamusago gupwani : Muhevbudzi ) wa gu khala hayi ?
43001039	A di va hakha , khuye : Deluni muta gu wona . Va di hongola vaya wona avba a nga bani a gu vbanyela avbo , va gu khala naye litshigu lolo . Adiri silambo gikhati nya wuna .
43001040	Andreya ndruye wa Simoni Pedro , adiri moyo nya vapizane vale va vavili va nga pwago magana ya Johane va gu landra Jesu .
43001041	Uye , guphela , a di mana ndriyaye Simoni , a gu mu embela , khuye : Hi manide Mesiya , gutshamusago pwani Kristo .
43001042	A di mu dzega aya naye ga Jesu . Jesu , na khuside maho a mu khedza , a di mu embela , khuye : Uwe khuwe Simoni , mwamana wa Johane , u na ranwa pwani khuwe Khefasi gutshamusago pwani : Giwindri .
43001043	Khu limbe litshigu , Jesu a di dundruga guhongola Galileya . Na mane Filipi , a di mu embela , khuye : Nyi landre !
43001044	Filipi adiri wa Bhetisayida , tigoni ga Andreya ni Pedro .
43001045	Filipi a di mana Natanaeli a mu embela , khuye : Hi ngari gu mu mana wule a nga thudwago khu Mosi nayoni waye , a nga ganedwa khu vaprofeti ; khu Jesu wa Nazareta , mwamana wa Josefe .
43001046	Natanaeli a di khuye : Ina gu ngu dzi kodza gu duga gilo nya gyadi khu Nazareta ? Filipi a di khuye : Delu uta wona .
43001047	Jesu , na wonide Natanaeli na gu hidzimela a di khuye : Oyu khuye a gu wana Israeli nya guvbelele , gwaye wu mwalo wukanganyisi .
43001048	Natanaeli a di wudzisa khuye : Wa gu nyi tela hayi ? Jesu a di hakha , khuye : Na wu si gu ranwi khu Filipi , eni nyi gu wone nuri mutsani nya nguyu .
43001049	Natanaeli a di mu hakha , khuye : Rabi ! Uwe u Mwamana wa Nungungulu ; u Pfhumu yana Israeli .
43001050	Jesu a di khuye : Kha nga u khodwego khu magana nyi gu embedego nya gukheni : nyi gu wone mutsani nya nguyu , u na wona silo nya sikhongolo nya guvbindre esi .
43001051	A di tadzisa , khuye : Khu lisine , nyi ngu mi embelani , kheni : mu na wona ndzadzini na gu tudwe ; sirumwa sa Nungungulu na si gu lita ni gutshiga ga Mwamana wa Muthu .
43002001	Whane nya matshigu mararu , wu di manega mutshadho tigoni ga Khanani ga Galileya . Mayi wa Jesu a di romo nuye avbo .
43002002	Jesu a di ranidwe nuye ni vapizane vaye mutshadhotunu .
43002003	Gu di kenelela wadwa . Mayi wa Jesu a di embela mwanaye , khuye : Va mwalo wadwa .
43002004	Jesu a di hakha , khuye : Nyamayi ! Khu ginani u nyi angulago ? Gikhati Gyangu gi si gu vbohi .
43002005	Mayi waye a di embela sithumi , khuye : Girani satshavbo iso a na gu mi rumago .
43002006	Gu di romo avbo livbandre na moyo misungwa nya siwindri , va nga bani va gu hamba umo mandza Vajudha ; moyo ni moyo adiri ni gipandre nya mipimo mivili mwendro miraru .
43002007	Jesu a di va embela , khuye : Tadzani misungwa yoyo khu mati . Va di dzegela gu mi tadza khu lihofu .
43002008	Khavbo avbo , a di khuye : Regani muya ninga muthangeli nya buzo . Va di gira kharato .
43002009	Muthangeli nya buzo , na lingide mati ma nga vbindrugedzwa ma khala wadwa , kha nga olu a nga bani a si guti umo wu nga ta khumo , vbavbandze nya sithumi si nga regago mati , a di rana mwane ,
43002010	khuye : Vathu vatshavbo va gu phela khu gu dusa wadwa nya wadi , hwane nya gu vathu vatshavbo , na va sede gwadi , khavbo va ningago wadwa nya huto . Gasi uwe u di vega wadwa nya wadi kala olu !
43002011	Khigyo egi giliwugiso nya guphele gya Jesu a giredego tigoni ga Khanani ga Galileya a gu wonegisa kharati gidhumo gyaye ; vapizane va di khodwa gwaye .
43002012	Hwane nya esi , a di relela Khafarnawume ni mayi waye , ni vandriyaye , gumogo ni vapizane , iyo a ngaya khalago matshigwana .
43002013	Na yiri vbafuvbi Phasika nya Vajudha , Jesu a di gwela Jerusalema ,
43002014	Nyumbani ya Nungungulu a diya mana varengisi nya dzimombe , nya dzinvuta ni matuva , navo vanya gu turukari dzitsapawu .
43002015	A di dzega dzingodzi a luga gisephu , a gu va tutumisa khigyo vatshavbo Nyumbani ya Nungungulu , ni dzinvuta dzawe ni dzimombe . A di vbaladza dzitsapawu dza va nya wugwewo wawe , a gu thesela dzimeza dzakone .
43002016	A di embela varengisi nya matuva , khuye : Dusani satshavbo sesi avba . Mu nga dzegini nyumba ya Babe wangu mu yi gira nyumba nya wugwewo wanu .
43002017	Vapizane va di dundruga milowo yi gu khiyo : Gukhathala nyi gu nago khu nyumba yago gu ngu nyi pwisa wuvi .
43002018	Khavbo avbo , Vajudha va di mu wudzisa khayo : Giyeyedzo muni u hi ningago gasi hi khodwe nya gukhethu u na ni fanelo nya gugire esi ?
43002019	Jesu a di khuye : Pfhungumulani Nyumba yeyi eni nyi na yi vbahedza khu matshigu mararu .
43002020	Vajudha va di khavo : Nyumba yeyi yi dzegide magumi mana na livbandre na moyo myaga na yi gu vbahwa uwe u na yi vbahedza khu matshigu mararu basi ?
43002021	Aholu uye a di gu thula nyumba nya givili gyaye .
43002022	Khu kharato , gikhati a nga wugago khu ga vafudego , vapizane vaye va di dundruga iso a nga ganelago , va gu khodwa khu Milowo ni magana ya Jesu .
43002023	Gikhati gile nya Phasika a nga bani aromo Jerusalema , vathu nya vangi va di khodwa khu lina laye khu kota nya siliwugiso a nga bani a gu gira .
43002024	Aholu , Jesu kha nga va tumba , kholu a di gu va ti vatshavbo .
43002025	Kha nga vbweta guembedzedwa mavbanyelo ya moyo ni moyo , kholu uye mune a di gu yiti myonyo yawe .
43003001	A di romo moyo nya Mufarisi , nya gupwani khu Nikodemo , a nga bani ari linganagana nya Vajudha .
43003002	A di hongola ga Jesu ni vbakari nya wutshigu , aya khuye : Rabi , hi ngu dziti nya gukhethu u dzude khu ga Nungungulu kha nga Muhevbudzi , kholu mwalo a kodzago gu gira siliwugiso nya nga iso u girago , a gu bani ari mwalo tshivbani ya Nungungulu .
43003003	Jesu a di phindrula , khuye : Khu lisine , nyi ngu gu embela , kheni : oyu a na gu mba velegwa nya luphye , gima kha na wona mufumu wa Nungungulu .
43003004	Nikodemo a di mu wudzisa , khuye : Ina gu ngu kodzega kharini guvelegwa muthu a gumbidego ? Ina a na dzi kodza gubela nya luphye ndrani ga mayi waye , gasi guvelegwa nya luphye , gani ?
43003005	Jesu a di phindrula , khuye : Khu lisine , nyi ngu gu embela , kheni : oyu a na gu mba velegwa khu mati ni Liphuvbo , kha na dzi kodza gubela mufumuni wa Nungungulu .
43003006	Igyo gi velegidwego khu tshivba nya muthu , muthu kamwe , gasi igyo gi velegidwego khu Liphuvbo , Liphuvbo .
43003007	U nga liwugi kholu nyi nga kheni : guvbwetega mu velegwani nya luphye .
43003008	Phuvbo ya gu furugedza avbo yi gunago ; uwe u gupwa ligwaha laye , aholu , u si guti umo yitago khumo , numo yiyago . Khidzo kharato vatshavbo va velegidwego khu Liphuvbo .
43003009	Nikodemo a di wudzisa , khuye : Si na girega kharini kharati ?
43003010	Jesu a phindrula , khuye : Uwe u gu Muhevbudzi tigoni ga Israeli , khu mati mahungu yaya gani ?
43003011	Khu lisine , nyi ngu gu embela , kheni : ethu ha gu ganela esi hi si tigo , ni gufakaza esi hi si wonego , gasi enu mwa gu nyenya wufakazi wathu .
43003012	Olu mu si khodwigo nya gu ganela khu silo sa mafuni , mu na khodwa kharini nya gu ganela khu silo sa ndzadzini ?
43003013	Mwalo a litidego ndzadzini , vbavbandze ga ule a nga tshigago khu ndzadzini , a gu Mwamana wa Muthu .
43003014	Kha nga Mosi a nga khusedzago nyoga giwulani , Mwamana wa Muthu gu vbwetega a khusedzwa nuye ,
43003015	gasi muthu watshavbo a khodwago gwaye a mane guvbanya nya gupindruge .
43003016	Kholu Nungungulu haladzide ngudzu litigo gu kala a ningela Mwanaye wa moyo , gasi ni wevbi a khodwago gwaye a si mbembi , aholu a mane guvbanya nya gupindruge .
43003017	Kholu Nungungulu kha rumela Mwanaye mafuni gasi guta mbembisa litigo , aholu guta li vbanyisa .
43003018	Uye a khodwago gwaye kha mbembi ; aholu , uye a si khodwigo a na mbemba , kholu kha khodwa linani la Mwamana wa moyo wa Nungungulu .
43003019	Igyo gina va mbembisago khegi : guwonegela gu dzude mafuni , aholu vathu va di gola ngudzu gidema guvbindra guwonegela , kholu mithumo yawe yi vivbide .
43003020	Kholu muthu watshavbo a girago guvivba a ngu venga guwonegela , gambe kha hidzimeli vbafuvbi , gasi mithumo yaye yi si tugudwi .
43003021	Gasi ule a landrago ndruda , a gu hidzimela guwonegelani , gasi gu wenengedzwa mithumo a yi giredego tshivbani ga Nungungulu .
43003022	Hwane nya esi Jesu , gumogo ni vapizane , adiya tigoni ga Judheya , iyo a ngaya khala navo a gu bhapatisa .
43003023	Johane nuye a di gu bhapatisa tigoni ga Enoni , vbafuvbi ni Salime , kholu iyo ma di romo mati nya mangi ; va diya vathu nya vangi , gasi guya bhapatiswa .
43003024	Johane a di si gu khothedwi .
43003025	Gu di manega guganedzisana khu kota nya guagiswe vbakari nya vapizane va Johane ni Vajudha nya gukari .
43003026	Va diya ga Johane vaya khavo : Rabi , wule u nga bani uri naye tshatugo ga Jordhani , wule u nga mu fakazelago , womo a bhapatisa , vathu vatshavbo va guya gwaye .
43003027	Johane a di phindrula , khuye : Mwalo a dzi kodzago gu hakha gilo a gu bani a sa ningwa khu ndzadzini .
43003028	Enu kamwe mu dzifakazi nya iso nyi ganedego , kheni : khandreni Kristo ; nyi di rumedwa basi guthanga mbeli gwaye .
43003029	Buzoni nya mutshadho mudzegi khuye a gu ni mwangadzi gasi phelegedzi ya mudzegi , a gu iyo yi mu bangaladzago ni gu mu yingisa , ya gupwa lito la mudzegi ya gu tsaka ngudzu . Khilo eli litsako langu nya guvbelele .
43003030	Uye a ngu yela gudandra , gasi eni nyi vbunguga .
43003031	Uye atago khu vbatshani khusegide vbatshani guvbindra vatshavbo ; gasi uye a gu wa mafuni a gu lumba mafu , gambe a gu ganela khu silo sa mafuni . Oyu atago khu ndzadzini ,
43003032	a gu fakaza iso a nga si wonago ni gu si pwa , aholu , mwalo a hakhago wufakazi waye .
43003033	Uye a hakhago wufakazi waye a ngu tiyisa nya gukhuye Nungungulu kwa lisine .
43003034	Kholu wule a nga rumedwa khu Nungungulu a gu ganela mahungu ya Nungungulu , Nungungulu kha mu ningi Liphuvbo khu gu mu pimela .
43003035	Babe a ngu gola Mwanaye , gambe vegide silo satshavbo mandzani gwaye .
43003036	Uye a khodwago ga Mwanaye a na ni guvbanya nya gupindruge . Gasi uye a si mu yingisigo kha na mana guvbanya , gambe a na tsayiswa khu likhulo la Nungungulu .
43004001	Vafarisi va pwide mahungo nya gupwani Jesu a ngu mana vapizane nya vangi ni gu bhapatisa guvbindra Johane .
43004002	Ambari a nga bani a siri Jesu yabune a nga bani a gu bhapatisa , aholu vapizane vaye .
43004003	Na pwide mahungo yoyo a di khuga Judheya a guya nya luphye tigoni ga Galileya .
43004004	Gu di vbwetega gu vbindra khu Samariya .
43004005	A di vboha dhoropani nya gukari ga Samariya , gu ranwago Sikari , vbafuvbi ni gipeto gile Jakobe a nga ningago mwanaye Josefe .
43004006	Avbo wu nga bani wu romo nambo wa Jakobe . Na garade khu ndzila , Jesu a di khala bambe nya nambo . Gudiri mihani gikhati nya midiya .
43004007	A di vboha nyamayi moyo nya Musamariya , ata rega mati , Jesu a di mu lomba , khuye : Nga nyivba mati nyi sela .
43004008	Vapizane vaye , va di hongode dhoropani vaya renga guhodza .
43004009	Nyamayi a di mu phindrula , khuye : Khu ginani uwe nuri Mujudha u nyi lombago mati eni nyi gu Musamariya ? Kholu Vajudha va di si pwanani ni Vasamariya .
43004010	Jesu a di mu hakha , khuye : Nari pwani u ngu wuti wuhigo wa Nungungulu ni oyu a gu khuye : Nyivbe mati nyi sele , uwe khuwe u nga vbweta gu mu lomba , uye na gu ninga mati nya guvbanye .
43004011	Nyamayi a di khuye : Pfhumu , u mwalo purumwa , nari gu nambo khongolo ; ayo mati uma thulago nya guvbanye wa gu ma mana hayi ?
43004012	Ina kamwe uwe u khongolo guvbindra babe wathu Jakobe , a nga hi ningago nambo yoyu , a gu umo a nga bani a gu rega nuye mati , a sela gumogo ni sanana ni sifuyo saye gani ?
43004013	Jesu a di hakha , khuye : Oyu a selago mati yaya a napwa gambe lidora ;
43004014	gasi oyu a selago mati nyi na mu ningago gima kha napwa gambe lidora , ma na mu gira gifefe nya mati nya guvbanye nya gupindruge .
43004015	Nyamayi a di khuye : Pfhumu , nyivbe mati yoyo , gasi nyi sipwi gambe lidora , nyi si bweleleli gambe avba nyita rega .
43004016	Jesu a di mu embela , khuye : Indra rana mwama wago u wuya naye .
43004017	Nyamayi a di phindrula , khuye : Nyi mwalo mwama . Jesu a gu hakha , khuye : U ganede gwadi gu khuwe u mwalo mwama ,
43004018	kholu u gimbide ni livbandre vama ; ni oyu u gu naye olu khandri wago . Khu kharato u ganede lisine .
43004019	Nyamayi a di mu embela , khuye : Pfhumu , nyi ngu wona gu kheni u muprofeti .
43004020	Vababe vathu va khozede gigomoni momu . Aholu enu mwari khenu gu vbwetega guya khozela Jerusalema .
43004021	Jesu a di mu embela , khuye : Khodwa gwangu , nyamayi . Gi ngu vboha gikhati muno khozelago Babe wangu nasiri gigomoni momu , mwendro saye Jerusalema .
43004022	Enu mwa gu khozela igyo mu si gitigo , gasi ethu ha gu khozela igyo hi gitigo , kholu guvbanyiswa gwa guta khu ga Vajudha .
43004023	Aholu , gi na vboha gikhati , kha nga givbohidego , avbo vakhozeli nya lisine va na khozelago Babe khu Liphuvbo ni lisine , kholu khavo vakhozeli va vbwetwago khu Babe .
43004024	Nungungulu Liphuvbo , khu kharato , vakhozeli vaye guvbwetega va mu khozela khu Liphuvbo ni lisine .
43004025	Nyamayi a di hakha , khuye : Nyi ngu dziti nya gukheni Mesiya ( a ranwago Kristo ) , a ngu vbweta guvboha . Gikhati a na vbohago anata hi tivisa satshavbo .
43004026	Jesu a di mu embela , khuye : Kheni nyi ganelago nago .
43004027	Na varomo vbakari nya libhulo , va di vboha vapizane , va liwuga ngudzu khu gu mu mana na gu ganela ni nyamayi . Aholu , mwalo a nga tiya gu mu wudzisa , khuye : Ginani u gi vbwetago ? Mwendro saye , khuye : Khu ginani u ganelago naye ?
43004028	Nyamayi a di diga khali yaye , a gu hongola dhoropani a ya embela vathu , khuye :
43004029	Hongoleni muya wona mwama a nga nyi embela satshavbo nyi giridego . Ina khandri uye Kristo ?
43004030	Avo va di duga khu dhoropani gasi guya wona Jesu .
43004031	Gasi vapizane va di gu mu gurumedza , khavo : Hodza Rabi .
43004032	Aholu , uye a di va hakha , khuye : Nyi na ni guhodza mu si gutigo .
43004033	Vapizane va di wudzisana khu gyawe , khavo : Nari mani a nga mu reselago guhodza ?
43004034	Jesu a di va embela , khuye : Guhodza gwangu khu gugira guhaladza ga wule a nga nyi rumelago ni gugira mithumo yaye .
43004035	Ina kha mu tali guganela , khenu : ndrani nya migima mina yi na vboha nango nya guvbwere , gani ? Khu kharato , eni neni nyi ngu mi embelani nya gukheni : khusedzani maho mu wone : dzimbewu dzi vidzidwe , dza gu vbweta gu vbwerwa .
43004036	Muvbweri phede gu hakha , gambe a ngu havela mihandro nya guvbanye gu si vbeligo , gasi muyali a tsaka gumogo ni muvbweri .
43004037	Khidzo kharati ma tadzisegago magana yale nya gu khayo : muyali khu muyali ; muvbweri khu muvbweri .
43004038	Nyi mi rumedeni guya vbwera iso mu ngamba si thuma ; vomo va si thumidego , gasi enu mwa gu londrola tshivba yawe .
43004039	Vasamariya nya vangi va dhoropani mule va di khodwa gwaye khu kota nya lito lile nyamayi a nga li ganelago , khuye : A nyi embede satshavbo esi nyi giridego .
43004040	Khu kharato , gikhati va nga mu yela , va diya mu lomba gu a khale navo . A di khala navo matshigu mavili .
43004041	Va na mu pwide , nya vangi ngudzu va di khodwa gwaye ;
43004042	va di embela nyamayi , khavo : Olu kha hi khodwi khu kota nya magana yago ; hi diya khu gupwa habune ; hi ngu dziti nya gukhethu uye khu lisine Muvbanyisi nya litigo .
43004043	Na ma vbindride matshigu mavili , a di khuga khu vbale aya Galileya .
43004044	Uye mune Jesu a di ganede , khuye : Muprofeti kha thedwi kota tigoni gwawe .
43004045	Na vbohide Galileya , a di hakhwa khu Vagalileya va nga bani va wone satshavbo iso a nga girago Jerusalema tshigu nya buzo , kholu avo navo va di hongode buzotunu .
43004046	Khavbo avbo , a di vboha nya luphye tigoni ga Khanani gwa Galileya , iyo a nga vbindrugedza mati ma khala wadwa . Avbovbo , adiya mana mwama moyo a nga bani ari githumi nya mufumu , uye adiri ni gyanana gi nga bani gi dwala tigoni ga Khafarnawume .
43004047	Na pwide gu pwani Jesu vbohide Galileya , na guta khu Judheya , a di mu khinga aya mu lomba gu a hongole gaya gwaye aya hawulugisa mwanaye a nga bani a gu hadza gufa .
43004048	Jesu a di mu embela , khuye : Mwamba wonani siyeyedzo ni siliwugiso kha mu khodwi !
43004049	Mwama ule a di hakha , khuye : Pfhumu , relela , na si gufi mwamana wangu .
43004050	Jesu a di mu embela , khuye : Indra , mwanago a ngu vbanya . Mwama wule a di khodwa khu magana ya Jesu , a gu hongola .
43004051	Ndzilani a di manana ni sithumi saye si nga bani si gu mu landra , khiso : Mwanago vbanyide .
43004052	A di va wudzisa , khuye : Gikhati muni a nga girago tshukwana ? Va di mu hakha , khavo : Vbanova , ni mihani omu nya gikhati nya guhegule nya silambo , khavbo a nga khalago tshukwana .
43004053	Babe wule a di wona nya gukhuye khigyo kamwe gikhati gile Jesu a nga khuye : Mwanago a ngu vbanya . A di khodwa uye ni vatshavbo va ndrangani gwaye .
43004054	Khigyo egi giliwugiso nya wuvili a nga girago Jesu , gikhati a nga wuyago khu Judheya ata Galileya .
43005001	Khavbo avbo , khu gikhati nya buzo nya Vajudha , Jesu a di gwela nuye Jerusalema .
43005002	Jerusalema , vbafuvbi ni mwanya nya dzinvuta li di romo lidhamu , li nga bani li ranwa khu Gihebheru pwani Bhezatha ; lidiri ni livbandre myanya .
43005003	Myanyani momo va di khala vadwali nya vangi : sikhumu , silima , sikhurubwa . [ Va nga bani va gu virela gu wunvudzwa mati ,
43005004	kholu gikhati gyatshavbo girumwa gya Nungungulu gi nga bani gi gu tshiga gita wunvudza mati muthu nya guphele gu bela lidhamuni a di hawuluga ni mevbini madwali a nga bani ari nawo . ]
43005005	Vbakari gwawe a di romo mwama moyo a nga bani a gu dwala ndrani nya magumi mararu na livbandre na miraru myaga .
43005006	Jesu , a di mu wona na lade , a dziti gu khuye matshigu nari ni madwali yale , a di mu wudzisa khuye : U ngu dzina guvbanyiswa gani ?
43005007	Mudwali a di khuye : Pfhumu , nya gu hamuga wangu nya gu nyi rinye lidhamuni , gikhati mati maphelago guwunvuga ; nya gu kheni khu guya , nya gu thangedwa .
43005008	Jesu a di khuye : Khuga u ema , dzega lidawu lago u hongola gaya .
43005009	Gikhati gyogyo a di dzegela gu hawuluga , a gu dzega gitshata gyaye a hongola . Satshavbo si giregide khu litshigu nya Sabhado .
43005010	Khu kharato , Vajudha va di embela uye a nga hawulugiswa khavo : Kha gu yeli gu dzega lidawu lago , kholu muhuno Sabhado .
43005011	Uye a di va hakha khuye : Wule a nga nyi vbanyisa a di nyi embela khuye dzega lidawu lago u hongola gaya .
43005012	Vajudha va di mu wudzisa khayo : Khu mani muthu wakone a nga khuye dzega lidawu lago u hongola gaya ?
43005013	Gani olu uye adisi muti uye a nga mu vbanyisago , kholu a di dzimeledwa khu Jesu , khaguva gudiri ni vathu nya vangi wulanga wowo .
43005014	Hwane nya isoso , Jesu a diya mu mana Nyumbani ga Nungungulu , a mu embela khuye : U vbanyisidwe , u nga ghohi gambe , gasi u si dugeledwi khu mambe madwali nya guvbindre aya .
43005015	Uye a diya embela Vajudha khuye khu Jesu a nga mu vbanyisago .
43005016	Khu kharato , Vajudha va di piga Jesu kholu a nga girago thumo wule khu Sabhado .
43005017	Aholu , Jesu a di khuye : Babe wangu a gu thuma gikhati gyatshavbo , eni neni nyi ngu thuma .
43005018	Gukhugela avbovbo , Vajudha va di engedzela likhulo lawe ga Jesu , va vbweta mano nya gu mu songe , nasiri basi khu guyeyisa Sabhado , aholu khu lito a nga ganelago nya gukhuye Nungungulu Babe waye , a dzi fananisa naye .
43005019	Jesu a di khusa lito a gu ganela khuye : Khu lisine , nyi ngu mi embelani kheni : gimwalo gilo Mwamana a girago khu gu gi khugela , vbavbandze nya iso a si wonago ga Babe waye , kholu satshavbo si girwago khu Babe si ngu girwa niso khu Mwanaye .
43005020	Kha nga olu Babe a golago Mwanaye ni gu mu yeyedza satshavbo iso a girago , a na mi yeyedza gambe nya sikhongolo nya guvbindre esi . Khu kharato mu na liwuga guvbindrisa .
43005021	Kha nga ulo Babe a wusago va nya gufa ni gu va ninga womi , kharato nuye Mwamana a na vbanyisa avo a vanago .
43005022	Babe kha lamuli muthu , aholu ningide Mwanaye tshivba nya gulamule silo satshavbo ,
43005023	gasi vatshavbo va rungudze Mwamana kha nga idzo va rungudzago khidzo Babe . Uye a si rungudzigo Mwamana kha rungudzi Babe a nga mu rumelago .
43005024	Khu lisine , nyi ngu mi embelani kheni : oyu apwago magana yangu a gukhodwa ga wule a nga nyi rumelago a na mana guvbanya nya gupindruge . Khu kharato kha na mbemba , kholu dugide khu gufani , a gu bela guvbanyani .
43005025	Khu lisine , nyi ngu mi embelani gu kheni gi nguta gikhati , vafi va na yingisago lito la Mwamana wa Nungungulu ; avo va na li landrisago va na vbanya .
43005026	Kha nga ulo Babe a vbanyago khu tshivba yaye , ningide Mwanaye guvbanya nuye khu tshivba yaye .
43005027	A mu ningide tshivba nya gulamule , kholu a gu Mwamana wa Muthu .
43005028	Mu nga liwugi khesi , kholu gi ngu vboha gikhati egi vatshavbo va fudego va gomo marowoni va napwago lito laye , va wuga :
43005029	ava gu bani va na giride mithumo nya yadi , va na wuga vaya guvbanyani , gasi vale va na gu bani va giride guvivba va na wuga vaya gumbembani .
43005030	Gimwalo nyi girago khu gu gi khugela . Eni nya gu lamula kha nga idzo nyi pwidego khidzo ; gulamula gwangu khwa gululama . Kholu kha nyi giri gugola gwangu , gani olu , gugola ga wule a nyi rumidego .
43005031	Nari pwani nya gu dzi fakazela , wufakazi wangu wudisi wa lisine .
43005032	Aholu , womo a nyi fakazelago , eni neni nyi ngu dziti gu kheni wufakazi a nyi girelago khwa lisine .
43005033	Mu rumede myango ga Johane ; uye fakazide lisine .
43005034	Eni kha nyi vbweti wufakazi wa muthu , aholu nya gu mi embelani esi , gasi mufela guvbanya .
43005035	Johane adiri mwenge wu nga bani wu gu khondra wu wenengedza vbakari gwanu ; enu , matshigwana madugwana , mu di tsakiswa khu mwenge waye .
43005036	Gasi eni nyi na ni wufakazi nya guvbindre wa Johane , kholu mithumo nyi ningidwego gu gira khu Babe , yi ngu fakaza gu khiyo Babe a nyi rumede .
43005037	A nuye Babe a nga nyi rumelago ningide wufakazi khu eni . Gima mu si gupwi lito laye , mwendro gu wona khovbe yaye .
43005038	Mahungu yaye kha ma bela wongoni gwanu , kholu kha mwa khodwa ga wule a nga mu rumelago .
43005039	Enu mwa gu fulugutela Milowo na mu gu alakanya gu mana guvbanya nya gupindruge ; khiyo kamwe Milowo yi fakazago khu eni .
43005040	Aholu enu kha mu dzini guta gwangu , gasi mu ta mana guvbanya .
43005041	Kha nyi dhumiswi khu vathu ;
43005042	aholu nyi ngu mitini , gambe eni nyi ngu dziti gu kheni , enu mu mwalo lihaladzo la Nungungulu .
43005043	Nyi dzude khu lina la Babe wangu , enu kha mwa nyi hakhani ; aholu mumbe muthu a guta khu lina laye , munata mu hakha .
43005044	Mu na khodwa kharini enu mu girelanago lidiwo khu gyanu , mu si thembigo wuzundzo wutago basi khu ga Nungungulu ?
43005045	Mu nga pimisi gu khenu nyi naya mi thuledza ga Babe ; womo a na gu mi thuledzago , a gu uye Mosi mu mu thembago .
43005046	Nari pwani mu ngu khodwa ga Mosi , na mu gu khodwa gambe gwangu , kholu milowo yaye ya gu fakaza khu lina langu .
43005047	Mwa gu bani mu si khodwi khu milowo yaye , mu na khodwa kharini khu magana yangu ?
43006001	Khavbo avbo , Jesu a di tshatuga yiphwa ya Galileya yi ranwago gambe pwani khya Tiberiyade .
43006002	Gidzemo nya gingi nya vathu gi di mu landra khu gu wona siliwugiso a nga bani a gu gira ga vadwali .
43006003	Jesu a di gwela gigomoni , aya khala ni vapizane vaye .
43006004	Yi di gu hidzimela Phasika , buzo nya Vajudha .
43006005	Jesu , na khuside maho a wona gidzemo nya gikhongolo gi nga bani gi mu tela , a di wudzisa Filipi , khuye : Hi na renga hayi guhodza nya guhodzise vathu vava ?
43006006	A di ganela kharati gasi gu mu linga , kholu a di gu giti igyo a nga bani a gu vbweta gu gira .
43006007	Filipi a di phindrula , khuye : Mazana mavili nya dzitsapawu dzi ranwago denari kha ma eneli gu renga dzipawu dzi ninganago gu muthu ni muthu a mane gipandrenyana .
43006008	Mupizane moyo nya gupwani khu Andreya , ndruye wa Simoni Pedro , a di embela Jesu , khuye :
43006009	Gyomo avba gikhwathana gi gu ni livbandre sibaba nya mala ni dzindzandzi dzimbili . Aholu , ginani gyogyo ha gu vbweta gu enedza gidzemo gyegi ?
43006010	Jesu a di khuye : Rumani vathu vatshavbo va khale vbavbatshi . Wu di romo mwasi nya wungi wulanga wakone . Va di khala vatshavbo . Tengo wawe wu di gu vboha umo nya livbandre magumi mazana .
43006011	Khavbo avbo , Jesu , a di dzega sibaba a si kategisa , a si kabanisela ga avo va nga bani va khade ; na dzegide dzindzandzi , a di gira idzo saye . Vatshavbo va di hodza idzo va nga dzinago khidzo .
43006012	Na va khuride , a di ruma vapizane , khuye : Rolelani sipandre si nga tshala , gasi gu mba luzega gilo .
43006013	Na va si rolede , va di tadza likhumi na sivili situndru khu sipandre nya livbandre sibaba nya mala si nga tandregwago khavo va nga hodzago .
43006014	Vathu vale , khu gu wona giliwugiso a nga girago , va di khavo : Khu lisine , khuye oyu muprofeti a vbwetago guta tigoni .
43006015	Jesu , na dzitide gu khuye va di vbweta guta mu gira mufumeli , a di khuga nya luphye , enga , a gu gwela gigomoni .
43006016	Na li hwide , vapizane va di relela siwomi ,
43006017	vaya bela ngalavani va gu hongola kha guya Khafarnawume . Gudiri wutshigu , aholu Jesu a di hwela guya manana navo ;
43006018	kha nga yi nga bani yiromo phuvbo nya yikhongolo , mavimbi madiya na ma gu engedzelana gu gugumuga .
43006019	Na va dzuwide makasiya pfhuka nya 5 mwendro 6 dzikilometru va di wona Jesu na gu hidzimela ngalavatunu , na gu gimbila khu vbatshani nya mati ; va di khala hwanga .
43006020	Aholu , Jesu a di khuye : Kheni , mu nga thavi .
43006021	Va di vbweta gu mu hakha ngalavani ; aholu ngalava yi di dzegela gu tshegema iyo va nga bani va gu hongola , iyo .
43006022	Ni dzimindru , gidzemo , gi nga bani gi tshade khisi kheyi nya yiphwa , gi di wona gu khigyo siwoni yi tshade ngalava mweyo basi ; va di gu dziti gu khavo Jesu kha nga bela ngalavani , ni vapizane vaye , gikhati va tshatugidego .
43006023	Dzi di vbohide dzimbe dzingalava khu Tiberiyade vbafuvbi ni vbale va nga hodzago sibaba si nga kategiswa khu Pfhumu .
43006024	Na va wonide gu khavo Jesu ni vapizane vaye vadiri mwalo vbale , vatshavbo va di bela dzingalavani vaya Khafarnawume , va gu landra Jesu .
43006025	Na va mu mane khisi kheyi , va di mu wudzisa khavo : Rabi , u vbohide vbanyalini avba ?
43006026	Jesu a di va hakha , khuye : Khu lisine , nyi ngu mi embelani , kheni : enu mwa gu nyi vbweta , nasiri khu kota nya siliwugiso mu nga si wonago , aholu khu kota mu nga hodzago sibaba mu khura .
43006027	Mu nga thumelini guhodza , gule gu dzi kodzago guvbela , aholu thumelani gule gu ningago guvbanya nya gupindruge , ugo mu na ningwago khu Mwamana wa Muthu ; kholu khuye oyu a nga ningwago gifungo khuye mune Babe Nungungulu .
43006028	Khavbo avbo , va di khavo : Ginani gi vbwetegago gasi gugira guhaladza ga Nungungulu ?
43006029	Jesu a di va hakha , khuye : Guhaladza ga Nungungulu khogu : khodwani ga wule a nga mu rumelago .
43006030	Va di engedza , khavo : Siyeyedzo muni u girago , gasi , hi si wone , hi khodwe gwago ? Mithumo muni u yi girago uwe ?
43006031	Vakokwe vathu va hodzide mana giwulani , kha nga gu lovidwego pwani : A va ningide guhodza gu nga tshiga khu ndzadzini .
43006032	Jesu a di va hakha khuye : Khu lisine , nyi ngu mi embelani kheni : khandri Mosi a nga mi ningani guhodza gutago khu ndzadzini ; Babe wangu khuye a mi ningago guhodza nya lisine gutago khu ndzadzini ,
43006033	kholu guhodza ga Nungungulu khu gule gutago khu ndzadzini , khugo gu vbanyisago litigo .
43006034	Khavbo avbo , va di khavo : Pfhumu , hivbe guhodza gogo gikhati gyatshavbo .
43006035	Jesu khuye : Eni kheni guhodza nya womi . Uye atago gwangu gima kha napwa ndzala ; ni uye a khodwago gwangu , gima kha napwa lidora .
43006036	Gale na nyi mi embedeni nya gukheni enu kha mu khodwi gwangu ambari mu nyi wonago .
43006037	Vatshavbo ava Babe a nyi ningago va nata gwangu ; eni kha nyi dzi kodzi gunyenya ni moyo nya ava vatago gwangu .
43006038	Kholu nyi tshigide khu ndzadzini , gasi guta gira guhaladza ga wule a nyi rumedego ; kha nya tela guta gira guhaladza gwangu .
43006039	Gugola ga uye a nyi rumedego khu gu nyi si luzisi ni moyo nya vale a nyi ningidego , aholu nyi va wusa litshigu nya mahegiso .
43006040	Gugola ga Babe wangu khogu : muthu watshavbo a wonago Mwamana , a gu khodwa gwaye , a na mana guvbanya nya gupindruge ; gasi eni nyi na mu wusa litshigu nya mahegiso .
43006041	Khavbo avbo , Vajudha va di ngurangura kholu uye a nga ganela khuye : Eni nyi guhodza gu nga tshiga khu ndzadzini .
43006042	Avo va di wudzisana , khavo : Ina khandruye oyu Jesu , gyanana gya Josefe , oyu hi vatigo vavelegi vaye ? Khu ginani a gu khuye : Eni nyi tshigide khu ndzadzini ?
43006043	Jesu a di khuye : Mu nga nguranguri khu gyanu .
43006044	Mwalo a dzi kodzago guta gwangu , a gu mba ranwa khu Babe a nyi rumedego ; uyoyo nyi na mu wusa litshigu nya mahegiso .
43006045	Vaprofeti va lovide gu khavo : Vatshavbo va na hevbudzwa khu Nungungulu . Muthu watshavbo a pwidego ni guhevbudzwa khu Babe , anguta gwangu .
43006046	Mwalo a wonidego Babe vbavbandze ga wule atago khu ga Nungungulu ; uye khuye a wonidego Babe .
43006047	Khu lisine , nyi ngu mi embelani : uye a khodwago a na ni guvbanya nya gupindruge .
43006048	Eni nyi guhodza nya guvbanye .
43006049	Vakokwe vanu va hodzide mana giwulani , aholu va fude .
43006050	Gasi , ogu khu guhodza gutago khu ndzadzini ; uye a gu hodzago gima kha nafa .
43006051	Eni nyi guhodza nya guvbanye gu tshigidego khu ndzadzini . Uye a gu hodzago a na vbanya kala gupindruga ; guhodza nyi no ningelago khu givili gyangu , gasi guvbanyisa litigo .
43006052	Vajudha va di ganedzana , khavo : A na dzi kodza kharini gu hi ninga givili gyaye hi hodza ?
43006053	Jesu a di khuye : Khu lisine , nyi ngu mi embelani gu kheni : mwa gumba hodzani givili gya Mwamana wa Muthu ni gusela novba waye , kha mu na mana guvbanya .
43006054	Uye a hodzago givili gyangu ni gusela novba wangu a na ni guvbanya nya gupindruge ; eni nyi na mu wusa litshigu nya mahegiso .
43006055	Kholu givili gyangu , guhodza nya lisine ; ni novba wangu , gusela nya lisine .
43006056	Uye a hodzago givili gyangu ni gusela novba wangu a na khala ni eni , eni nyi na khala naye .
43006057	Kha nga Babe , a vbanyago , a nyi rumedego , a nyi vbanyisa khu tshivba yaye , a nuye oyu a nyi hodzago a na vbanya khu tshivba yangu .
43006058	Khugo ogu guhodza gu tshigidego khu ndzadzini ; kha gu fanani ni gule gu nga hodzwago khu vakokwe vanu , va fudego ; oyu a hodzago guhodza gogu a na vbanya kala gupindruga .
43006059	Esi ganede Jesu na gu hevbudza nyumbani nya nombelo ya Khafarnawume .
43006060	Vangi nya vapizane vaye , na va pwide , va di khavo : Ma ngu lemela magana yaya ! Khu mani a na gu ma yingisago ?
43006061	Na dzitide Jesu nya gukhuye vapizane va ngu kanakana myonyoni gwawe , a di khuye : Esi sa gu mi khunguvanyisa gani ?
43006062	Ahati mwa gu wona Mwamana wa Muthu na gu lita iyo a nga bani aromo , mu na khenu ginani ?
43006063	Liphuvbo khilo li ningago guvbanya , gasi givili kha gi phasi gilo . Magana nyi mi embedego Liphuvbo ni guvbanya .
43006064	Aholu , vbakari gwanu vomo va si khodwigo . Khu lisine , Jesu a di gu vati , gukhugela guhegulani , khu vevbini vale va nga bani va si khodwi , nigu khu wevbini wule a nga vbweta gu mu ningela .
43006065	A di engedza gambe , khuye : Khu kharato nyi ngu mi embelani : mwalo atago gwangu a gumba ningwa khu Babe wangu .
43006066	Gukhugela avbovbo , vapizane nya vangi va di bwelela hwane va mu diga , va si gimbili gambe naye .
43006067	Khu kharato , Jesu a di wudzisa vale nya likhumi na vavili vapizane vaye , khuye : Enu nenu mwa gu vbweta gu hongolani gani ?
43006068	Simoni Pedro a di phindrula , khuye : Hi naya ga mani , Pfhumu ? Olu a gu uwe u gu ni magana nya guvbanye nya gupindruge !
43006069	Ethu hi ngu khodwa , gumogo ni gu dziti gu khethu uwe khuwe Gihathwa gya Nungungulu .
43006070	Jesu a di va phindrula , khuye : Ina khandreni nyi mi hathidego enu nya likhumi na vavili , gani ? Ambari ulo , moyo wanu Sathane .
43006071	A di thula Judha mwamana wa Simoni Sikarioti , kholu khuye a nga bani a gu vbweta gu mu ningela , ambari a nga bani ari moyo nya vale nya likhumi na vavili .
43007001	Khavbo avbo , Jesu a di gimbilagimbila tigoni ga Galileya . Adisi goli gu gimbila tigoni ga Judheya , kholu vakhongolo nya Vajudha va di gu vbweta gu mu songa .
43007002	Wudiri vbafuvbi buzo nya Vajudha , wule wu ranwago pwani i buzo nya mitshatsha .
43007003	Khu kharato , vandriyaye va di khavo : Khuga khavba , indra Judheya , gasi vapizane vago va wone navo mithumo u yi girago ,
43007004	kholu muthu watshavbo a vbwetago gu tidwa kha thumi khu gisihaledza . Kha nga olu u girago silo nya nga esi , dzi yeyedze tigoni .
43007005	Khu lisine , ambari vandriyaye va disi khodwi gwaye .
43007006	Khavbo avbo , Jesu a di khuye : Gikhati gyangu gisi gu vbohi , aholu ga enu gikhati gyatshavbo khyadi .
43007007	Litigo kha li dzi kodzi gu mi zondra , aholu eni li ngu nyi zondra , kholu nya gu li tugudzisa mithumo yaye nya guvivbe .
43007008	Indrani enu buzotunu . Eni kha nyiyi , kholu gikhati gyangu gisi gu vbohi .
43007009	Na va embede esi , a di tshala Galileya .
43007010	Whane nya gu vandriyaye na va hongode , a di landra nuye khu gisihaledza , nyamba dzi wonegisa .
43007011	Vajudha va di gu mu vbweta vbakari nya buzo , na va gu wudzisana , khayo : Gasi womo hayi uye ?
43007012	Gu di romo guganedzisana nya gukhongolo vbakari nya gidzemo khu kota yaye . Vambe va di khavo : Muthu nya wadi , gasi vambe , khavo : Eye ! A gu kanganyisa vathu .
43007013	Ambari ulo , mwalo a nga bani a ganela khuye mwandrani , khu hwanga nya Vajudha .
43007014	Aholu vbakari nya buzo , Jesu a di hongola Nyumbani ya Nungungulu aya hevbudza .
43007015	Vajudha va di liwuga khayo : A gu yiti kharini Milowo gima na sa hevbula ?
43007016	Jesu a di va hakha , khuye : Gihevbudzo gegi khandri gyangu , khya wule a nga nyi rumelago .
43007017	Uye a vbwetago gugira gugola gwa Nungungulu a na dzi wudzise gu khuye gihevbudzo gyangu gya guta khu ga Nungungulu , mwendro nya gu gi khugela .
43007018	Uye a dzi fakazelago abune a gu vbweta gidhumo gyaye , aholu oyu a vbwetago gu dhumisa uye a nga mu rumelago , muthu nya lisine , a gu mwalo malipha .
43007019	Gasi Mosi kha mi ningani nayo , gasi ? Aholu mwalo ni moyo wanu a wu landrisago ! Khu ginani mu vbwetago gu nyi songa ?
43007020	Gidzemo gi di phindrula , khigyo : U handrugide . Khu mani a vbwetago gu gu songa ?
43007021	Jesu a di va hakha , khuye : Khegi gya gimwegyo basi nyi giridego , mwa gu liwuga mwatshavbo .
43007022	Mosi a mi ningideni wugwera - khandri Mosi a nga wu phela , aholu khu vakokwe - enu mu ngu bedza wugwera khu Sabhado .
43007023	Kha nga olu mu dzumedzisago gu muthu a bele wugwera khu Sabhado , gasi gulandrisa Nayo wa Mosi , khu ginani mu nyi zangarelago kholu nyi nga vbanyisa muthu khu Sabhado ?
43007024	Gulamulani mu nga khedzi khu khovbe , aholu lamulani khu lisine .
43007025	Vambe Vajudha va Jerusalema va di wudzisa , khayo : Ina khandruye oyu va mu vbwetago gasi gu mu songa , gani ?
43007026	Nga wona , a gu ganela mwandrani , na tshulegide , ne gilo kha va mu giri ! Ina vafumeli vathu va khodwe gu khavo khu lisine khuye Kristo , gani ?
43007027	Ethu oyu hi ngu guti umo atago khumo ; aholu , gikhati anatago Kristo , mwalo ni moyo a na gutigo umo atago khumo .
43007028	Gasi Jesu , gikhati gyogyo , a di gu hevbudza Nyumbani ya Nungungulu , a di khusa lito , khuye : Ina , mu ngu nyitini gumogo ni guti umo nyitago khumo ! Aholu kha nyata khu gudzina gwangu ; uye a nga nyi rumelago , mu si mutigo enu khuye a gu ni lisine .
43007029	Eni nyi ngu muti , kholu nya guta khiyo gwaye , ni gu gambe khuye a nyi rumedego .
43007030	Khavbo avbo , va di vbweta gu mu mola , aholu mwalo a nga mu khuhago , kholu gikhati gyaye gi di si gu vbohi .
43007031	Vbakari nya gidzemo , nya vangi va di khodwa gwaye , va gu wudzisa khavo : Ina aguta Kristo anata gira siwoniso nya sikhongolo nya guvbindre esi a giridego , gani ?
43007032	Vafarisi va dipwa guganedzisana nya gidzemo khu kota ya Jesu ; vakhongolo nya vaphasi nya mhamba ni Vafarisi va di rumela dzindruna gasi guya mu mola .
43007033	Jesu a di khuye : Nyi ngari nanu gikhati gidugwana , kholu nyi ngu vbweta gu hongola ga oyu a nyi rumedego .
43007034	Mu na nyi vbweta , aholu kha mu na nyi mana ; iyo nyiyago kha mu dzi kodzi guta .
43007035	Vajudha va di wudzisana , khavo : Hayini a vbwetago guhongola avbo nyamba mu mana ethu ? Mwendro a gu vbweta guya patana ni ava va phalalegidego tigoni nya Vagreki , gumogo ni guya hevbudza Vagregu ?
43007036	A gu vbweta khuye ginani khu magana yaya nya gukhuye : Muna nyi vbweta , aholu kha mu na nyi mana ; ni gu khuye avbo nyiyago kha mu dzi kodzi guta ?
43007037	Khu litshigu nya guhegise , a gu litshigu likhongolo nya buzo , Jesu , na emide , a di khusa lito khuye : Uye a gu ni lidora anate gwangu ata sela !
43007038	Kha nga yi ganelago Milowo : khu monyoni ga wule a khodwago gwangu , gu na duga mitsongo nya mati nya guvbanye .
43007039	Jesu a di gu thula Liphuvbo , lile li nga bani li vbweta guhakhwa khu vale va khodwago gwaye ; Liphuvbo li di si gu tshigi , kholu Jesu adisi gu khusedzwi wudhumoni gwaye .
43007040	Vbakari nya gidzemo , vambe nya vale va nga mu pwago , va di khavo : Khu lisine uye muprofeti !
43007041	Vambe va di khavo : Khu Kristo ! Gasi vambe va di khavo : Kristo nya gute khu Galileya ?
43007042	Ina kha yi ganeli Milowo khiyo Kristo a na dugela nyumbani ya Dhavide , tigoni ga Bhetlehema , a gu umo a nga velegedwa umo Dhavide , gani ?
43007043	Khu kharato , gu di manega gu hambana vbakari nya gidzemo khu kota Yaye .
43007044	Vambe va di vbweta gu mu mola , aholu mwalo a nga mu khuhago .
43007045	Dzindruna dzi di bwelela ga vakhongolo nya vaphasi nya mhamba ni Vafarisi ; khavbo avbo , dzi diya wudziswa pwani : Khu ginani mu ngamba wuya naye ?
43007046	Dzindruna dzi di phindrula , khidzo : Gima a si gu manegi muthu a ganelago kha nga uye !
43007047	Vafarisi va di khavo : Enu nenu mu di dzumela gukanganyiswa ?
43007048	Ina , mu di nga wona moyo nya madhota mwendro Vafarisi va khodwa gwaye , gani ?
43007049	Dzitini gu khenu vathu vale va si wutigo Nayo va vadwe khu Nungungulu .
43007050	Nikodemo , moyo nya Vafarisi , wule a nga hongola aya bhula ni Jesu , a di va wudzisa , khuye :
43007051	Ina nayo wathu wu ngu dumedzisa gumola muthu nyamba hegula khu gu mu wudzisa , gasi guti gighoho gyaye , gani ?
43007052	Va di mu phindrula , khavo : Uwe nuwe u wa Galileya ? Khedza gwadi , u na wona nya gukhuwe mwalo muprofeti a dugelago Galileya . [
43007053	Khavbo avbo , va di phalalega : muthu ni muthu a gu hongola gaya gwaye .
43008001	Jesu a diya Gigomoni nya Miolivha .
43008002	Ni dzimindru dzikhongolo a di manega gambe Nyumbani ya Nungungulu . Vathu vatshavbo va di mu yela . Khavbo avbo , a di khala vbavbatshi a va hevbudza .
43008003	Nari vbakari nya guhevbudze , vahevbudzi nya Nayo ni Vafarisi va di mu resela nyamayi moyo a nga manwa na gu bhaya . Na va mu vegide vbakari gwawe ,
43008004	va di embela Jesu , khavo : Muhevbudzi , nyamayi yoyu a di manwa na gu bhaya .
43008005	Mosi , a hi hevbudzide Nayoni gu khuye vanyamayi nya nga oyu va ngu yela gu pfarwa khu siwindri . U ngu khuwe ginani ?
43008006	Va di ganela esi gasi gu mu riya , vafela gu mana gilo nya gu mu kone khigyo . Aholu Jesu a di noga , a gu lova vbavbatshi khu nyala .
43008007	Kha nga ulo va nga simama gu mu wudzisa , a di ololoka , a ganela khuye : Uye a dzitigo nya gukhuye mwalo gighoho , a na phele khuye a mu rinyela giwindri !
43008008	Khavbo avbo , a di noga nya luphye a lova gambe vbavbatshi .
43008009	Na va pwide magana yaya , va di phalalega khu moyo ni moyo , gu phela khu vakhongolo , gu tshala basi Jesu ni nyamayi wule a nga bani a emide vbakari .
43008010	Jesu , na ololokide , a di mu wudzisa , khuye : Nyamayi , gasi vomo hayi ? Mwalo a gu konidego gani ?
43008011	A di hakha , khuye : Mwalo , Pfhumu . Jesu a di ganela khuye : Eni neni kha nyi gu giri gilo . Indra basi , aholu gu khugela muhuno u nga engedzi gambe gughoha . ]
43008012	Jesu a di va embela gambe , khuye : Eni kheni wenengedzo nya litigo . Uye a nyi landrelago kha na gimbila gidemani , aholu a na bani ari ni guwonegela nya guvbanye .
43008013	Vafarisi va di mu embela , khavo : Wa gu dzi girela wukustumunyu wabune . Wufakazi wago khandri wa lisine !
43008014	Jesu a di va hakha , khuye : Ambari nya gu dzi fakazela nyabune , wufakazi wangu khwa lisine . Nyi ngu guti umo nyitago khumo niyo nyi hongolago ! Gasi enu kha mu guti umo nyitago khumo , niyo nyi hongolago .
43008015	Enu mwa gu lamula khu mavbanyelo nya muthu , gasi eni kha nyi lamuli muthu .
43008016	Ambari nya gulamula , gulamula gwangu khwa lisine , kholu khandreni nyenga basi ; kheni ni Babe a nga nyi rumelago .
43008017	Umo nya Nayo wanu gu lovidwe pwani wufakazi nya vathu vavili khwa lisine .
43008018	Eni nyi ngu dzi girela wufakazi ; Babe , a nga nyi rumelago , a ngu nyi girela nuye .
43008019	Khavbo avbo , va di mu wudzisa , khavo : Womo hayi Babe wago ? Jesu a di va phindrula , khuye : Ni eni kha mu nyiti , ni Babe wangu kha mu muti . Nari pwani mu di nyitide , na mutide nuye Babe .
43008020	Jesu a di ganela magana yaya vbamezatunu nya miningelo , na gu hevbudza Nyumbani ya Nungungulu . Aholu , mwalo a nga mu molago , kholu gikhati gyaye gi di si gu vbohi .
43008021	Jesu a di va embela gambe , khuye : Eni nyi ngu hongola , mu na nyi vbweta , aholu mu na fela gighohoni gwanu . Iyo nyiyago kha mu dzi kodzi guya .
43008022	Khavbo avbo , Vajudha va di wudzisana , khayo : A gu vbweta gu dzi songa gani , ulo a gu khuye : Iyo nyiyago kha mu dzi kodzi guya !
43008023	A di engedza gu va embela , khuye : Enu mu va vbavbatshi momu ; gasi eni nyi wa vbatshani ; enu mu va tigoni , gasi eni kha nyiri wa tigonimu .
43008024	Khu kharato nyi nga mi embelago nya gukheni mu na fela giwononi gwanu , kholu mwa gumba khodwa nya gukhenu eni kheni kamwe , mu na fela giwononi gwanu .
43008025	Khavbo avbo , va di mu wudzisa , khavo : Gasi khuwe mani ? Jesu a di va phindrula khuye : Nyi mi embedeni gu khugela guhegulani gu : kheni mani !
43008026	Nyi na ni mahungu nya mangi nya guganele ni gulamula vbakari gwanu . Kholu wule a nyi rumedego khwa lisine . Iso nyi hevbudzago tigoni khiso nyi si pwidego gwaye .
43008027	Gasi avo kha va nga pimisa nya gukhavo a gu ganela isoso na gu thula Babe waye .
43008028	Khavbo avbo , Jesu a di khuye : Gikhati mu na khusedzago Mwamana wa Muthu , mu na dzitini gu khenu kheni mani . Mu na wona nya gukhenu gimwalo nyi girago khu gu gi khugela , aholu mu na dziti gu khenu nya gu ganela kha nga idzo a nyi hevbudzidego khidzo Babe .
43008029	Wule a nyi rumedego anani eni ; kha nyi diga nyenga , kholu gikhati gyatshavbo nya gu gira esi si mu tsakisago .
43008030	Khu gupwa magana yaya , nya vangi va di khodwa gwaye .
43008031	Jesu a di embela Vajudha vale va nga khodwa gwaye , khuye : Mwa gu simama guvegedza magana yangu , mu na khala vapizane vangu khu lisine ,
43008032	mu natini lisine , gambe ilo lisine li na mi gira vathu nya gutshulege .
43008033	Va di mu phindrula , khavo : Ethu hi melego wa Abrahama , gima hi si gu khali dzikhumbi dza muthu , khu ginani ugu khuwe mu na tshulega ?
43008034	Jesu a di va hakha , khuye : Khu lisine , nyi ngu mi embelani kheni : muthu watshavbo a ghohago , khumbi nya gighoho .
43008035	Khumbi kha yi khali ndrangani gikhati gyatshavbo , gasi gyanana khya ndrangani .
43008036	Khu kharato , mwa gu tshudwa khu gyanana , mu na bani mu tshulegide khu lisine .
43008037	Nyi ngu dziti nya gukheni mu melego wa Abrahama , aholu mwa gu vbweta gu nyi songa , kholu magana yangu kha ma beli myonyoni gwanu .
43008038	Eni nya gu mi embela iso nyi si wonidego ga Babe wangu ; gasi enu mwa gu gira iso mu si pwidego ga babe wanu .
43008039	Va di mu phindrula , khavo ; Babe wathu khu Abrahama ! Aholu , Jesu khuye : Nari pwani mu sanana sa Abrahama na mu gu landra mithumo ya Abrahama .
43008040	Gasi enu mwa gu vbweta gu nyi songa , eni nyi mi embedego lisine nyi li pwidego ga Nungungulu . Abrahama kha gira kharato !
43008041	Enu mwa gu gira mithumo ya babe wanu . Avo va di khavo : Kha ha velegedwa wubhayini . Hi na ni Babe moyo basi a gu , Nungungulu .
43008042	Jesu ava hakha khuye : Nari pwani Nungungulu Babe wanu , na mu nyi gola , kholu eni nya guta khu gu rumedwa khu Nungungulu . Kha nyata khu gudzina gwangu , aholu khuye a nyi rumedego .
43008043	Khu ginani mu si ma tigo maganelelo yangu ? Kholu mu si dzinigo gu hakha magana yangu !
43008044	Babe wanu khu Sathane , khu kharato mwa vbweta gugira guhaladza gwaye . Uye gighevenga gukhugela guhegulani , gima a si gu emeli lisine , kholu gwaye limwalo lisine . A gu lipha khu gu landra tumbunuko nya makhalelo yaye , kholu uye muliphi gambe babe nya malipha .
43008045	Gasi eni nya gu mi embela lisine , pima kholu mu si khodwigo .
43008046	Khu mani nya enu a dzi kodzago gu nyi kona khu gighoho ? Nya gu mi embela lisine , khu ginani mu si khodwigo ?
43008047	Uye a gu wa Nungungulu a ngupwa magana ya Nungungulu ; kha nga olu mu si mapwigo , giyeyedzo nya gupwani kha muri va Nungungulu .
43008048	Vajudha va di mu hakha , khayo : Khandridzo edzi hi gu khethu u Musamariya , ni gu khethu u na mi liphuvbo nya guvivbe , gani ?
43008049	Jesu a di va phindrula , khuye : Nyi mwalo liphuvbo nya guvivbe , aholu nya gu rungudza Babe wangu ; gasi enu mwa gu nyi nyenya .
43008050	Eni kha nyi dwaneli gidhumo gyangu , Babe khuye a nyi ningago wudhumo , kholu khuye mulamuli wangu .
43008051	Khu lisine , nyi ngu mi embelani , kheni : uye a vegedzago magana yangu , gima kha na ngafa .
43008052	Vajudha va di mu embela khayo . Olu khavbo hi gu wonago khethu u na ni mandriki nya guhandruge . Abrahama fude , vaprofeti navo ; nulo u gu khuwe : Uye a vegedzago magana yangu gima kha na ngafa .
43008053	Ina uwe u khongolo guvbindra babe wathu Abrahama , a ngafago ? Ni vaprofeti va fudego navo ? Gasi wa gu dzi gira mani uwe ?
43008054	Jesu a di va hakha , khuye : Nya gu dzi dhumisa nyabune , wudhumo wangu khandri wa gilo . Aholu Babe wangu khuye a nyi dhumisago , wule mu gu khenu Nungungulu wanu .
43008055	Aholu , kha mu mutini ; eni kheni nyi mu tigo . Nari pwani nyi di ganede kheni kha nyi mu ti , na nyi liphide kha nga enu . Eni nyi ngu mu ti ni guvegedza magana yaye .
43008056	Babe wanu Abrahama tsakide khu gulirela guwona litshigu langu ; na li wone a di nengela
43008057	Khavbo avbo , Vajudha va di khayo : U ngari mwalo livbandre magumi myaga , ni gu khuwe u wonide Abrahama ?
43008058	Jesu a di va hakha , khuye : Khu lisine , nyi ngu mi embelani kheni : na si gu velegwi Abrahama , nyi di romo eni .
43008059	Khavbo avbo , va di rola siwindri gasi gu mu rinyela , aholu Jesu a di sihala , a gu duga Nyumbani ya Nungungulu .
43009001	Na guvbindra , Jesu a di wona gikhumu nya mavelego .
43009002	Vapizane vaye va di mu wudzisa , khavo : Rabi , khu mani a nga ghoha , gasi gu uye a velegwe nari gikhumu , khuye mwendro khu vavelegi vaye ?
43009003	Jesu a di hakha , khuye : Uye kha ghoha , ambari vavelegi vaye navo ; aholu , gu giregide esi , gasi gu wonegiswa khavbo gwaye tshivba ya Nungungulu .
43009004	Hi fanede gugira mithumo ya uye a nyi rumedego na gu ngari mihani ; wu nguta wutshigu , avbo muthu a si kodzigo guthuma .
43009005	Na nyi nga romo tigoni , kheni wenengedzo nya litigo .
43009006	Na ganede isoso , a di hetsha vbavbatshi , a gu gira thomwa khu dzindrura , a gu todza mahoni nya gikhumu ;
43009007	a gu gi embela , khuye : Indra hamba lidhamuni ga Silowe ( gutshamusago pwani Girumwa . ) Gikhumu gi di hongola giya hamba , gi wuya na gi gu wona .
43009008	Vaakelane vaye ni vathu va nga bani va na va gu mu ti gu khavo gikhumu , va di khavo : Ina , khandruye oyu a nga bani a gulomba zomola , gani ?
43009009	Vambe va di khavo : Khuye . Vambe khavo A gu fana naye . Gasi uye mune a di khuye : Kheni kamwe .
43009010	Khavbo avbo , va di mu wudzisa khavo : Ma tulegide khu magirelo muni maho yago ?
43009011	A di va hakha , khuye : Muthu wule a ranwago pwani khu Jesu , a di gira thomwa , a gu nyi todza khiyo mahoni ; a nyi ruma , khuye : Indra hamba lidhamuni ga Silowe . Khavbo avbo , nyi diya hamba nyi gu tulega maho .
43009012	Va di mu wudzisa , khavo : Uye womo hayi ? A di va hakha khuye : A hati !
43009013	Va di yisa ga Vafarisi wule a nga bani ari gikhumu .
43009014	Gudiri Sabhado , litshigu Jesu a nga girago thomwa a gu mu tula maho .
43009015	Vafarisi va di mu wudzisa gambe gu khavo : Ma tulegiside kharini maho yago ? A di va hakha , khuye : A di nyi thela thomwa mahoni , nyiya hamba , khavbo avbo , nyi di wona .
43009016	Va na pwide esi , vambe Vafarisi va di khavo : Muthu yoyu khati khu ga Nungungulu , kholu kha vegedzi Sabhado . Gasi vambe va di khavo : A ngu dzi kodza kharini muthu nya gighohi gu gira siliwugiso nya nga esi ? Gu di manega guhambana vbakari gwawe .
43009017	Va di wudzisa nya luphye mwama a nga bani ari gikhumu , khavo : U ngu khuwe ginani khu wule a gu tudego maho ? A di va hakha , khuye : Muprofeti .
43009018	Vakhongolo nya Vajudha kha va nga khodwa gu khavo adiri gikhumu , ni gu khavo tudwe maho ; va di ranisa vavelegi vaye .
43009019	Va di va wudzisa , khavo : Ina khuwe oyu mwamana wanu mu gu khenu velegidwe nari gikhumu gani ? A gu wonisa kharini olu ?
43009020	Vavelegi va di khavo : Hi ngu muti gu khethu oyu mwamana wathu , ni gu khethu velegidwe nari gikhumu ;
43009021	aholu , gu khethu tulegiside kharini maho , kha hi dziti . Ni gu khethu khu mani a mu tudego , kha hi muti ; muthu a dandridego ; mu wudziseni a na dzi ganelela abune .
43009022	Vavelegi vaye va di ganela kharati khu gu thava vakhongolo nya Vajudha , kholu vakhongolo nya Vajudha va di hungide gikungu nya gukhavo : Uye a na ganelago gu khuye Jesu khuye Kristo , a na tutumiswe nyumbani nya nombelo .
43009023	Khu kharato vavelegi vaye va nga khavo : Muthu a dandridego , mu wudziseni uye mune .
43009024	Va di rana nya luphye wule a nga bani ari gikhumu , va mu embela , khavo : Sambanya lisine mbeli gwa Nungungulu ! Ethu hi ngu dziti gu khethu muthu yoyo gighohi .
43009025	A di va hakha , khuye : Gani gighohi , kha nyi dziti ; gilo gimwegyo nyi gitigo basi : nyidiri gikhumu , olu nyi ngu wona .
43009026	Va di engedza gu mu wudzisa , khavo : A di gu rini , gwadi ? A di gu tudzisa kharini maho ?
43009027	A di va hakha , khuye : Nyi mi embedeni , kha mu vbweti gupwa ; mwa gu nyi wudzisela ginani gambe ? Mwa gu vbweta gukhala nenu vapizane vaye gani ?
43009028	Khavbo avbo , va di mu yuyutela , khavo : Mupizane waye khuwe ; ethu hi vapizane va Mosi .
43009029	Ga Mosi hi ngu dziti gu khethu Nungungulu ganede ; gasi oyu kha hi muti khwa hayi .
43009030	Uye a di va hakha , khuye : Giliwugiso nya gikhongolo igyogyo ! Gu mba mutini umo atago khumo , aholu uye a nyi tude maho .
43009031	Hi ngu dziti nya gukhethu Nungungulu kha yingisi sighohi , aholu a gu yingisa vale va mu ningago githawo ni gugira gugola gwaye .
43009032	Gima ni gima gu si pwali gu pwani womo a nga nga tula maho gikhumu nya mavelego .
43009033	Nari pwani uye khandri wa Nungungulu na sa gira gilo .
43009034	Va di mu hakha , khavo : Uwe muthu u velegidwe wurumba wago mu gighohoni . Olu wa gu vbweta gu hi hevbudza ? Khavbo avbo , va di mu tutumisa .
43009035	Jesu , na pwide gu pwani va mu tutumiside , a di mu mana a mu wudzisa khuye : U ngu khodwa ga Mwamana wa Muthu , gani ?
43009036	Uye a di hakha , khuye : Ama pfhumu , nari mani uye , gasi nyi dzi kodza gukhodwa gwaye ?
43009037	Jesu a di khuye : U mu wone ; khuye oyu a ganelago nago .
43009038	A di mu hakha khuye : Pfhumu , nyi ngu khodwa . A di khidzima migondroni gwaye .
43009039	Jesu khuye : Eni nyi dzude mafuni kha nga mulamuli , gasi vale va si wonigo va wone ; ni gu vale va wonago va khale sikhumu .
43009040	Vambe Vafarisi , na va pwide magana yaya , va di khavo : Wa gu vbweta gu khuwe ethu nethu hi sikhumu gani ?
43009041	Jesu a di khuye : Nari pwani mu sikhumu , mudiri mwalo nandru . Kha nga olu mu gu khenu mu ngu wona , nandru wanu wu na simama .
43010001	Jesu a di engedza gambe khuye : Khu lisine , nyi ngu mi embelani kheni , wule a si beligo khu mwanya , aholu a gu bela khu gihogo phandroni nya dzinvuta , mbafa , gighevenga .
43010002	Wule a belago khu mwanya khuye a gu muhavisi nya dzinvuta ,
43010003	khuye a tuledwago lidimba khu ghadhi gasi a bele . Dzinvuta dzi nguti lito laye . Uye a ngu dzi rana khu malina yawe gikhati a dzi dusago khu phandroni , gasi guya dzi havisa .
43010004	Na dzi duside dzatshavbo , a gu thanga mbeli , gasi idzo dzi landra khu whane , kholu dzi nguti lito laye .
43010005	Aholu kha dzi kodzi gulandra mumbe muthu , gambe dzi na mu thava , kholu kha dzi liti lito laye .
43010006	Jesu a di va embela mufananiso yoyu , aholu avo kha va nga wuti tshamuselo wakone .
43010007	Jesu a di engedza gambe , khuye : Khu lisine , nyi ngu mi embelani , kheni : eni nyi mwanya dzi belago khavbo dzinvuta .
43010008	Vatshavbo va nyi thangedego guta , dzimbafa gambe sighevenga ; khu kharato , dzinvuta kha dza va yingisa .
43010009	Eni nyi mwanya ; uye a belago khavbo gwangu a na vbanyiswa a na bela ni guduga ; gambe a na mana mahawo .
43010010	Mbafa kha yi teli gimbe gilo , ya gu tela gu taba , guta songa ni guta phanga . Eni nyi dzude , gasi dzinvuta dzangu dzi mane guvbanya ; dzi gu mane khu gutala .
43010011	Eni nyi muhavisi nya wadi . Muhavisi nya wadi a ngu ningela womi khu gufela dzinvuta dzaye .
43010012	Gasi ule a thumelago guhakha , a si gu muhavisi , a si gu mune dzinvuta , a gu wona lisolwa na li guta , a gu diga dzinvuta a thava ; lisolwa li tutumisa dzinvuta , li dzi phalalegisa ,
43010013	kholu a gu thumela gu hakha ; kha khathali khu dzinvuta .
43010014	Eni nyi muhavisi nya wadi . Nyi ngu dziti dzinvuta dzangu ; ni idzo dzi ngu nyiti ,
43010015	nga olu Babe a nyitigo , eni neni nyi ngu muti Babe wangu ; gambe nyi ngu ningela womi khu gufela dzinvuta dzangu .
43010016	Nyi ngari ni dzimbe dzinvuta dzi si lumbigo liphandro leli ; idzo nidzo nyi ngu fanela gu dzi havisa ; dzi napwa lito langu . Khu kharato li na manega liphandro limwedo ni muhavisi moyo basi .
43010017	Kota nya kharato Babe a nyi golago , kholu nya gu ningela womi wangu , gasi nyi wu mana nya luphye .
43010018	Kha nyi dzegedwi khu muthu ; kheni mune nyi wu ningelago . Nyi ngu dzi kodza gu wu ningela ni gu wu dzega nya luphye . Khiso esi sileletelo nyi nga ningwa khu Babe .
43010019	Gu di manega gambe guhambana vbakari nya Vajudha khu kota nya magana yaya .
43010020	Nya vangi va di khavo : Handrugide ; kha giti igyo a ganelago . Khu ginani mu mu yingisago ?
43010021	Vambe va di khavo : Magana yaya khandri ya muthu nya guhandruge . Ina muthu nya liphuvbo nya guvivbe a ngu dzi kodza gutula maho gikhumu gani ?
43010022	Adiri vbagirametunu ; Jerusalema wu di gu girwa buzo nya gualakanye guagiswa nya Nyumba ya Nungungulu ;
43010023	Jesu a di gugimbila-gimbila Nyumbani ya Nungungulu , wulangani wu ranwago pwani Nyangwa ya Solomoni .
43010024	Vajudha va di mu randrela , va mu wudzisa , khayo : U na hi tshula lini ? Wa gu bani uri uwe Kristo , ganela lisine .
43010025	Jesu a di khuye : Nyi mi embedeni , aholu kha mu khodwi . Mithumo nyi girago khu lina la Babe wangu khiyo yi nyi fakazelago .
43010026	Aholu enu kha mu khodwi , kholu kha muri dzinvuta dzangu .
43010027	Dzinvuta dzangu dzi ngu yingisa lito langu ; eni nyi ngu dziti ; a nidzo dzi ngu nyi landra .
43010028	Nyi ngu dzi ninga guvbanya nya gupindruge , gima kha dzi na mbemba ; mwalo a na gu nyi wandrelago .
43010029	Babe wangu , a gu uye a nga nyi ningago dzinvuta dzedzi , khongolo guvbindra vatshavbo ; mwalo a dzi kodzago gu mu wandrela .
43010030	Eni ni Babe hi moyo basi .
43010031	Khavbo avbo , Vajudha va di rola gambe siwindri , gasi gu mu pfara khiso
43010032	Jesu a di khuye : Nyi mi yeyedzideni mithumo nya yadi yitago khu ga Babe wangu ; khu wevbini wakone nya gughoheke mu vbwetago gu nyi pfara khuwo ?
43010033	Vajudha va di hakha , khavo : Kha hi vbweti gu gu pfara khu mithumo yago nya yadi ; aholu khu mapepetela nya guvbwete gu dzi gira Nungungulu nuri muthu .
43010034	Jesu a di va hakha khuye Ina kha ga lowa Nayoni wanu nya gupwani Eni nyi ganede gu kheni mu vanungungulu , gani ?
43010035	Milowo nya gu Age kha yi fuvi . Nungungulu a gu rana khuye vanungungulu vathu vale va hakhago mahungo yaye .
43010036	Eni , Nungungulu a nyi hathide a nyi rumela mafuni . Khu ginani mu nyi wugelago khenu nyi na ni mapepetela kholu nyi nga ganela kheni nyi Mwamana wa Nungungulu ?
43010037	Nyamba gira mithumo ya Babe wangu mu nga khodwi gwangu .
43010038	Aholu , nya gu yi gira , ambari mu si khodwi gwangu , khodwani khu mithumo yangu , gasi mu dzitini ni gukhodwa gu khenu Babe a na ni eni , eni neni nyi na ni Babe .
43010039	Khavbo avbo , va di vbweta gu mu mola , gasi uye a di vbuluga mandzani gwawe .
43010040	A di tshatuga nya luphye aya khisi kheyi nya tsongo wa Jordhani , aya khala iyo a nga phela iyo gu bhapatisa Johane .
43010041	Nya vangi va di hongola gwaye vaya khavo : Khu lisine , ambari ulo Johane a ngamba gira siliwugiso , satshavbo a nga ganelago khu muthu yoyu tsha lisine .
43010042	Nya vangi avbovbo va di khodwa gwaye .
43011001	A di gu dwala mwama moyo nya gupwani khu Lazaro , givelegwa gya Bhetaniya , litigo la Mariya ni ndriyaye Marta .
43011002	Khuye Mariya yoyu , a nga todza mafura Pfhumu ni gu mu bavbula migondro khu ndzudzu waye ; ndriyaye Lazaro a di gu dwala .
43011003	Vandriyaye va di rumela mwango ga Jesu , khavo : Pfhumu , wule u mu golago , a ngu dwala .
43011004	Jesu na pwide , mahungo yaya , a di khuye : Wudwali wowo khandri wa gu songa , khwa gu dhumisa Nungungulu , gasi Mwamana wa Nungungulu afela gu dhumiswa khuwo .
43011005	Jesu a di gu gola Marta , ni ndriyaye Mariya , ni Lazaro .
43011006	Na hakhide mwango yoyo , a di khala gambe matshigu mavili avbo a nga bani aromo .
43011007	Khavbo avbo , a di embela vapizane vaye , khuye : Hongoleni hi bwelele gambe Judheya .
43011008	Vapizane va di khavo : Muhevbudzi , nugunugu Vajudha va nga vbweta gu gu pfara khu siwindri , u nga gu vbweta gu bwelela gambe iyo , gani ?
43011009	Jesu a di va hakha , khuye : Gasi litshigu limwalo likhumi na dzimbili dziora gani ? Uye a gimbilago mihani kha tshunganeli , kholu a ngu wona safa nya litigo .
43011010	Aholu , uye a gimbilago wutshigu , a na tshunganela , kholu mwalo wenengedzo .
43011011	Khavbo avbo , a di khuye : Pari yathu Lazaro a ngu lala ; aholu nyi naya mu wusa .
43011012	Vapizane va di khavo : Pfhumu , a gu ba na lade gu yeyedza gu pwani a na hawuluga .
43011013	Jesu a di ganela esi na gu thula gufa ga Lazaro , gasi avo va di khavo mwendro a gu thula gulala ligovbe .
43011014	Jesu a di va pwadzela gwadi , khuye : Lazaro fude .
43011015	Nyi ngu tsaka kholu nyi nga bani nyiri mwalo iyoyo , kholu kharati khavbo gu gu gwadi ga enu , gasi mu khodwe ; ambari ulo hongoleni hiya mu wona .
43011016	Tomasi , a ranwago pwani Mavbaha , a di embela vangana vaye , khuye : Hongoleni nethu , gasi hi nayafa ni muhevbudzi .
43011017	Jesu na vbohide , a di embedwa gu pwani ma vbindride matshigu mana na dzingidwe .
43011018	Bhetaniya gudiri vbafuvbi ni Jerusalema , pfhuka nya kilometru mbili ni gipandre .
43011019	Vajudha nya vangi va di hongode ga Marta ni Mariya , gasi guya va bangaladza khu gufa ga ndriyawe .
43011020	Marta , na pwide nya gupwani a ngu vboha Jesu , a di mu khinga ; gasi Mariya a di tshala nyumbani .
43011021	Marta a di embela Jesu , khuye : Pfhumu , nari pwani u di romo avba , ndriyangu gima nasafa !
43011022	Aholu , nyi ngu dziti gambe nya gukheni satshavbo esi u si lombago ga Nungungulu , uye gu gu ninga .
43011023	Jesu a di khuye : Ndriyago a na wuga .
43011024	Marta a di mu hakha khuye : Nyi ngu dziti nya gukheni a na wuga khu litshigu nya guhegise , litshigu va na wugago va nya gufa .
43011025	Jesu a di engedza gambe , khuye : Eni kheni guwuga , kheni guvbanya . Uye a khodwago gwangu , ambari na fude , a na vbanya
43011026	ni wevbi a vbanyago na gu khodwa gwangu gima kha nafa . U ngu khodwa khesi gani ?
43011027	Marta a di hakha khuye : Ina , Pfhumu ! Nyi ngu khodwa gu kheni uwe khuwe Kristo , Mwamana wa Nungungulu , wule a nga pwani anata mafuni .
43011028	Na ganede esi , a diya rana ndriyaye Mariya khu phuvbo , a gu mu embela khuye : Vbohide , Muhevbudzi a ngu gu rana .
43011029	Na pwide esi , a di dzegela gu khuga a mu yela .
43011030	Jesu a di si gu beli ndrangani , a di nga emide avbo a nga khingedwa avbo khu Marta .
43011031	Vajudha va nga bani vari naye nyumbani va mu bangaladza , na va wonide Mariya na gu khuga khu guvbiredza , va di mu landra na va gu pimisa gu khavo a gu hongola thowotunu aya lila iyo .
43011032	Na vbohide avbo a nga bani aromo Jesu , Mariya a di thega migondroni gwaye , khuye : Pfhumu , nari pwani u di romo avba , ndriyangu gima nasafa !
43011033	Na gu wona Mariya na gulila , gumogo ni Vajudha a nga bani a guta navo , Jesu a dipwa gisiro nya gikhongolo ni gugaradzega monyoni ,
43011034	a gu va wudzisa , khuye : Mu mu dzingide hayi ? Va di hakha , khavo : Pfhumu , delu uta wona .
43011035	Khavbo avbo , Jesu a di lila .
43011036	Vajudha va di khayo : Nga wonani idzo a nga bani a gu gola khidzo Lazaro !
43011037	Gasi vambe va di khavo : Uye a nga tula maho gikhumu , ina kha dzi kodza gu khuye Lazaro asifi , gani ?
43011038	Jesu na hidzimede vbalithowotunu , a nga bani ari phago na yi segidwe khu giwindri , a dipwa gambe gisiro .
43011039	Jesu a di khuye : Dusani giwindri . Aholu , Marta , ndriye wa mufi , a di hakha , khuye : Ahihi , Pfhumu ; gu ngu nunga , kholu matshigu mana na fude .
43011040	Jesu a di khuye : Kha nya gu embela nya gukheni wa gu khodwa u na wona gidhumo gya Nungungulu , gani ?
43011041	Khavbo avbo , va di dusa giwindri . Jesu , na khuside maho a khedza ndzadzini , a di khuye : Baba , nyi ngu gu bonga kholu u nga nyi yingisago .
43011042	Nyi ngu dziti gu kheni u ngu nyi yingisa gikhati gyatshavbo , aholu nyi di ganela esi khu kota nya vathu va nyi randredego , gasi vatshavbo vakhodwe gu khavo khuwe u nyi rumedego .
43011043	Na ganede esi , a di khusedza lito , a gu rana , khuye : Lazaro , duga vbavbandze .
43011044	Mufi a di duga na hungidwe mawogo ni mawundru khu mikeka nya sindzingelo ; khovbe yi na fenengedzidwe khu lesu . Jesu a di va embela , khuye : Mu tshuleni , mu mu diga a hongola .
43011045	Khavbo avbo , Vajudha nya vangi va nga bani va dzude ga Mariya , na va wonide iso a nga girago Jesu , va di khodwa gwaye .
43011046	Aholu , vambe va diya ga Vafarisi , gasi guya va embedzela iso a nga gira Jesu .
43011047	Vakhongolo nya Vaphasi nya mhamba ni Vafarisi va di tshangana va gu hunga gimbuti khavo : Hi na gira ginani ? Muthu yoyu a ngu gira siliwugiso nya singi .
43011048	Ha gu mu diga kharati , vatshavbo va na khodwa gwaye . Khavbo avbo , Varoma va nata khungumula Nyumba ya Nungungulu , ni litigo lathu .
43011049	Khayifasi , a nga bani ari muthangeli nya vaphasi nya muhamba mwaga yoyo , a di va embela , khuye : Enu kamwe kha muti gilo .
43011050	Dzitini nya gukhenu i tshukwana gufa muthu moyo , afela vathu vatshavbo , guvbindra gumbemba litigo rumba !
43011051	Uye kha ganela esi khu gu si khugela , aholu , kha nga a nga bani ari muthangeli nya vaphasi nya mhamba mwaga wule , a di profeta khuye Jesu a di gu yela gufa , afela litigo .
43011052	Nasiri gufela litigo nya Vajudha basi , aholu gufela gambe gutshanganisa sanana sa Nungungulu si phalalegidego .
43011053	Gukhugela litshigu lolo , va di hunga gikungu nya gusonge Jesu .
43011054	Khu kharato , Jesu a di si gimbili gambe vbakari nya Vajudha , aholu a di khuga a gu hongola Efrayime , litigo li nga bana liromo vbafuvbi ni giwula , aya khala iyo gumogo ni vapizane vaye .
43011055	Yidiri vbafuvbi Phasika nya Vajudha . Nya vangi va di gwela Jerusalema , gasi guya dzi agisa na yi si gu vbohi Phasika .
43011056	Na varomo Nyumbani ya Nungungulu va di vbweta Jesu , na va wudzisana , khavo : Nga yi balani , ina kamwe kha nata nuye vbabuzotunu , gani ?
43011057	Vakhongolo nya vaphasi nya mhamba ni Vafarisi va di vegide nayo nya gukhavo uye a gutigo avbo a guromo a na tivise , gasi aya modwa .
43012001	Na gu nga tshade livbandre na limwedo matshigu , gasi guhodzwa Phasika , Jesu a diya Bhetaniya , iyo a nga bani a gu vbanyela iyo Lazaro , wule a nga mu wusago khu gufani .
43012002	Va di mu girela guhodza . Lazaro a di romo nuye vbamezatunu ni Jesu , gasi Marta adiri uye muphumeli wakone .
43012003	Khavbo avbo , Mariya , a di dzega gigasi nya mafura nya gunungele ngudzu , ayo ma nga bani ma rengwa khu dzitsapawu nya dzingi , a todza migondro ya Jesu , bwelo khavbo a yi bavbulela khu ndzudzu waye ; nyumbani gwatshavbo gu di nungela mafura yale .
43012004	Judha Sikarioti , moyo nya vapizane vaye , wule a nga bani a gu vbweta gu mu ningela , a di khuye :
43012005	Khu ginani ma ngamba rengiswa mafura yaya khu mazana mararu nya dzitsapawu nya prata , gasi guphasa sisiwana ?
43012006	Khandri a di ganela kharati khu gu thela kota khu sisiwana , aholu , khu kota nya wuvafa waye , kholu , adiri uye muphari nya gikhwama , a di gutala guba iso si nga bani si gu thedwa umo .
43012007	Jesu a di khuye : Mu digeni . Uye a ma vegedzile gasi gu nyi todza litshigu nya gudzingwe gwangu .
43012008	Sisiwana mu na bani muri naso kala gupindruga ; gasi eni kha nyi na khala nanu gikhati gyatshavbo .
43012009	Vajudha nya vangi , na va dzitide gu khavo Jesu womo vbale , va di mu yela , nasi khu kota yaye basi , aholu ni guya wona Lazaro , wule a nga mu wusago khu gufani .
43012010	Vakhongolo nya vaphasi nya mhamba va di hunga gikungu nya gusonge nuye Lazaro .
43012011	Kholu , khu kota yaye , Vajudha nya vangi va di gu pambuga ga vahevbudzi vawe , va gu khodwa ga Jesu .
43012012	Gandra ni dzimindru , vatshavbo va nga bani va dzude buzotunu , na va pwide nya gupwani Jesu a ngu vbweta gu vboha Jerusalema ,
43012013	va di dzega matamo nya migindru , va mu khinga , na va gu emba , khu lito limwedo , khavo : Hosana ! A na rungudzwe uye atago khu lina la Pfhumu ! A na rungudzwe Pfhumu ya na Israeli !
43012014	Jesu , na mane giburwana , a di gi khilela , kha nga guganela nya Milowo :
43012015	U nga thavi , nyamahegyane wa Sioni . Khu mu woni mufumeli wago ; wule atago na khilede giburwana !
43012016	Guhegulani , vapizane vaye kha va nga muti tshamuselo nya satshavbo sesi , aholu gikhati Jesu a nga dhumiswago , va di dundruga gu khavo esi si lovidwe na si gu mu lumba , gumogo ni gu wona gu khavo khiso si nga tadzisega gwaye .
43012017	Gidzemo gi nga mu wonago na gu rana Lazaro thowoni , gumogo ni gu mu wusa khu gufani , gi di ya tivisa mahungu yoyo .
43012018	Gidzemo nya vathu nya vangi gi di mu khinga , kota gi ngapwago gu pwani khuye a nga girago giliwugiso gile .
43012019	Vafarisi va di embedzelana khavo : Mu ngu wonani nya gukhenu gimwalo gilo nya gugire ! Vathu vatshavbo va gu landra uye .
43012020	Vbakari nya vale va ngaya Jerusalema gasi guya khozela litshigu lile nya buzo , va di romo navo Vagreki .
43012021	Va diya ga Filipi , givelegwa gya Bhetisayida gwa Galileya , vaya mu lomba , khavo : Hi di gu vbweta gu wona Jesu .
43012022	Filipi a diya embela Andreya ; khavbo avbo , Andreya ni Filipi va diya tivisa Jesu .
43012023	Uye a di va hakha , khuye : Givbohide gikhati nya gudhumiswe Mwamana wa Muthu .
43012024	Khu lisine , nyi ngu mi embelani , kheni : mbewu nya trigu ya gu thega mafuni yisifi , yi na khala yenga basi ; aholu ya gufa , yi na ninga mihandro nya yingi .
43012025	Uye a dzi garadzago ngudzu khu gu sayisa womi waye , a na dzimeledwa khuwo ; aholu , uye a nyenyago womi waye a ngu wu vegedza , gasi guya wu mana guvbanyani nya gupindruge .
43012026	Uye a vbwetago gu nyi thumela , a na nyi landre ; ni avbo nyi na gu manegago , gi na bani giromo nigyo githumi gyangu . Uye a na nyi thumelago , a na rungudzwa khu Babe wangu .
43012027	Olu hefemulo wangu womo gutshanisekani . Nyi na kheni ginani ? Baba , nyi vbulugise ga gikhati gegi nya sitshaniso ? Olu a gu iso nyi nga si telago , ke !
43012028	Baba , dhumisa lina lago ! Khavbo avbo , li dita lito khu Ndzadzini , khilo : Gale na nyi li dhumiside , gambe nyi nguna gu li dhumisa .
43012029	Gidzemo gi nga bani giromo vbale , na gi pwide lito leli , gi di khigyo : Ndzadzi yi dzumago . Vambe va di khavo : Girumwa gya Nungungulu gi nga ganelago naye .
43012030	Jesu a di khuye : Lito leli kha la pwala khu kotani yangu , aholu khu kotani yanu .
43012031	Olu gi vbohide gikhati nya gulamudwe litigo leli ; ni gututumiswa mufumeli waye .
43012032	Gasi eni , gikhati nyi na khusedzwago vbatshani , nyi na ndrindra vathu vatshavbo va ta gwangu .
43012033	A di ganela esi na gu vbweta gu yeyedza mafelo yaye .
43012034	Gidzemo gi di mu hakha , khigyo : Nayo wu ngu hi hevbudza nya gukhuye Kristo a na vbanya kala gupindruga . Khu ginani u gu khuwe Mwamana wa Muthu a na ni fanelo nya gu khusedzwe ? Khu mani Mwamana yoyo wa Muthu ?
43012035	Khavbo avbo , Jesu a di va embela , khuye : Gikhati gegi mu ngari ni guwonegela ; gimbilani na mu ngari ni guwonegela gasi mu si manwi khu gidema . Uye a gimbilago gidemani kha guti umo a yago .
43012036	Na mu ngari ni guwonegela , khodwani guwonegelani , gasi mufela gu khala sanana nya guwonegele . Jesu , na ganede esi , a di khuga , a gu mwalalega vbakari gwawe .
43012037	Ambari ulo a nga gira siliwugiso nya singi mahoni gwawe , gima kha va khodwa gwaye ,
43012038	gasi gu tadzisega magana ya muprofeti Isaya , nya gu khayo : Pfhumu , khu mani a khodwago khu magana yathu ? Tshivba yaye Pfhumu a yi wonegiside ga mani ?
43012039	Iso si nga va gira va si khodwi , khu magana a nga ganela gambe Isaya , khuye :
43012040	A di va sega maho , a gu bangisa myonyo yawe , gasi va si woni khu maho , ni gumba pima khu myonyo yawe , gufela gu va si vbindrugedzi mavbanyelo , nyi va vbanyisa .
43012041	Isaya ganede esi kholu a di tuledwe gu wona gidhumo gya Jesu .
43012042	Ambari ni vathangeli nya Vajudha va di gu khodwa ga Jesu ; aholu , va di gira khu gisihaledza , khu hwanga nya Vafarisi , gasi va si tutumiswi nyumbani nya nombelo .
43012043	Kholu va di gola ngudzu gudhumiswa khu vathu guvbindra gudhumiswa khu Nungungulu .
43012044	Jesu a di khusedza lito , khuye : Uye a khodwago gwangu , khandri gwangu khodwago , a ngu khodwa ga wule a nyi rumedego .
43012045	Ni wevbi a nyi wonago , a ngu wona uye a nga nyi rumelago .
43012046	Eni nyi dzude tigoni kha nga wenengedzo gasi muthu watshavbo a khodwago gwangu a si khali gidemani .
43012047	Uye apwago magana yangu , a si ma vegisi , khandreni nyi na mu lamulago , kholu kha nyatela guta lamula litigo , aholu guta vbanyisa .
43012048	Uye a nyi dangago ni gumba hakha magana yangu , a na ni mulamuli waye . Magana nyi hevbudzidego khayo ma na mu lamulago litshigu nya guhegise .
43012049	Kholu esi nyi nga ganela khandri nyi di si khugela . Babe a nga nyi rumelago khuye a nga nyi embela iso si vbwetagago gu ganela ni guhevbudza .
43012050	Eni nyi ngu dziti gu kheni nayo waye guvbanya nya gupindruge . Khu kharato , esi nyi ganelago , nya gu landrisa magana ya Babe wangu .
43013001	Na wusi gu vbohi buzo nya Phasika , Jesu na gu dziti gu khuye gi vbohide gikhati gyaye nya guvbindre mafuni momu a bwelela ga Babe waye , uye , a nga golago vathu vaye va nga bani varomo tigoni , a di va gola khu monyo waye watshavbo .
43013002	Na vari vbakari nya gulalele , Sathane a di kutsedzela Judha Sikarioti , mwamana wa Simoni , gasi a ningele Jesu .
43013003	Jesu , khu gu dziti gu khuye Babe a mu ningide tshivba yatshavbo , ni gu khuye dzude khu ga Nungungulu , gu vbwetega a gubwelela ga Nungungulu ,
43013004	a di khuga khu vbamezatunu , a tshula libhadzi , a sumela tuwayi .
43013005	Khavbo avbo , a di thela mati gyomboni , a phela gu handza migondro vapizane , a va bavbula khu tuwayi a nga bani a sumede .
43013006	Na vbohide ga Simoni Pedro , oyu a di khuye : Pfhumu ! Uwe kamwe gu nyi handza migondro ?
43013007	Jesu a di mu hakha khuye : Esi nyi girago khu yeli gu siti nugunugu , u na siti gwadi .
43013008	Pedro a di engedza gambe , khuye : Gima khu na nyi handza migondro ! Jesu a di mu hakha khuye : Nyamba gu handza khu lumbi tsawa wangu .
43013009	Simoni Pedro a di khuye : Pfhumu , u nga nyi handzi migondro basi , aholu , mi mandza ni hungo gambe !
43013010	Jesu a di mu hakha , khuye : Wule a hambidego , guvbweta gu hamba migondro basi , kholu agide . Enu nenu mu agide , aholu , khandri enu mwatshavbo .
43013011	Uye a di gu mu ti gwadi uye a nga bani a gu vbweta gu mu ningela pima kholu a nga ganelago , khuye : Khandri mwatshavbo mu agidego .
43013012	Na va handzide migondro , a di ambala libhadzi laye , a khala vbamezatunu , ava wudzisa , khuye : Mu ngu giti egi nyi ngari gu mi girago , gani ?
43013013	Enu mu ngu nyi rana Pfhumu ni Muhevbudzi wanu ; khidzo kharato , kholu kheni kamwe .
43013014	Mu ngu wona : nya nga olu eni nyi nga mi handzani migondro , na nyiri Pfhumu ni Muhevbudzi wanu , enu nenu handzanani migondro khu gyanu .
43013015	Nyi mi ningideni gihevbudzo , gasi mu gire nenu nya nga idzo nyi nga mi girago .
43013016	Khu lisine , nyi ngu mi embelani , kheni : githumi khandri gikhongolo guvbindra pfhumu yaye ; kha nga girumwa nigyo , khandri gikhongolo guvbindra oyu gi nga rumwago khuye .
43013017	Kha nga olu mu sitigo silo sesi , mu na bani mu kategile mwa gu si landrisa .
43013018	Kha nyi thuli enu mwatshavbo , nyi ngu vati avo nyi va hathidego , aholu nya gu ganela kharati gasi gutadzisega milowo , yigu khiyo : Uye nyi hodzago naye mbiya mweyo a nyi wugede .
43013019	Nya gu mi embela na si si dugeleli , gasi sa gu dugelela mu dzegela gu dzitini , kheni mani .
43013020	Khu lisine , nyi ngu mi embelani , kheni : oyu a hakhago wule nyi mu rumelago , kheni a nyi hakhago ; uye a nyi hakhago , a ngu hakha wule a nyi rumedego .
43013021	Na ganede esi , Jesu a di swihala monyo , a ganela , khuye : Khu lisine , nyi ngu mi embelani , kheni : Moyo wanu a na nyi ningela .
43013022	Khavbo avbo , vapizane va di khedzisana , va si muti gu thudwa mani .
43013023	Moyo nya vapizane , wule a nga bani a godwa khu Jesu , a di ninganide naye vbamezatunu .
43013024	Simoni Pedro a di mu khweneta a mu lembela , khuye : Nga mu wudzisa a gu thula mani .
43013025	Uye , na hidzimede ga Jesu , a di mu lembela , khuye : Wa gu thula mani , Pfhumu ?
43013026	Jesu a di mu hakha , khuye : Wule nyi na negago gipandre nya gibaba nyi mu ninga . Na negide gipandre nya gibaba a di gi ningela ga Judha Sikarioti , mwamana wa Simoni .
43013027	Oyu na hodzide gipandre gyogyo , a di beledwa khu Sathane . Khavbo avbo , Jesu a di mu embela , khuye : Iso u vbwetago gu gira gira khu guvbiredza , u nga hweli .
43013028	Aholu vatshavbo va nga bani varomo vbamezatunu kha va nga dziti a gu thula ginani khu magana yaya ,
43013029	kholu , kha nga olu Judha a nga bani ari muphari nya gikhwama nya dzitsapawu , vambe va di pimisa nya gukhavo Jesu a di mu ruma guya renga iso si nga bani si vbwetega vbabuzotunu , ni gu khavo mwendro a di mu ruma guya ninga zomola sisiwana .
43013030	Na hakhide gipandre nya gibaba , Judha a di dzegela gu duga . Gudiri wutshigu .
43013031	Na dugide , Jesu a di khuye : Olu Mwamana wa Muthu dhumisidwe ; wudhumo wa Nungungulu wu ngu wonega khavbo gwaye .
43013032	Wudhumo wa Nungungulu na wu wonega gwaye , Nungungulu nuye a na mu dhumisa ; a na mu dhumisa nyamba hwela .
43013033	Vanavangu , nyi ngari nanu gikhatyana gegi . Mu na nyi vbwetani ; kha nga nyi nga ganelago ga Vajudha , nyi ngu mi embelani nenu , kheni : iyo nyi hongolago , enu kha mu dzi kodzi guya .
43013034	Nayo muphya nyi mi ningago , khoyu : haladzanani , kha nga idzo nyi mi haladzidego khidzo , golanani nenu khu gyanu .
43013035	Khavbo vathu va na dzitigo nya gukhavo mu vapizane vangu , mwa gu golanani khu gyanu .
43013036	Simoni Pedro a di mu wudzisa , khuye : Wa gu vbweta gu hongola hayi , Pfhumu ? Jesu a di mu hakha , khuye : Iyo nyi vbwetago guya , khu dzi kodzi gu nyi landra nugunugu ; u na nyi landra gwadi .
43013037	Pedro a di khuye : Kha nyi dzi kodzi gu gu landra khu ginani ? Eni nyi nafa nago .
43013038	Jesu a di khuye : Ina kamwe uwe u na ningela guvbanya gwago khu kotani yangu ! Khu lisine , nyi ngu gu embela , kheni : kha na emba khonge nu si nyi dangi nyondro tharu .
43014001	Mu nga garadzegi myonyo yanu . Khodwani ga Nungungulu , mu khodwa gambe gwangu .
43014002	Ndrangani ga Babe momo malanga nya mangi . Nari pwani khandri kharato , na nyi mi embedeni gale . Nyi ngu mi thangela nyiya dongisela wulanga .
43014003	Nyi na wuya gambe nyita mi dzegani , gasi avbo nyi na bani nyi romo , mu manege nenu .
43014004	Enu mu ngu gutini iyo nyiyago , ni ndzila yakone mu ngu yitini .
43014005	Tomasi a di khuye : Pfhumu , ethu kha hi guti iyo u hongolago , hi na yiti kharini ndzila yakone ?
43014006	Jesu a di khuye : Eni kheni ndzila , ni lisine , ni guvbanya . Mwalo a vbohago ga Babe nyamba yiswa kheni .
43014007	Nari pwani mu di nyitide na mu mu tide Babe wangu : gukhugela olu mu ngu muti , gambe mu mu wone .
43014008	Filipi a di khuye : Pfhumu , hi yeyedze Babe , iso basi si na hi enelela .
43014009	Jesu a di khuye : Gale na nyiri nanu , gasi nolu u si gu nyiti , Filipi ? Uye a nyi wonago , a ngu wona Babe . Khu ginani u gu khuwe : Hi yeyedze Babe ?
43014010	Ina khu khodwi nya gukhuwe eni nyi womo ga Babe , ni gu khuwe Babe womo gwangu , gani ? Magana nyi mi embelago khandri yangu , aholu , Babe a guromo gumogo ni eni , khuye a girago mithumo yeyi .
43014011	Khodwani gwangu ; khodwani nya gukhenu nyi womo ga Babe , ni gu khenu Babe womo gwangu . Mwa gumba khodwa gwangu , khodwani khu mithumo yangu .
43014012	Khu lisine , nyi ngu mi embelani , kheni : uye a khodwago gwangu , a na gira nuye mithumo nyi yi girago ; a na gira mithumo nya yikhongolo gu vbindra eyi , kholu eni nyi ngu hongola ga Babe wangu .
43014013	Ni gevbini mu na lombago khu lina langu , nyi na mi girelani , gasi Babe afela gudhumiswa khu Mwanaye .
43014014	Igyo mu na gu lombago khu lina langu , eni nyi na mi girelani .
43014015	Mwa gu nyi gola , mu na vegedza milayo yangu .
43014016	Eni nyi na lomba ga Babe , a mi rumela mumbe Muphasedzeli a gu Liphuvbo nya lisine anata khalago nanu gikhati gyatshavbo .
43014017	Va nya litigo kha va dzi kodzi gu li hakha , kholu kha va li woni gambe kha va liti . Gasi enu mu ngu liti kholu ilo la gu vbanya vbakari gwanu ni ndrani gwanu .
43014018	Kha nyi na mi tshiya nga sigulungu ; nyi na wuya gambe .
43014019	Nugunugu , vathu nya litigo kha va na nyi wona gambe , gasi enu mu na nyi wonani ; kholu enu mu na vbanya khu kotani nyi vbanyago .
43014020	Litshigu lolo mu na dzitini nya gukhenu eni nyi womo ga Babe wangu , enu mu womo gwangu , gasi eni nyi womo gwanu .
43014021	Oyu atigo milayo yangu , a gu yi vegedza , khuye a nyi golago . Gasi oyu a nyi golago , a ngu godwa khu Babe wangu , eni nyi na mu gola nyi dzi yeyedza gwaye .
43014022	Judha , nasiri Sikarioti , a di khuye : Pfhumu , u na dzi yeyedza kharini gwathu , nyamba dzi yeyedza tigoni ?
43014023	Jesu a di hakha , khuye : Uye a nyi golago , a na vegedza milayo yangu ; Babe wangu a na mu gola ; gasi eni ni Babe hi nata avbo gwaye hita khala naye .
43014024	Uye a si nyi goligo , kha vegedzi milayo yangu ; gasi mahungo nyi hevbudzago khandri yangu , aholu khya Babe a nyi rumedego .
43014025	Nyi mi embedeni mahungu yaya na nyi ngari nanu .
43014026	Aholu , Muphasedzeli , a gu Liphuvbo nya gu Age , lile Babe a na mi rumelago khu lina langu , li nata mi hevbudza silo satshavbo , ni guta mi dundrugisa satshavbo iso nyi nga mi hevbudzani .
43014027	Nyi ngu mi tshiyelani gurula , nyi ngu mi ningani gurula gwangu . Kha nyi ningi gurula kha nga idzo li ningago khidzo litigo . Mu nga garadzegini myonyo yanu , gambe mu nga thavi gilo .
43014028	Mu nyi pwide na nyi gu ganela , kheni : nyi ngu hongola , aholu nyi na wuya gambe gwanu . Nari pwani mu ngu nyi gola , khu lisine na mu gu nengela kholu nyi hongolago ga Babe , kholu Babe khongolo gu nyi vbindra .
43014029	Nyi mi embedeni olu , na si si gu giregi , gasi sa gu girega mu khodwa gwanyu .
43014030	Kha nyi na ganela ngudzu nanu , kholu a ngu vboha mufumeli nya litigo leli . Uye gimwalo gilo a na girago avba gwangu ,
43014031	aholu , satshavbo sesi nya gufela gu kheni litigo li dziti nya gu khilo nyi ngu gola Babe , ni gu khilo nyi ngu gira kha nga idzo Babe a nga nyi rumago khidzo . Khugani , hongoleni .
43015001	Jesu a di khuye : Eni nyi litshina nya lisine nya miuvha , Babe wangu khu mulimi wakone .
43015002	Ni levbini litamo li nyi lumbago , la mba ninga mihandro , uye a na li pila ; gasi lile li ningago mihandro , a ngu li thena , li fela gu ninga mihandro nya yingi .
43015003	Enu mu agideni khu kota nya magana nyi mi hevbudzidego .
43015004	Khalani neni , eni neni nyi na khala nanu . Kha nga olu litamo li si kodzigo gu ninga mihandro longa , la mba khugela vbatshinatunu nya miuvha , kharato nugo gu na girega gwanu , mwa mba khala ni eni .
43015005	Eni nyi litshina , gasi enu mu matamo ; uye a gu ni eni , eni naye , khuye a ningago mihandro nya yingi ; kholu nyamba na eni gimwalo mu na gu girago .
43015006	Uye a si khaligo neni , a na vegwa phuvbo , a banga kha nga litamo ; matamo nya nga a yoyo ma gu wungedzedwa ma gu vbiswa .
43015007	Mwa gu khala ni eni , ni gulandrisa milayo yangu , satshavbo iso mu na lombago mu na ningwa .
43015008	Babe wangu a na dhumiswa mwa gu ninga mihandro nya yingi ; khu kharato , mu na khala vapizane vangu .
43015009	Eni nyi mi gode , kha nga idzo Babe a nyi godego khidzo ; simamani lihaladzoni gwangu .
43015010	Mwa gu vegedza milayo yangu , mu na simama lihaladzoni gwangu , kha nga eni nyi simamago lihaladzoni ga Babe wangu , kholu nyi nga vegedza milayo yaye .
43015011	Nya gu mi embela esi , gasi litsako langu li khale gwanu , ni gu gunengela gwanu gutadzisege .
43015012	Nayo wangu khoyu : Haladzanani kha nga idzo nyi mi haladzidego khidzo .
43015013	Mwalo a gu ni lihaladzo nya likhongolo guvbindra wule a ningelago womi khu gufela dzipari dzaye .
43015014	Enu mu dzipari dzangu mwa gu girani iso nyi mi rumago .
43015015	Kha nyi mi rani gambe sithumi , kholu githumi kha gi dziti iso si girwago khu pfhumu yaye ; nya gu mi rana dzipari dzangu , kholu nyi mi tiviside satshavbo nyi nga si pwago ga Babe wangu .
43015016	Khandrenu mu nga nyi hathago , kheni nyi mi hathidego nyi mi rumela , gasi muya ninga mihandro nya yingi ni gu mihandro yanu yi simame . Khu kharato , ni gevbini mu na lombago ga Babe wangu khu lina langu , uye a na mi ningani
43015017	Khiso esi nyi mi rumago : Vbanyani khu lihaladzo .
43015018	Litigo la gu mi zondra , dzitini gu khenu liphede kheni li nyi zondra .
43015019	Nari pwani mwa gu lumba litigo , ilo na li mi gola , kha nga li golago vathu vaye ; aholu , la gu mi nyenya , kholu kha mu lumbi litigo , ni gu eni nyi mi hathideni vbakari gwaye .
43015020	Dundrugani magana nyi mi embedego , nya gukheni : githumi khandri gikhongolo guvbindra pfhumu yaye . Kha nga va nga nyi sanisago , va na mi sanisa nenu ; va gu bani va vegedzide milayo yangu , va na vegedza nayo magana yanu .
43015021	Va na mi gira satshavbo sesi , khu kota nya lina langu , kholu kha va mu ti wule a nyi rumedego .
43015022	Nari pwani kha nya va tivisa , vadiri mwalo nandru ; gasi olu va mwalo divalelo .
43015023	Uye a nyi vengago , a ngu venga Babe wangu .
43015024	Nari pwani kha nya nga gira siliwugiso nya sikhongolo vbakari gwawe , iso nya gu gima si si gu girwi khu mumbe muthu , na vari mwalo nandru ; gasi avo , na va si wone , va di simama gu nyi zondra eni ni Babe wangu .
43015025	Esi si giregide gasi gu tadzisega magana ma nga lowago Nayoni , nya gu khayo : Va nyi vengide nyamba na nandru .
43015026	Aholu , a guta Muphasedzeli , a gu Liphuvbo nya lisine nyi na mi rumelago khu ga Babe wangu , a nata nyi fakazela .
43015027	A nenu mu na nyi fakazela , kholu mudiri ni eni gukhugela guhegulani .
43016001	Nyi mi embede esi , gasi mu si khunguvanyegi .
43016002	Vajudha va na mi tutumisani umo nya dzinyumba nya nombelo . Gi ngu vboha gikhati nya gu vatshavbo vale va na mi songago va na pimisa gu khavo va gu rungudza ni gu thumela Nungungulu .
43016003	Va na gira kharato kholu kha va muti , Babe wangu ni eni .
43016004	Gasi olu nya gu mi embela esi , gufela gu gya gu vboha gikhati gyakone , mu dundruge gu khenu nyi di mi embede ; kha nya mi embelani gu khugela guhegulani , kholu nyidiri nanu .
43016005	Olu nyi ngu hongola ga wule a nyi rumedego . Mwalo ni moyo wanu a nyi wudzisago khuye : Wa gu hongola hayi ?
43016006	Myonyo yanu yi swihade , kholu nyi mi embelago silo sesi .
43016007	Aholu , lisine kheli : I tshukwana nyi gu hongola , kholu , nyamba hongola , kha nata gwanu Muphasedzeli , gasi nya gu hongola , nyi naya mu rumela ate gwanu .
43016008	Na vbohide anata gira vathu va tigoni va tugule gu khavo va ghohide khu gu mbati gu khavo gighoho gilo muni ; ni gumba pima esi si godwago khu Nungungulu ; ni gu mbati ginani gulamula gwa Nungungulu .
43016009	Vathu va tigoni va ghohide khu gu mbati gu khavo gighoho ginani , kholu kha va khodwa gwangu ;
43016010	Va ghohide khu gumba pima esi si godwago khu Nungungulu , kholu eni nyi ngu hongola ga Babe , vathu kha va na nga nyi wona gambe ;
43016011	Va ghohide khu gu mbati gu khavo ginani gulamula gwa Nungungulu , kholu mufumeli nya litigo lamudwe .
43016012	Nyi ngari ni silo nya singi nya gu mi embeleni , aholu , kha mu dzi kodzi gu si hakha olu .
43016013	La guta Liphuvbo nya lisine , ilo li nata mi endredza , li mi yisa lisineni nya guvbelele , kholu kha li nata ganela silo nya gu si khugele , aholu li nata ganela silo li si pwidego , ni guta mi tivisani iso si natago .
43016014	Ilo li na nyi dhumisa , kholu li na tivisa basi iso li na gu hakhago khu mandzani gwangu .
43016015	Satshavbo sigu sa Babe tshangu neni . Khu kharato nyi nga kheni : li na mi tivisa basi iso li na si hakhago khu mandzani gwangu .
43016016	Nugunugu kha mu na nyi wona , khadukhadu munata nyi wona gambe .
43016017	Khavbo avbo , vambe vapizane vaye va di khavo : Ma gu tshamusela ginani magana yaya : Nugunugu kha mu na nyi wona , khadukhadu mu nata nyi wona , nayo nya gu khayo : Eni nyi ngu hongola ga Babe ?
43016018	Va di khavo : Ginani Nugunugu yoyu a wu thulago ? Kha hi dziti wa gu thula ginani .
43016019	Jesu na dzitide nya gukhuye va gu vbweta gu mu wudzisa , a di khuye : Ina kamwe mwa gu wudzisana khiso nyi nga ganelago , kheni : Nugunugu kha mu na nyi wona , khadukhadu mu nata nyi wona ?
43016020	Khu lisine , nyi ngu mi embelani , kheni : mu na lila ni gusaniseka , aholu litigo li na tsaka . Gani olu gusaniseka gwanu gu na vbindrugedza gukhala litsako .
43016021	Nyamayi a gu bani a lumwa , a gu saniseka , kholu givbohide gikhati gyaye ; aholu , na hefemude , kha nga gu dundruga gambe gusaniseka gule , khu litsako nya gyanana a velegidego .
43016022	Gunene , olu mu na ni wusiwana , aholu eni nyi nata mi wonani nya luphye ; gikhati gyogyo myonyo yanu yi na tala khu gunengela . Mwalo a na mi dzegelago gunengela gwanu .
43016023	Litshigu lolo gi mwalo mu na nyi wudzisago . Nyi ngu mi embelani , khu lisine , nya gukheni : satshavbo iso mu na lombago ga Babe khu lina langu , uye a na mi ningani .
43016024	Gima mu si gu lombi gilo khu lina langu . Lombani , mu na ningwa , gasi gutsaka gwanu gu tadzisege .
43016025	Nyi mi embedeni esi khu sifananiso , aholu gi ngu vboha gikhati nyi na gumba mi embelani gambe khu sifananiso . Nyi na mi tivisani Babe wangu nyamba siha gilo .
43016026	Litshigu lolo mu na lombani khu lina langu ; khandri nya gukheni : nyi na mi lombelani ga Babe ,
43016027	kholu uye abune Babe a ngu mi gola , kholu mu nyi godego ni gukhodwa gu khenu nyi dzude khu ga Nungungulu .
43016028	Nyi dzude tigoni na nyi guta khu ga Babe ; nya luphye nyi ngu diga litigo nyi gu hongola ga Babe .
43016029	Vapizane va di khavo : Khupwi olu u ganelago nyamba sihaledza ; khu ganeli gambe khu sifananiso .
43016030	Olu hi ngu wona nya gukhethu u nguti satshavbo , khu lireli guwudziswa khu muthu , khu guralo hi ngu khodwa gu khethu wa guta khu ga Nungungulu .
43016031	Jesu a di va hakha , khuye : Olu mu ngu khodwa gwangu , gani ?
43016032	Dzitini nya gukhenu gi ngu vboha gikhati , khigyo egi kamwe , mu na guta phalalegiswago , muthu ni muthu a hongola yaye phuvbo , mu nyi tshiya nyenga . Aholu khandreni nyenga , kholu Babe anani eni .
43016033	Nya gu mi embelani esi , gasi mu tshale ni gurula gwangu ; mu na mana sigaradzo tigoni , aholu nyi tumbeni , kholu eni nyi pade litigo .
43017001	Jesu , na ganede magana yaya , a di khusedza maho a khedza ndzadzini , khuye : Baba , khigyo egi gikhati , dhumisa Mwanago , gasi a nuye a gu dhumisa ,
43017002	kholu u mu ningide tshivba nya gufumele sivangwa satshavbo , gasi a ninge guvbanya nya gupindruge vatshavbo vale u nga mu ningago .
43017003	Guvbanya nya gupindruge khogu : vati uwe basi kha nga Nungungulu nya lisine , ni guti Jesu Kristo , a gu uye u nga mu rumelago .
43017004	Nyi gu dhumiside mafuni , kholu nyi vbedzidego thumo u nga nyi rumelago .
43017005	Olu , Baba , nyi ninge gambe gidhumo gile nyi nga bani nyiri nagyo khu gale mahoni gwago , na lisi gu vangwi litigo .
43017006	Nyi tiviside lina lago ga vathu nya litigo u nyi ningidego . Vadiri vago , aholu u nyi ningide . Avo va vegedzide milayo yago .
43017007	Olu va ngu dziti gu khavo satshavbo u nyi ningidego sa guta khiyo gwago ,
43017008	kholu , na nyi va embede mahungo u nyi ningidego , va di ma hakha , va gu khodwa nya gukhavo khu lisine nyi dzude khiyo gwago , ni gu khavo khuwe u nyi rumedego .
43017009	Nyi ngu va lombelela , kha nyi lombeleli litigo , aholu ava u nyi ningidego , kholu phago .
43017010	Satshavbo si gu sangu , tshago . Niso si gu sago , tshangu ; satshavbo si ngu nyi dhumisa .
43017011	Nyi mwalo gambe tigoni , aholu avo vomo tigoni , gasi eni nyi nguta vbafuvbi gwago . Baba nya gu Age , va vegedze linani gwago , lina u nyi ningidego , gasi va khale moyo , kha nga ethu .
43017012	Na nyi ngari navo mafuni nyi di gu va sayisa khu lina lago . Nyi sayiside vatshavbo u nga nyi ningago , mwalo ni moyo a nga dzimelago , vbavbandze ga wule gu nga vbwetega a dzimele , gasi gu tadzisega Milowo .
43017013	Olu nyi nguta iyo gwago ; aholu nyi ngu ganela esi na nyi nga romo mafuni , gasi avo va mane navo gutsaka nya gubelela nyi gu nago .
43017014	Nyi va hevbudzide mahungu yago , aholu va nya litigo va ngu va zondra kholu avo kha va lumbi litigo , kha nga eni neni nyi si lumbigo litigo .
43017015	Kha nyi lombi gu kheni u va dusa tigoni , aholu kheni va vbulugise guvivbani .
43017016	Avo kha va lumbi litigo , kha nga eni neni nyi si lumbigo litigo .
43017017	Va agise va khale vathu va lumbago uwe basi khu ndzila nya lisine . Magana yago khayo ma gu lisine .
43017018	Kha nga uwe u nga nyi rumelago tigoni , eni neni nyi ngu va rumela tigoni .
43017019	Eni nyi ngu dzi ningela iyo gwago khu kota yawe , gasi avo navo va girwe vathu va agisidwego lisineni .
43017020	Kha nyi lombeleli basi ava , aholu vale navo va na khodwago gwangu khu kota nya magana yawe ,
43017021	gasi vatshavbo va khale moyo basi ; kha nga uwe , Baba u gomo gwangu , eni gwago , avo navo va na khale gwathu , gasi litigo li khodwe gu khilo khuwe u nyi rumedego .
43017022	Nyi va ningide gidhumo gile u nga nyi ningago , gasi va khale moyo kha nga ethu hi gu moyo .
43017023	Eni gwawe , uwe gwangu , gasi avo va pwanane nya guvbelele , gasi litigo li dziti gwadi gu khilo khuwe u nyi rumedego , ni gu khilo u va gode kha nga idzo u nyi godego khidzo .
43017024	Baba , nya guvbweta gu kheni vale u nyi ningidego va manege navo avbo nyi na gu manegago eni , gasi vafela guwona gidhumo gyangu , gidhumo gile u nyi ningidego , kholu uwe u nyi gode na li si gu vangwi litigo .
43017025	Baba nya gululame , litigo kha la guti , aholu eni nyi gu tide , ava navo va dzitide nya gukhavo khuwe u nyi rumedego .
43017026	Nyi va tiviside lina lago ; nyi ngu na gu va tivisa gambe , gasi lihaladzo u nyi golago khilo li khale gwawe , eni neni nyi khale gwawe .
43018001	Na giride nombelo yoyu , Jesu a di duga ni vapizane a gu hongola khisi kheyi nya gitsongwana gya Sedroni , avbo li nga bani a liromo lithembwe nya senge , umo a nga belago ni vapizane vaye .
43018002	Judha , wule a nga mu ningela , a di gu wuti wulanga wule , kholu Jesu a di gu tshangana vbale ni vapizane vaye dzinyondro nya dzingi .
43018003	Judha a di vbelegedza tsawa nya masotshwa ni dzindruna dzi nga rumedwago khu vaphasi nya vakhongolo ni Vafarisi , vari ni myenge ni matshari .
43018004	Jesu , khu gu siti satshavbo si nga vbweta gu mu dugelela , a di va khinga , aya va wudzisa , khuye : Mwa gu vbweta mani ?
43018005	Avo va di mu hakha , khavo : Jesu wa Nazareta . Jesu a di phindrula khuye : Kheni kamwe . Judha wule a nga mu ningela , adiri navo .
43018006	Gikhati Jesu a nga khuye : Kheni kamwe , va di bwelela nya gihwane , va gu thega vbavbatshi .
43018007	A di va wudzisa nya luphye , khuye : Mwa gu vbwetani mani , gwadi ? Va di mu hakha , khavo : Jesu wa Nazareta .
43018008	Jesu a di khuye : Nyi mi embedeni gukheni kheni . A gu bani ari eni mu nyi vbwetago , digani ava va hongole .
43018009	Esi si giregide gasi gutadzisega magana a nga ganela , khuye : Vale u nyi ningidego kha nya dzimedza ni moyo .
43018010	Khavbo avbo , Simoni Pedro , a nga bani ari ni litshari , a di pila khilo ndzeve ya nyamudye ya Malko , githumi gya khongolo nya vaphasi nya mhamba .
43018011	Aholu , Jesu a di embela Pedro , khuye : Vega litshari wulangani gwaye . Wa gu vbweta khuwe nyi si seli gikombe nya gutshaniseke nyi nga ningwago khu Babe wangu gani ?
43018012	Khavbo avbo , masotshwa ni vathangeli vawe , gumogo ni dzindruna nya Vajudha , va di mola Jesu , va mu hunga .
43018013	Guhegula va di mu yisa ga Anasi , kholu a nga bani ari sade wa Khayifasi , khongolo nya vaphasi nya mbamba mwagani momo .
43018014	Khu Khayifasi a nga ningago Vajudha wusingalagadzi nya gu khuye : Tshukwana gufa muthu moyo afela vathu vatshavbo .
43018015	Gikhati gyogyo , Simoni Pedro ni moyo nya vapizane va di landrisela Jesu . Mupizane yoyo a digu tivana ni khongolo nya vaphasi nya mhamba , khu kharato a di bela ni Jesu nyumbani ga khongolo nya vaphasi , umo nya gulamuledwe mahungu ,
43018016	a gu tshiya Pedro vbavbandze , vbamwanyatunu . Na dugide mupizane yoyu , a di lomba ga nyamayi a nga bani a gu ghada vbamwanya gu bela ni Pedro .
43018017	Khavbo avbo , nyamayi wule a di wudzisa Pedro , khuye : Khandruwe nuwe mupizane wa mwama wule gani ? Uye a di hakha , khuye : Khandreni .
43018018	Vbale , si di romo sithumi ni dzindruna , va nga bani va khuthide nilo va wora , kholu gu di gu dzidzila . Uye nuye Pedro a di romo vbale a wora nilo .
43018019	Khu vbale , khongolo nya vaphasi nya mhamba a di wudzisa ga Jesu khu mahungu nya vapizane vaye ni gihevbudzo gyaye .
43018020	Jesu a di mu hakha , khuye : Nyi ganede tigoni nyamba siha gilo ; nyi hevbudzide gikhati gyatshavbo ndrani nya Nyumba nya nombelo ni Nyumbani ya Nungungulu , umo va tshanganelago umo Vajudha vatshavbo , gimwalo nyi nga ganelago khu gisihaledza .
43018021	Khu ginani u nyi wudzisago ? Wudzisa avo va ngapwa iso nyi nga va hevbudzago ; va ngu siti gwadi iso nyi va embedego .
43018022	Na ganede esi , moyo nya ndruna a nga bani aromo vbale , a di mu veta khu pama , khuye : Khidzo kharati u hakhago khidzo khongolo nya vaphasi nya mhamba , gani ?
43018023	Jesu a di mu hakha , khuye : Nya gu bani nyi hosiside , nyi yeyedze gihoso gyakone ; aholu , nya gu bani nyi ganede gwadi , khu ginani u nyi vetago ?
43018024	Khu vbale , Anasi a di mu rumela , na hungidwe , ga Khayifasi , khongolo nya vaphasi nya mhamba .
43018025	Gikhati gyogyo , Simoni Pedro , a di khade vbagikhotunu a gu wora nilo va mu wudzisa , khavo : Khandruwe nuwe moyo nya vapizane vaye , gani ? A di danga khuye : Khandreni .
43018026	Moyo nya sithumi sa khongolo nya vaphasi nya mhamba nya nongo wa wule a nga pidwa ndzeve khu Pedro , a di khuye : Ina khandruwe nyi nga gu wona naye thembweni nya senge gani ?
43018027	Pedro a di danga nya luphye . Gikhati gyogyo wu di emba khonge .
43018028	Khavbo avbo , va di dzega Jesu khu ndrangani ga Khayifasi va gu hongola naye ga mufumeli . Gu di ngari dzimindru dzikhongolo . Avo kha va nga bela nyumbani nya gulamuledwe mahungu , gasi va si dzi loledzisi , vafela guhodza Phasika .
43018029	Khu kharato , Pilato a di duga vbavbandze , a gu wudzisa khuye : Ketso muni mu gu nayo ni muthu yoyu ?
43018030	Va di mu hakha , khavo : Nari pwani khandri gighogi na ha sa mu resa avbo gwago .
43018031	Pilato a di va phindrula , khuye : Mu dzegeni , mu mu lamula kha nga idzo wu lombago khidzo nayo wanu . Vajudha va di khayo : Ethu hi mwalo fanelo nya gusonge muthu .
43018032	Esi si giregide , gasi gutadzisega magana a nga ganelago Jesu , na guthula mafelo yaye .
43018033	Pilato a di bela nya luphye nyumbani , a gu rana Jesu , a mu wudzisa , khuye : Ina kamwe uwe u Mufumeli wa Vajudha gani ?
43018034	Jesu a di mu hakha , khuye : Isoso u ganelago wa gu si khugela mwendro womo a nga gu embelago ?
43018035	Pilato a di hakha , khuye : Gasi eni nyi Mujudha ? Va na gyanu ni vakhongolo nya vaphasi nya mhamba khavo va gu ningedego mandzani gwangu . Gasi ginani u ghohidego ?
43018036	Jesu a di khuye : Mufumu wangu khandri wa tigoni momu . Nari pwani mufumu wangu khwa tigoni momu , sithumi sangu na si dwanide , gasi nyisi ningedwi ga Vajudha ; aholu , mufumu wangu khandri wa omu .
43018037	Pilato a di khuye : Gasi kamwe u Mufumeli ? Jesu , khuye : Nya nga ulo u ganelago ! Eni nyi Mufumeli ! Nyi velegedwe isoso ; khiso nyi si tedego mafuni , gasi guta ninga wufakazi nya lisine . Uye a gu wa lisine a ngupwa lito langu .
43018038	Pilato a di mu wudzisa , khuye : Ginani lisine ? Na ganede esi , a di duga gambe vbavbandze , aya embela Vajudha , khuye : Kha nyi mani nandru gwaye .
43018039	Mu na ni giolovedzo nya gukhenu nyi tshule muthu khu Phasika . Mu ngu dzinani nyi tshule Mufumeli wa Vajudha , gani ?
43018040	Khavbo avbo , va di hakha , na va gulumela , khavo : Uyoyo ne , tshula Bharabhasi . Aholu Bharabhasi yoyu adiri gighevenga .
43019001	Khu vbale , Pilato a di ningedza Jesu gasi vaya mu kwamula .
43019002	Masotshwa ma di luga gihugu nya miba ma mu ambagisa hungoni , ma mu fenengedza giwunguwungu .
43019003	Va di hidzimela vbafuvbi gwaye , khavo : Sewe , Pfhumu nya Vajudha ! Va gu mu veta khu dzipama .
43019004	Pilato a di duga gambe vbavbandze , ata khuye : Nyi ngu mi reselani avba , gasi mu fela gudziti khenu gimwalo gihoso nyi gi manago gwaye .
43019005	Khu kharato , Jesu a di duga vbavbandze , na ambagisidwe gihugu nya miba ni giwunguwungu . Pilato a di khuye : Kha mu mu woni muthu wanu oyu !
43019006	Me ni gu mu wona , vathangeli nya vaphasi nya mhamba ni dzindruna va di gulumela , khavo : A na khokhothedwe ! A na khokhothedwe ! Pilato a di engedza gambe , khuye : Mu dzegeni muya mu khokhothela enu vamune , kholu eni kha nyi mani gihoso gwaye .
43019007	Vajudha va di mu hakha , khayo : Ethu hi na ni nayo . Khu guruma nya nayo yoyu , a ngu yela gufa , kholu a dzi giride Mwamana wa Nungungulu !
43019008	Pilato , na pwide magana yaya , a di khala hwanga .
43019009	A di bela gambe nyumbani nya gulamulele umo mahungu , a wudzisa Jesu , khuye : Gasi wa guta khu hayi ? Aholu Jesu kha nga mu hakha .
43019010	Khu vbale Pilato a di khuye : Khu nyi hakhi ? Khu dziti gu khuwe nyi ngu dzi kodza gu gu tshula ni gu gu khokhothela , gani ?
43019011	Jesu a di khuye : Udiri mwalo tshivba yoyo nari pwani khwa ningwa khu Babe wangu . Khu kharato , uye a nga nyi ningela mandzani gwago khuye a gu ni nandru nya khongolo .
43019012	Gukhugela avbovbo , Pilato a di vbweta gu mu tshula ; aholu , Vajudha va di gulumela , khayo : Wa gu mu tshula , khuri pari ya Sezari ; kholu muthu watshavbo a dzi girago pfhumu a gu yeyisa Sezari .
43019013	Na pwide magana yaya , Pilato a di dusa Jesu vbavbandze ; gasi uye a di tshala nyumbani , a gu khala vbawulangatunu wu ranwago khu Gihebheru pwani Gabata , gutshamusago pwani giwindri .
43019014	Khu litshigu nya gupidwe Phasika , umo nya midiya , Pilato a di embela Vajudha , khuye : Kha mu mu woni oyu Mufumeli wanu !
43019015	Aholu , avo va di gulumela , khavo : A nafe , a nafe ! Mu khokhothele ! Pilato a di khuye : Nyi khokhothela Mufumeli wanu ? Vakhongolo nya vaphasi nya mhamba va di mu hakha , khavo : Hi mwalo mumbe mufumeli vbavbandze ga Sezari !
43019016	Khu kharato , a di mu ningela gasi aya khokhothedwa . Khavbo avbo , va di dzega Jesu , va gu hongola naye .
43019017	A di duga na va mu rwegide gihambano magatani , a hongola vbawulangatunu wu ranwago khu Gihebheru , pwani : Golgota , gutshamusago , pwani Girwarwatunu .
43019018	Avbo va ngaya mu khokhothela vbakari nya vama vavili : mumbe khu nyamudye , mumbe khu nyambade .
43019019	Pilato a di lova gitiviso , a gi namega vbatshani nya gihambano . A di lovide khuye : Jesu wa Nazareta , Mufumeli wa Vajudha .
43019020	Vajudha nya vangi va di hevbula milowo yile , kholu avbo a nga khokhothedwago avbo Jesu gudiri vbafuvbi ni dhoropani . Gitiviso gile gi di lovidwe khu Gihebheru , Gigreki ni Gilati .
43019021	Khavbo avbo , vakhongolo nya vaphasi nya mhamba va diya ga Pilato , vaya khavo : U nga lovi khuwe : Mufumeli wa Vajudha ; aholu , lova khuwe : A di khuye nyi Mufumeli wa Vajudha .
43019022	Pilato a di va hakha , khuye : Iso nyi lovidego si lovidwe .
43019023	Masotshwa , na ma khokhothede Jesu , ma di dzega guambala gwaye , ma gu kabanisa khu sipandre sina , gasi gu kabana khu wuna wawe . Va di dzega gambe ngandzu yaye , nya gulugwe gukhugela vbatshani kala vbavbatshi .
43019024	Va di pwanana khu gyawe khavo : Hi nga yi pferuli , aholu , hongoleni hi gire nyatumbatumbane , gasi guwona yi na khala ya mani . Yi tadzisega kharati Milowo , yi nga khiyo : Va kabanede guambala gwangu , va gira nyatumbatumbane khu ngandzu yangu . Khidzo kharato ma nga gira masotshwa .
43019025	Vbafuvbi ni gihambano gya Jesu a di romo mayi waye ni ngadza Keleofasi , Mariya , ndriye wa mayi waye , ni Mariya Madalene .
43019026	Na wonide mayi waye a nga bani a ninganide ni mupizane wule a nga bani a mu gola , Jesu a di embela mayi waye , khuye : Mayi , khu mu woni mwanago uyoyo .
43019027	A di embela nuye mupizane , khuye : Khu mu woni mayi wago uyoyo . Gukhugela vbale mupizane a di mu hakha ndrangani gwaye .
43019028	Na wonide nya gukhuye satshavbo si vbede , ni guvbweta gu khuye yi tadzisege Milowo , Jesu a di khuye : Nyi ngupwa lidora .
43019029	Gi di romo vbale gikanvwana nya gutale khu ginageri . Va di tshomega wuluva vbatshavatunu , va wu nega umo nya ginageri , va mu lisa .
43019030	Jesu , na munyide ginageri , a di khuye : Satshavbo si tadzisegide . Khavbo avbo , a di nogisa thamo , agufa .
43019031	Kha nga ulo a nga bani ari litshigu nya gudongisele Phasika , Vajudha va diya lomba ga Pilato gu ya va fanya mawundru , gasi gu va tshisa , gufela gu sirumbi si si khali vbagihambanotunu litshigu nya Sabhado , kholu adiri litshigu likhongolo Sabhado yile .
43019032	Masotshwa ma diya fanya mawundru ya vale va vavili va nga bani va khokhothedwe gumogo ni Jesu .
43019033	Na va vbohide ga Jesu , va mu wona khavo fude , kha va mu fanya mawundru , aholu ,
43019034	moyo nya musotshwa a di mu paya limbambo khu litshari , gu duga novba ni mati .
43019035	Oyu a fakazago esi khuye a si wonidego ; ni wufakazi waye khwa lisine ; gambe a ngu dziti nya gukhuye iso a ganelago lisine , gasi gu enu nenu mu khodwe .
43019036	Esi si giregide gasi gu tadzisega Milowo , yi gu khiyo : Ni gimwegyo girambo gyangu kha gina fanywa .
43019037	Ni yimbe Milowo yi gu khiyo : Va na mu khedzisa wule va nga mu payago .
43019038	Khavbo avbo , Josefe wa Arimateya , a nga bani ari mupizane wa Jesu , nya gisihaledza , khu guthava vakhongolo nya Vajudha , a di lomba ga Pilato guya dzega girumbi gya Jesu . Na dzumedwe khu Pilato , Josefe a diya dusa girumbi .
43019039	A diya nuye Nikodemo , wule a nga hongola a ya bhula ni Jesu vbakari nya wutshigu , ni gipimo nya magumi mararu dzikilu nya mafura nya mira ni alowe .
43019040	Va di dzega girumbi gya Jesu va gi fumbela khu myendra nya guage ni gu gi thela mafura , kha nga madzingelo nya Vajudha .
43019041	Vbafuvbi navbo a nga khokhothedwa avbo , li di romo lithembwe nya senge li nga bani liri ni lithowo nya liphya , umo gu nga bani gusi gu dzingwi muthu .
43019042	Kha nga lithowo lolo li nga bani liromo vbafuvbi , va di dzingela umo Jesu , khu kota a nga bani ari litshigu nya gudongisele Phasika .
43020001	Litshigu nya guphele nya semana , Mariya Madalene a diya thowotunu na gu ngari dzimindru dzikhongolo ; a diya mana giwindri gi nga bani gi fenengedzile lithowo na gi tudwe ,
43020002	a di tutuma aya ga Simoni Pedro ni mupizane wule a nga bani a godwa khu Jesu , aya va embela , khuye : Va bide Pfhumu thowoni , kha hi guti umo va mu vegidego .
43020003	Pedro ni mupizane wule va di hongola vatshavbo thowutunu .
43020004	Va di tutuma va vavili , aholu , mupizane wule a di tshiya Pedro hwane , a gu hegula khuye a vboha thowoni .
43020005	Na nogide a holela , a di wona myendra na yi mbambamisedwe vbavbatshi , aholu kha nga bela phalani .
43020006	A di vboha nuye Simoni Pedro khu hwane , a gu bela phalani , a wona basi myendra na yi mbambamisedwe vbavbatshi ,
43020007	ni lesu yi nga bani yi fenengedzide khovbe yaye ; lesu yeyi yidiri mwalo gumogo ni myendra yile , aholu yi di petidwe yi gu vegwa khu phuvbo .
43020008	A di bela nuye phalani mupizane wule a nga hegula khuye a vboha . Na wonide , a di khodwa .
43020009	Va di si gu yi pimisi gwadi milowo yile , yi gu khiyo : Uye a na wuga khu ga vafudego .
43020010	Khavbo avbo , vapizane vale va vavili va di bwelela gaya .
43020011	Gasi Mariya a di tshala thowotunu . Na emide bambe nya liphala , a di holela phalani na gulila ,
43020012	a di wona sirumwa sivili sa Nungungulu na si ambade myendra nya guage na si khade avbo gi nga bani giromo girumbi gya Jesu , gimbe khu mihungotunu , gimbe khu mawundrutunu .
43020013	Sirumwa si di mu wudzisa khiso : Nyamayi , wa gu lilela ginani ? Mariya a di hakha khuye : Kholu va dzegidego Pfhumu yangu , kha nyi gu ti va yi vegide hayi .
43020014	Na ganede esi , a di thendregedza hwane a wona Jesu na emide , aholu kha nga muti khuye khu Jesu .
43020015	A di mu wudzisa , khuye : Nyamayi , wa gu lilela ginani ? Wa gu vbweta mani ? Na gu hingigedza khuye mwendro khu mulimi nya lithembwe lile , Mariya a di khuye : Pfhumu , wa gu bani uri uwe u mu dzegidego , tshukwana u nyi embela avbo u nga mu vegago , gasi nyiya mu dzega .
43020016	Jesu a di mu rana khuye : Mariya ! Uye a di thendregedza a hakha khu Gihebheru , khuye : Raboni ! Gutshamusago pwani : Muhevbudzi .
43020017	Jesu a di mu embela , khuye : U nga nyi hungateli , kholu nyi si gu liti ga Babe wangu . Aholu , uwe indra embela vandriyangu khuwe nyi ngu hadza gu lita ga Babe wangu , a gu Babe wanu nenu ; ga Nungungulu wangu , a gu Nungungulu wanu nenu .
43020018	Mariya Madalene a diya embela vapizane , khuye : Nyi wonide Pfhumu ! A gu va tshamusela iso Jesu a nga mu embelago .
43020019	Litshigu lolo , ni silambo , litshigu nya guhegule nya semana , na ma segidwe malimba nya nyumba , umo va nga bani varomo vapizane , khu gu thava vakhongolo nya Vajudha , Jesu a di dzi wonegisa vbakari gwawe , khuye : Gurula gu na khale ni enu .
43020020	Khavbo avbo , a di va yeyedza mandza ni limbambo laye . Na va wonide Pfhumu , vapizane va di tala khu gutsaka .
43020021	A di va embela nya luphye , khuye : Gurula gu na khale ni enu . Kha nga idzo a nga nyi rumelago khidzo Babe , eni neni nyi ngu mi rumani .
43020022	Na ganede esi , a di va furugedza , khuye : Hakhani Liphuvbo nya gu Age .
43020023	Vale mu na gu va tsetselelago siwono , va na tsetseledwa . Gasi vale mu na gumba va tsetselela , kha va na tsetseledwa .
43020024	Tomasi , a nga bani a gu ranwa pwani Mavbaha , a nga bani ari moyo nya vale nya likhumi na vavili , adiri mwalo gikhati Jesu a nga dzi wonegisa .
43020025	Na wide , vambe vapizane va dita mu embela , khavo : Hi wonide Pfhumu ! Aholu , uye a di va hakha , khuye : Nyamba wona sivanga nya mandza yaye , nya gu mba vbedza nyala yangu sivangani gwaye ni mandza yangu limbamboni gwaye gima kha nyi na kodwa .
43020026	Na ma vbindride livbandre na mararu matshigu , na varomo gambe nyumbani vapizane gumogo ni Tomasi , va di tedwa khu Jesu , na ma segidwe malimba , a gu dzi wonegisa vbakari gwawe , khuye : Gurula gu na khale ni enu .
43020027	Khavbo avbo , a di embela Tomasi , khuye : Hidzimisa avba nyala yago , wona mandza yangu ; hidzimisa mandza yago , u vbedza limbamboni gwangu . U nga dzi giri muthu nyamba kodwa , aholu khodwa .
43020028	Tomasi a di khuye : Pfhumu yangu , Nungungulu wangu !
43020029	Jesu khuye : U khodwe kholu u nyi wonidego . Aholu , va kategide vale va khodwago nyamba nyi wona !
43020030	Jesu a di gira simbe siliwugiso nya singi mahoni nya vapizane , aholu iso kha sa lowa avba .
43020031	Esi si lovidwe gasi mu khodwe gu khenu Jesu khu Kristo , Mwamana wa Nungungulu ; gasi khu gu khodwa , mu mane guvbanya linani gwaye .
43021001	Khavbo avbo , Jesu a di dzi wonegisa gambe ga vapizane siwoni ga Tiberiyade . A dzi wonegiside kharati :
43021002	Va di romo vatshavbo Simoni Pedro , Tomasi nya gupwani khu Mavbaha , ni Natanaeli , givelegwa gya Khanani gwa Galileya , gumogo ni sanana sa Zebhedhewu , ni vapizane vavili .
43021003	Simoni a di va embela , khuye : Nyi nga gu hongola nyi ya goga . Va di mu hakha , khavo : Ethu nethu hi na hongola nago . Va di khuga , vaya bela ngalavani , aholu , kha va nga mana gilo wutshigu watshavbo .
43021004	Na gugya , Jesu a di dzi wonegisa gwawe na emide funguni , aholu , vapizane kha va nga mu tugula khavo khuye .
43021005	Khavbo avbo , Jesu a di khuye : Vanavangu , mu na ni ndzandzi nya guhodze , gani ? Va di mu hakha , khavo : Ahihi .
43021006	A di va embela , khuye : Thesani dzikhoga kha guya phuvbo ga nyamudye nya ngalava , mu na mola . Na va dzi theside , kha va nga dzi kodza ni gu dzi ndrindrela , kholu dzindzandzi dzidiri dzingi .
43021007	Khu vbale , mupizane wule nya gigodwa gya Jesu a di embela Pedro , khuye : Khu Pfhumu ! Pedro na pwide gupwani khu Pfhumu , a di ambala ngandzu a bvumula matini , kholu adiri wumbwiri .
43021008	Gasi vambe vapizane va di wuya siwoni ni ngalava , na va gu ndrindrela dzikhoga , nya gutale khu dzindzandzi , kholu adiri vbafuvbi , pfhuka nya guningane lizana dzimetru ( 100 m ) khu ngalavani .
43021009	Va di wona ndzandzi yi na gu vawudwa vbagikhotunu , gumogo ni gibaba .
43021010	Jesu a di khuye : Nga resani dzindzandzi mu nga molago .
43021011	Khavbo avbo , Simoni Pedro a di bela ngalavani , a ndrindrela dzikhoga dzi nga bani dzi tade khu lizana ni livbandre magumi ni ndzandzi tharu ( 153 ) nya dzikhongolo ; ambari dzi nga bani dzi tade , dzikhoga kha dza nga pferuga .
43021012	Jesu a di va embela , khuye : Deluni muta hodza . Mwalo a nga tiyela gu mu wudzisa khuye : Khuwe mani ? Kholu va di gu mu ti khavo khu Jesu .
43021013	Khavbo avbo , Jesu a di hidzimela , a gu dzega gibaba a va ninga , a gira kharato gambe ni ndzandzi .
43021014	Khiyo eyi nyondro nya wuraru Jesu a nga dzi wonegisa ga vapizane vaye , whane nya gu bani a wugide khu ga vafudego .
43021015	Na va hodzide , Jesu a di wudzisa Simoni Pedro , khuye : Simoni , mwamana wa Jona , u ngu nyi gola guvbindra ava , gani ? Uye a di khuye : Ina , Pfhumu , gale nu gu dziti nya gu khuwe nyi ngu gu gola . Jesu khuye : Havisa dzinvuta dzangu .
43021016	Jesu a di engedza gambe , khuye : Simoni , mwamana wa Jona , u ngu nyi gola kamwe gani ? Uye a di khuye : Ina , Pfhumu , uwe u ngu dziti khuwe nyi ngu gu gola . Jesu khuye : Havisa dzinvuta dzangu .
43021017	A di mu wudzisa nya wuraru , khuye : Simoni , mwamana wa Jona , ina kamwe u ngu nyi gola uwe ? Pedro a di garadzega , kholu a nga mu wudzisa nya wuraru , khuye : U ngu nyi gola , gani ? A di mu hakha , khuye : Pfhumu ! U nguti satshavbo ; u ngu dziti gwadi khuwe nyi ngu gu gola . Jesu a di mu embela , khuye : Havisa dzinvuta dzangu .
43021018	Khu lisine , nyi ngu gu embela , kheni : nu ngari gikhwathana u di dzi ambalela , u gu hongola umo u nga bani wu guna . Gasi gikhati u na gumbago , u na thawuludza mawogo yago , va gu ambagisa , gasi va gu yisa umo u si gunigo .
43021019	A di ganela kharati na gu thula mafelo Pedro a nga hadza gu dhumisa khayo Nungungulu . Khavbo avbo , a di mu embela , khuye : Nyi landre .
43021020	Pedro , na thendregedzide , a di wona nya gukhuye va di gulandrwa khu mupizane wule a nga bani a godwa khu Pfhumu , wule , vbakari nya gilalelo a nga hidzimelago ga Jesu , a mu lembela , khuye : Gasi khu mani a vbwetago gu gu ningela ?
43021021	Na mu wone , Pedro a di wudzisa Jesu , khuye : Oyu ke , ginani gi na gu mu dugelelago ?
43021022	Jesu a di hakha , khuye : Nya gu dzina gu kheni a vbanye kala nyi gu wuya , ginani gi gu garadzago ? Uwe nyi landre basi .
43021023	Khavbo avbo , ma di phalalega , vbakari ga vandriyaye , malipha nya gupwani mupizane wule kha na ngafa . Jesu khandri a di khuye : kha nafa , aholu , Nya gu dzina gu kheni a vbanye kala nyi gu wuya , ginani gi gu garadzago ?
43021024	Mupizane yoyu khuye a fakazago silo sesi , khuye gambe a si lovidego . Hi ngu dziti gu khethu wufakazi waye khwa lisine .
43021025	Somo simbe silo nya singi Jesu a si giridego . Nari pwani si di lovidwe khu gimwegyo ni gimwegyo , nyi ngu tiyisa gu kheni ambari litigo latshavbo lidiri lidugwana gasi guvegedzela umo mabhuku yakone .
44001001	Amanawe Teofilo , umo nya Libhuku nya guhegule , nyi sasamedzile satshavbo iso Jesu a nga girago ni gu hevbudza , gukhugela guhegulani nya thumo waye ,
44001002	kala litshigu a nga gwelago khilo ndzadzini ; hwane nya gu na ningide Milayo khu tshivba nya Liphuvbo nya gu Age , ga Vapostoli a nga bani a va hathile .
44001003	Hwane nya gu na fude , Jesu a dzi wonegisile ga Vapostoli na gu vbanya , khu mawonegiselo nya guhambanelane , a dzi wonegisile gwawe gipimo nya magumi mana matshigu , a gu ganela navo khu Mahungu nya Mufumu wa Nungungulu .
44001004	Na gu hodza navo , a di va laya va si khugi khu Jerusalema , aholu , va lindrela gutadzisega nya gitumbiso gya Babe , Gitumbiso mu nga nyipwa na nyi gu ganela khu likana langu :
44001005	Kholu , Johane bhapatiside khu mati , aholu enu , ndrani nya matshigu madugwana , mu na bhapatiswa khu Liphuvbo nya gu Age .
44001006	Vapostoli na va tshanganile , va di mu wudzisa khavo : Pfhumu , ina khavbo olu uno wusedzago mufumu tigoni ga Israeli , gani ?
44001007	Uye a di va hakha khuye : Kha si lumbi enu guti gikhati ni dzinango Babe a dzi vegisidego khu gudzina gwaye .
44001008	Gasi enu , mu na hakha tshivba gikhati Liphuvbo nya gu Age li na gu tshigago gwanu . Mu na khala dzifakazi dzangu gukhugela Jerusalema ni Judheya gwatshavbo , ni Samariya , kala mahegiso nya mafu .
44001009	Na ganede esi , a di gwela ndzadzini na va gu mu wona , lipfhi li dita va tshira mahoni gwawe .
44001010	Na va gu khedza ndzadzini , gikhati Jesu a nga bani a gu gwela , va di hidzimela vbafuvbi gwawe vama vavili , na va ambade dzingandzu nya guage , va ta va wudzisa khavo :
44001011	Vama va Galileya , khu ginani mu pfhalago khu gu khedza ndzadzini ? Uye Jesu wa moyo mu mu wonego na gu gwela ndzadzini , a na wuya gambe kharati nga edzi mu mu wonego na gu gwela khidzo ndzadzini .
44001012	Khavbo avbo , Vapostoli va di bwelela va gu hongola Jerusalema khu gigomoni nya miolivha , gikhalago vbafuvbi ni Jerusalema , gipimo nya gu ningane pfhuka wu dzumedziswago gu gimbila khu litshigu nya Sabhado .
44001013	Na va bede dhoropani , va di lita nyumbani ga vbatshani , omu va nga bani va gu olovela gu khala : Pedro , Johane , Andreya , Filipi , Tomasi , Bhartolomewu , Matewu , Jakobe mwamana wa Alifewu ni Simoni Zelote , ni Judha mwamana wa Jakobe .
44001014	Vatshavbo khu gu pwanana va di pharisa gu gira milombelo , gumogo ni vanyamayi nya gukari ni Mariya mayi wa Jesu ni vandriyaye .
44001015	Khu matshigu yale , Pedro a di khuga a ema vbakari nya vandruye ( tengo nya vathu vatshavbo va nga bani va tshanganide a diri gipimo nya lizana ni magumi mavili vathu ) , a ganela khuye :
44001016	Vandruye , gu di vbwetega gutadzisega umo nya Milowo , satshavbo iso si nga ganedwa khu Liphuvbo nya gu Age , khu likana la Dhavide , khu mahungu ya Judha a nga thangelago ava va nga hunga Jesu .
44001017	Judha a di valedwe vbakari gwathu a gu hakha gipimo gyaye umo nya thumo wathu .
44001018	Aholu rengile gipeto khu tengo va nga mu livbago khu wusongi waye , oyu muthu a di thega vbavbatshi khu hungo , a pferuga khu vbakari , mahembe yaye ma phalalega vbavbatshi .
44001019	Silo sesi si di tidwa khu vathu vatshavbo va Jerusalema , khu kharato , gipeto gile va di gi rana khu limi lawe khavo Akeldema , gu tshamusago pwani lithembwe nya novba .
44001020	Kholu gu lovidwe libhukuni nya Dzindzimo pwani : Yi na khale giwula ndranga yaye ni muthu moyo a nga vbanyi avbo . Gu engedzwa gambe pwani : Wulanga waye wu na tshikedzwa khu mumbe !
44001021	Khu kharato , vbakari nya ava vama hi gimbilago navo gukhugela gikhati gyatshavbo Jesu a nga vbanyago vbakari gwathu ;
44001022	gukhugela Gubhapatisa ga Johane kala litshigu a nga gwelago Jesu ndzadzini ; moyo wawe gu vbwetega a khale gumogo ni ethu fakazi nya Guwuge gwa Jesu khu ga vafudego .
44001023	Khavbo avbo , va di hatha vama vavili : Josefe a nga bani a gu ranwa pwani Bharsabha , na gu tidwa khu lina la mululami , ni Matiya .
44001024	Khavbo avbo , va di gira nombelo khavo : Pfhumu , Uwe utigo monyo nya muthu ni muthu , wonegisa ga ava vavili khu wevbini uye u mu hathidego ,
44001025	gasi gu tshikedza , thumoni nya wupostoli , wulanga wu nga tshidwago khu Judha khu gufela gubwelela wulanga waye .
44001026	Khavbo avbo , va di gira tumbatumbane ; gi gu thegela Matiya . Gukhugela avbovbo a di vegwa tengoni nya vale nya likhumi na vavili vapostoli .
44002001	Na li vbohide litshigu nya Pentekosta , vatshavbo va di tshanganile wulanga wumowo .
44002002	Khu githugedza , gu di gira ligwaha na li gu tshiga khu ndzadzini , gu di pwala gufurugedza liphuvbo nya tshivba li gu tadza nyumba va nga bani vari umo .
44002003	Khavbo avbo , gu di tumbuluga kha nga malimi nya malavbelavbe nya nilo ma gu dzi kabanisela , gu mbaka limwedo vbatshani ga moyo ni moyo .
44002004	Vatshavbo va di tala khu Liphuvbo nya gu Age , va gu phela gu ganela mambe malimi , kha nga idzo Liphuvbo li nga bani li va ruma gu ganela khidzo .
44002005	Va di tshanganile Jerusalema vaJudha nya ndruda , nya gute khu mayigoni yatshavbo .
44002006	Gikhati gu nga gira ligwaha , mwandra nya vathu wu di tshangana , wu tala khu gu liwuga , kholu muthu ni muthu a di vapwa na va gu ganela khu limi laye .
44002007	Va di thuruga gumogo ni gu liwuga , va gu ganela khavo : Ina vatshavbo ava va ganelago khandri Vagalileya , gani ?
44002008	Sa gu kodzega kharini gu muthu ni muthu a vapwa na va gu ganela khu limi laye nya mavelego ?
44002009	Vapartiya , Vamedesi , Vaelemita ni vathu va vbanyago Mesopotamiya ni Judheya ni Kapadokiya ni Ponto , ni Asiya ,
44002010	ni Frijiya ni Panfiliya , ni Egipito ni va gipandre gya Libhia , vbinganoni ni Sirene , ni vathu nya gute khu Roma ;
44002011	vaJudha nya mavelego ni vale va nga dzi vbindrugedza va dzi gira vaJudha , vathu va Kreta ni va Arabhiya , hatshavbo hi ngu vapwa na va gu huwelela siliwugiso sa Nungungulu khu malimi yathu .
44002012	Vathu vatshavbo va di liwuga khavo : Nari silo muni esi hi si wonago ?
44002013	Gasi vambe va di gu hembulula khavo : Ava vathu va di leva khu wadwa nya givhayi .
44002014	Pedro , na emide gumogo ni vale nya likhumi na moyo , a di khusedza lito a gu ganela kharati : Enu vathu va Judheya ni enu mwatshavbo mu vbanyago Jerusalema , khalani na mu gu dziti , gambe tulani gwadi dzindzeve mu yingisa magana yangu .
44002015	Vama vava kha va leva nga idzo mu pimisago khidzo : Kha nga mu wonago , gu ngari dzimindru , gikhati nya wuraru nya litshigu ( 9 wora nya dzimindru ) .
44002016	Aholu , ma gu tadzisega magana ya muprofeti Joeli a nga khuye :
44002017	Si na dugelela matshiguni nya guhegise , khu Pfhumu a ganelago , nyi na tshisa Liphuvbo langu vbatshani nya vathu vatshavbo , sanana sanu nya sikhwathana niso nya sagadzyana si na tivisa mahungu yangu madzaha yanu ma na wona siwonegiso ni sikhosane sanu si na lora dzindroro .
44002018	Khu lisine nyi na tshisa Liphuvbo langu vbatshani nya sithumi sangu nya vama ni esi nya vanyamayi , va na tivisa mahungu yangu .
44002019	Nyi na wonegisa siliwugiso vbatshani , ndzadzini , ni siwonegiso vbavbatshi , mafuni ; Novba , nilo ni hunguva nya wutshi .
44002020	Lidambo li na vbindrugedza li khala gidema gasi ngima wu na fuvila wu khala nga novba . Na li si gu vbohi litshigu la Pfhumu : Litshigu likhongolo , litshigu nya gidhumo .
44002021	Muthu watshavbo a na lombago khu lina la Pfhumu a na vbanyiswa .
44002022	Vama va na Israeli , yingisani gwadi magana yaya . Jesu wa Nazareta dandrisidwe vbakari gwanu khu mithumo nya tshivba , ni siliwugiso , ni siwonegiso esi Nungungulu a giridego khu uye vbakari gwanu , kha nga mu dzitigo gwadi .
44002023	Mwama yoyu ningedwe khu gu dzina ni sihalo wa Nungungulu , gasi enu mu di mu ningela a khokhothedwa vbagihambanotunu khu mandza nya vathu nyambana nayo , mu mu songa .
44002024	Aholu Nungungulu a mu wusile khu ga vafudego , a mu vbulugisa gusanisekani nya lufu , kholu a di si yedwi khu gu fumedwa khu tshivba nya lufu .
44002025	Dhavide ganede khu mahungu yaye : Nyi di gu wona Pfhumu mbeli gwangu gikhati gyatshavbo Uye womo nyamudye gwangu gasi nyi si kanakani .
44002026	Khavbo avbo , monyo wangu wu di tsaka ni lidimi langu li di nengela givili gyangu gi na hefemula khu gutumba
44002027	Kholu khu na nga diga hefemulo wangu kovani nya lufu gambe khu na nga dzumedzisa gihathwa gyago gi wona guhina .
44002028	U hi tulede guti dzindzila nya guvbanye . U na nyi tadzisa khu gutsaka nya guwone khovbe yago .
44002029	Vandruye , dzumelani nyi mi embeleni khu lisine langu latshavbo : Kokwe wathu Dhavide fude a gu dzingwa . Lithowo laye gambe li nga romo vbakari gwathu kala ni muhuno .
44002030	Kha nga a nga bani ari muprofeti a di gu dziti nya gu khuye Nungungulu a di Mu tumbisile khu gusambanya , gu vega vbagikhalotunu gwaye nya wufumu gyanana nya melego waye .
44002031	Khu kharato , kokwe Dhavide a di hegulela gu wona ni gu tivisa guwuga ga Kristo khu ga vafudego na gu ngari hwindzo . Khu lisine Kristo gima kha digwa kovani nya lufu , ni givili gyaye gambe gima kha gya wona guhina .
44002032	Wonani gwadi , Nungungulu wusile Jesu khu ga vafudego , ethu avba mu hi wonago , hi dzifakazi nya mahungu yaya .
44002033	Olu na khusedzidwe nyamudye ga Nungungulu hakhile Liphuvbo nya gu Age a nga tumbiswago khu Babe , a li rumela . Khiso esi mu si wonago ni gu sipwa .
44002034	Kholu Dhavide gima kha gwela ndzadzini gambe a ngu fakaza khuye : Pfhumu a di embela Pfhumu yangu khuye : Khala khu nyamudye gwangu
44002035	kala nyi gu vega valala vago vbavbatshi nya migondro yago .
44002036	Nyumba yatshavbo ya Israeli yi na khale na yi gu dziti khu lisine latshavbo nya gu khiyo Jesu yoyu mu nga mu khokhothela vbagihambanotunu , Nungungulu a mu dandrisile a khala Pfhumu ni Kristo .
44002037	Na va pwide magana yaya va di garadzega myonyoni gwawe , va wudzisa Pedro ni vambe vapostoli khavo : Vandruye , ginani hi fanelago gugira ?
44002038	Pedro a di va hakha khuye : Vbindrugedzami mavbanyelo , moyo ni moyo a bhapatiswa Linani ga Jesu gasi a tsetseledwa siwono . Khavbovbo mu na hakha giningwa gya Nungungulu a gu Liphuvbo nya gu Age .
44002039	Kholu khu lisine gitumbiso gya gu lumba enu ni sanana sanu ni vatshavbo vale va guromo hwindzo ; vatshavbo ava Nungungulu Pfhumu yathu a va ranago gwaye .
44002040	Khu magana yaya ni mambe nya mangi , Pedro a di gu fakaza ni gu va tiyisele khuye : Dzi vbanyiseni ga melana yoyu nya guwegele .
44002041	Vale va nga hakhago magana yaye va di bhapatiswa . Litshigu lile va di bela tsawani nya vakhodwa gipimo nya magumi mararu mazana vathu .
44002042	Avo va di gu khathala khu gu hengela gikhati gyatshavbo umo nya sihevbudzo nya Vapostoli ni umo nya pwanano nya wundruye , ni gukabana gibaba , ni milombelo .
44002043	Githawo gi diri gingi myonyoni ga vatshavbo , kholu adiri singi siliwugiso ni siwonegiso si nga bani si gu girwa khu Vapostoli .
44002044	Vakhodwa vatshavbo , va di khala dangamwedo ma gu hengela silo satshavbo ;
44002045	va di rengisa sipeto ni dzithomba dzawe va gu kabanisela tengo wakone gu khedza khu sigaradzo nya muthu ni muthu ;
44002046	Khu litshigu ni litshigu va di hengela monyo moyo , va hongola Nyumbani ga Nungungulu , va kabana gibaba , va hodza guhodza gwawe khu gutsaka ni gu nengela , myonyo yawe na yi tangade .
44002047	Va di rungudza Nungungulu , va godwa khu vathu vatshavbo . Khu litshigu ni litshigu , Pfhumu a di engedzela tsawani gwawe tengo nya vale va na gu vbanyiswago .
44003001	Pedro ni Johane va di gu gwela Nyumbani ga Nungungulu va ya gira nombelo nya silambo ( 3 ora ) .
44003002	Va dita vathu na va rwade mwama a nga bani ari gigoha gukhugela guvelegwani gwaye . Matshigu yatshavbo va dita mu vega vbamwanyatunu nya Nyumba ya Nungungulu gu ranwago pwani Wumburi , afela gulomba zomola ga vathu va belago .
44003003	Na wonile Pedro ni Johane na va gu bela Nyumbani ga Nungungulu a di va lomba zomola .
44003004	Pedro ni Johane va di thendregedza va mu khedzisa . Pedro a di mu embela khuye : Nga hi khedzisa .
44003005	Uye a di khusedza maho a va khedza , na gu virela gu hakha gilogyo khu mandzani gwawe .
44003006	Pedro a di khuye : Nyi mwalo prata ambari ndralama ; aholu , iso nyi gu naso , khiso nyi gu ningago : khu lina la Jesu Kristo wa Nazareta , khuga u gimbila .
44003007	A di mu phara khu mandza ya nyamudye a gu mu khusa . Khu gikhati gyogyo , migondro ni sitshinandro saye , si di tiyela ;
44003008	mwama a di ndraga a ema khu mawundru yaye , a phela gu gimbila . A di bela navo Nyumbani ga Nungungulu , na gu gimbila , na gu ndragandraga ni gu rungudza Nungungulu .
44003009	Vathu vatshavbo va di mu wona na gu gimbila ni gu rungudza Nungungulu ,
44003010	va di gu muti pwani khuye kamwe a nga bani a gu khala vbamwanyatunu nya wumburi nya Nyumba ya Nungungulu a lomba zomola . Va di tala khu guliwuga ni gusamala khu kotani nya iso si nga girega gwaye .
44003011	Mwama wule a di namarela Pedro ni Johane , vatshavbo va di liwuga va ta va randrela avba va nga bani va romo , nyangwatunu yi ranwago pwani khya Salomoni .
44003012	Na wonile esi , Pedro a di ganela ga vathu khuye : Vathu va Israeli , khu ginani mu liwuga khu gu wona silo sesi ; khu ginani mu hi khedzisago nga khwatshi mwendro khu tshivba yathu , mwendro gukhodwa gwathu gu nga hawulugisa mwama yoyu a kodza gu gimbila ?
44003013	Nungungulu wa Abrahama , wa Isaki ni wa Jakobe , Nungungulu wa vakokwe vathu , rungudzide githumi gyaye Jesu , mu nga Mu ningelani enu , ni gu mu dangani mbeli ga Pilato ; na ri gu uye a di gu vbweta gu mu tshula , enu mu bomba .
44003014	Mu dangile muthu nya ndruda , muthu nya gululame , mu gu lomba gu tsetseledwa gighevenga .
44003015	Mu songiside guralo Pfhumu yi ningago guvbanya . Aholu , Nungungulu a mu wusile khu ga vafudego ; ethu avba hi dzifakazi nya sigiro soso .
44003016	Khu gukhodwa linani ga Jesu , ilo lina lolo khilo kamwe li nga ningago tshivba mwama yoyu mu mu wonago , gambe mu mu tigo : khidzo kamwe , gukhodwa linani ga Jesu gu ningide womi mwama yoyo mu mu wonago mwatshavbo .
44003017	Ambari ulo vandruye , nyi ngu dziti nya gukheni mu girile esi khu wuhangi , enu ni vafumeli vanu .
44003018	Aholu , Nungungulu tadzisile khu magirelo yaya satshavbo iso a nga si tivisago khu magana ya vaprofeti vatshavbo , nya gu khuye : Kristo Waye a di gu fanela gusaniseka .
44003019	Khu kharato , dzi layeni mu vbindrugedza mavbanyelo , gasi mufela gu tsetseledwa sighoho sanu ;
44003020	mwendro khu magirelo yoyo gi na rumedwa gikhati nya gu rudziswe khu Pfhumu . Uye a na rumela Wule a nga tumbisedwa enu , a gu uye Jesu .
44003021	Uye a fanelago gu hakhwa ndzadzini kala gu vboha matshigu nya guwusedzwe silo satshavbo a nga tivisago Nungungulu gu khugela gale khu magana ya vaprofeti nya gukatege .
44003022	Khu lisine , ganede Mosi khuye : Pfhumu Nungungulu a na tumbulugisa vbakari nya vandriyanu muprofeti nya gufanane ni eni . Mu na mu yingisani ga satshavbo a na gu mi embelago .
44003023	Uye a na gu mba yingisa muprofeti yoyu a na fuviswa vbakari nya vathu va Nungungulu .
44003024	Vatshavbo vaprofeti va nga ganela , gu khugela Samueli ni vale vatshavbo va nga mu landrela khu hwane , va tivisile matshigu yaya .
44003025	Enu khenu sanana sa vaprofeti , mu velegidwe ndrani nya pwanano wu nga girwago khu Nungungulu ni vakokwe vanu , gikhati a nga ganela ga Abrahama khuye : khu melego wago ma na kategiswa mahundzu yatshavbo ya mafuni .
44003026	Nungungulu na wusile githumi gyaye khu ga vafudego , a gi rumede gwanu guhegula , gasi gu ta mi kategisa , gufela gu muthu ni muthu a mane gu vbindrugedza a diga mithumo yaye nya guvivbe .
44004001	Na va gu ganela vbakari nya vathu , va di vboha vaphasi nya mhamba , ni muthangeli nya Nyumba ya Nungungulu , ni vasadhusi .
44004002	Va di garadzega khu gu wona Pedro ni Johane na va gu hevbudza vathu ni gu huwelela guwuga ga vafudego linani la Jesu .
44004003	Va di va mola va gu va khothela pasoni kala khu mindru gakone , kholu li di hwide lidambo .
44004004	Ambari ulo , vangi nya vale va nga pwago magana yaye , va di khodwa , va engedzela tengo nya vakhodwa , wu nga vboha gipimo nya livbandre magumi mazana ( 5000 ) vama .
44004005	Khu mindru gakone , vakhongolo nya Vajudha ni madhota ni vahevbudzi nya Nayo , va di gira tshangano Jerusalema .
44004006	Gumogo ni Muphasi nya Khongolo Anasi , ni Kefasi , ni Jonathane , ni Alexandre , ni vatshavbo valongo nya lihundzu la Muphasi nya Khongolo .
44004007	Va di ranisa vapostoli va ta va vega vbakari gwawe , va gu va wudzisa khavo : Khu tshivba ya mani , mwendro khu lina la mani mu giridego silo sesi ?
44004008	Khavbo avbo Pedro , na tade khu Liphuvbo nya gu Age , a di ganela khuye : Vakhongolo nya libandla ni madhota ,
44004009	kha nga olu muhuno hi wudziswago khu kotani nya thumo nya wadi wu nga giregago ga mudwali moyo ni edzi a nga hawulugiswa khidzo ,
44004010	khalani na mu gu dziti enu mwatshavbo , enu ni vathu vatshavbo va Israeli , nya gukhenu : Khu lina la Jesu Kristo wa Nazareta mu nga mu khokhothelani enu vbagihambanotunu , aholu Nungungulu a mu wusidego khu ga vafudego . Khu tshivba ya Jesu muthu yoyu a dzi kodzile gu khuga a ema vbakari gwanu na hawulugile .
44004011	Jesu khuye giwindri gi nga nyenywago khu enu vavbahi , gi khadego hungo nya gikoli nya nyumba .
44004012	Kha hi dzi kodzi gu mana guvbanyiswa khu mumbe muthu , kholu , mafuni gatshavbo limwalo limbe lina li riyidwego vathu li gu ni tshivba nya gu hi vbanyise .
44004013	Va di liwuga khu gu wona gutiya ga Pedro ni Johane , va tidwago gu pwani vathu nyambana sihevbulo , gambe va di si dugeli dzindrangani nya guwonegele va di gu vati khu lisine khavo vapizane va Jesu .
44004014	Aholu va di gu wona nuye mwama wule a nga hawulugiswa na emide navo , gima kha va mana magana nya gu va ganedze .
44004015	Va di va embela va duga vbavbandze avo va tshala va wudzisana khu gyawe , khavo :
44004016	Ginani hi na gu girago khu vathu vava ? Kholu , khu mandza yawe gu giregile giliwugiso nya gikhongolo gi wonidwego khu vathu vatshavbo va Jerusalema ; ethu kha hi dzi kodzi gu danga .
44004017	Na ma si gu phalalegi vbakari nya vathu mahungu yaya , hongoleni hi va thele hwanga , hi va himbedzela gu ganela gambe khu lina lolo .
44004018	Khavbo avbo , va di va ranisa gambe , va gu va laya ni gu va himbedzela va si engedzi gambe gu ganela ni gu hevbudza khu lina la Jesu .
44004019	Pedro ni Johane va di va hakha khavo : Lamulani enu vamune , mwendro gululamile mahoni ga Nungungulu gu ethu hi yingisa enu vathu guvbindra Nungungulu .
44004020	Gasi ethu , kha hi dzi kodzi gu mba pwadza vathuni iso hi nga si wonago ni gu sipwa .
44004021	Kha nga va nga hamugago nandru nya gu va tsayise khuwo , va di engedzela gu va thusedzela , va gu va tshula khu gu thava vathu , kholu vathu vatshavbo va di gu rungudza Nungungulu khu iso si nga giregago .
44004022	Kholu mwama a nga hawulugiswa a di vbindride magumi mana myaga nya guvelegwe gwaye .
44004023	Pedro ni Johane , na va tshudwe , va di hongola va ya patana ni va na gyawe va gu va embedzela satshavbo esi va nga embedwago khu vaphasi nya vakhongolo ni madhota .
44004024	Na va pwide satshavbo , va di hengela monyo moyo va gu khusedza lito ga Nungungulu va ganela khavo : Pfhumu , khuwe mugiri nya ndzadzi ni mafu , ni linene ni satshavbo esi si tadzago malanga yoyo .
44004025	Khuwe u nga ganela khu Liphuvbo nya gu Age khu likana la babe wathu Dhavide , githumi gyago , khuye : Khu ginani va tadego khu likhulo va nya mayigo ? Khu ginani vathu va lugago gikungu nyamba phasa gilo ?
44004026	Vafumeli nya mayigo ni manganagana va emide gumogo Va hengela gu wugela Pfhumu ni Kristo waye .
44004027	Khidzo khu lisine , Pontiyo Pilato ni Herodhi , gumogo ni va nya mayigo ni mahundzu yatshavbo ya Israeli va hengede gumogo dhoropani momu , va gu wugela githumi gyago nya gukatege , Jesu u nga mu todzago mafura nya wufumu ,
44004028	vafela gu gira esi u nga si dongisela khu gale khu tshivba ni guti gwago .
44004029	Gasi olu , Pfhumu , wona , va ngu hi thela hwanga ; ninga tshivba sithumi sago si huwelela mahungu yago khu gu tiya gwatshavbo ;
44004030	Handzega mandza yago gu manege siwonegiso ni siliwugiso ni gu hawulugisa madwali khu lina la Jesu , githumi Gyago nya gukatege .
44004031	Na vari vbakari nya nombelo gu di manega girevareva vbale va nga bani va romo ; vatshavbo va di tala khu Liphuvbo nya gu Age , va gu ganela mahungu ya Nungungulu na va tiyide .
44004032	Talo nya vathu va nga khodwago va di gu vbanya khu monyo moyo ni hefemulo moyo . Mwalo muthu a nga bani a gu thula gilo gyaye khuye egi khyangu , aholu va di hengela silo satshavbo .
44004033	Vapostoli va di gu fakaza khu tshivba guwuga ga Pfhumu Jesu khu ga vafudego . Gambe wuhigo nya wukhongolo wu diri gwawe .
44004034	Vbakari gwawe gu diri mwalo gisiwana , kholu vale va nga bani vari ni sipeto ni dzinyumba va di rengisela va gu resa dzitsapawu dzakone ,
44004035	va ta dzi vega migondroni ya Vapostoli , va gu kabanisela muthu ni muthu maningano ni sigaradzo saye .
44004036	Josefe a ranwago khu vapostoli pwani Bharnabha , gu tshamusago pwani Gyanana nya gutangadzise , adiri mulevhita nya givelegwa gya Kipra .
44004037	Adiri ni gipeto , na gi rengisile , a di resa tengo wakone a ta vega migondroni ya Vapostoli .
44005001	Mwama moyo nya gupwani khu Ananiya ni mwangadzi waye Safira , a di rengisa gipeto ;
44005002	aholu , na pwanane ni mwangadzi waye a di siha gipandre nya tengo nya dzitsapawu a nga rengisa khidzo , a gu dzega edzi dzi nga tshala a gu ya dzi vega migondroni ya vapostoli .
44005003	Khavbo avbo , Pedro a di mu wudzisa khuye : Ananiya , khu ginani u nga dzumela Sathane a tadza monyo wago , u gu liphela Liphuvbo nya gu Age , u gu siha dzimbe dzitsapawu u nga rengisago khidzo gipeto ?
44005004	U sigu rengisi , ina gi di si gu lumbi gani ? Ahati olu u gi rengisidego khu gudzina gwago , khu ginani u nga diga gu khala ni dzitsapawu dzakone , u dzi thumisa guhaladza gwago ? Khu ginani u hungidego makungu yoyo monyoni gwago ? Khwa liphela vathu , u di liphela Nungungulu .
44005005	Na pwide magana yaya Ananiya a di thega vbavbatshi a sala afa . Khavbo avbo , vatshavbo va nga mapwago mahungu yaya , va di khala hwanga .
44005006	Ma di khuga madzaha ma fenengedza girumbi gyaye , ma duga nagyo ma ya dzinga .
44005007	Na gu vbindrile gipimo nya dziora dzitharu , a di bela ngadza Ananiya , nyamba siti esi si nga dugelelago .
44005008	Khavbo avbo , Pedro a di mu wudzisa khuye : Nga nyi embela , khuye oyu tengo mu nga rengisa khuye gipeto , gani ? Uye a di hakha khuye : Ina , khuye .
44005009	Pedro a di engedza a ganela khuye : Khu ginani mu nga pwananago mufela gu pfhadza Liphuvbo la Pfhumu ? Yingisa , mwanyatunu , sikingo sa vale va wuyago khiyo va nga ya dzinga mwama wago . Va na gu rwala nuwe .
44005010	Gikhati gyogyo nyamayi a di thega vbavbatshi migondroni ya Pedro afa . Na ma bede madzaha , ma di mu dzega ma ya mu dzinga vbafuvbi ni mwama waye .
44005011	Vathu vatshavbo nya vakhodwa ni vatshavbo vathu va nga pwa mahungu nya silo sesi va di tala khu hwanga ni guthuruga .
44005012	Siwonegiso ni siliwugiso nya singi si di girwa vbakari nya vathu khu mandza nya vapostoli . Va di gu olovela gutshangana vatshavbo khu monyo moyo vbanyangwatunu ya Salomoni .
44005013	Aholu vambe vathu va di si tiyeli gu patana navo ; ambari ulo , vathu va di gu va rungudza ngudzu .
44005014	Tsawa nya vakhodwa wu di gu engedzelana gu dandra , vama ni vanyamayi va di gu bela tsawani ga Pfhumu .
44005015	Va di dzega vadwali va gu va rwala khu mathatho mu dzindzilani , gasi gikhati Pedro a vbindrago va kuhwe khu mwedzi waye .
44005016	Vathu nya vangi va di guta khu madhoropani ya vbafuvbi ni Jerusalema va resa vadwali ni vathu nya gusaniswe khu maphuvbo nya guvivbe . Vatshavbo va di hawulugiswa .
44005017	Khavbo avbo , khongolo nya vaphasi nya mhamba ni vatshavbo vale a hengelago navo , va lumbago tsawa nya vasadhusi , va di tala khu lidiwo ,
44005018	va mola vapostoli va gu va thela pasoni .
44005019	Aholu girumwa gya Nungungulu gi dita ni wutshigu gita tula malimba nya lipaso , gi gu duga navo vbavbandze , gi va embela khigyo :
44005020	Indrani Nyumbani ga Nungungulu mu ya tshumayela vathu khu mavbanyelo yaya nya maphya .
44005021	Na va pwide silo sesi , va di bela Nyumbani ga Nungungulu ni marandragugya va phela gu hevbudza . Na vbohile Muphasi nya khongolo ni ava a nga bani ari navo , va di ramba madhota ni manganagana yatshavbo ya na Israeli , va gu rumela gu ya dzega Vapostoli pasoni , gasi gu ta va lamula .
44005022	Aholu , dzindruna na dzi hongode , dzi di ya va hamuga pasoni , dzi wuya dzita bika khidzo :
44005023	Hi di ya mana malimba na ma khothidwe gwadi , masotshwa mari malangani yawe , aholu , na hi tude , kha ha mana muthu .
44005024	Na va pwide magana yaya , muthangeli nya Nyumba ya Nungungulu gumogo ni vakhongolo nya vaphasi nya mhamba , va di liwuga ngudzu va gu dzi wudzisa avo vamune khavo : Gu na bani ari ginani silo sesi .
44005025	Khavbo avbo gu di vboha muthu a nga resago mwango nya gukhuye , vama mu nga va thelani pasoni , vomo Nyumbani ga Nungungulu va hevbudza vathu .
44005026	A di hongola muthangeli nya Nyumba ya Nungungulu ni dzindruna dzaye va ya va dzega nyamba va gurumedza khu tshivba , kholu va di gu thava gu pfarwa khu siwindri khu vathu .
44005027	Na va residwe va ta vegwa vbakari nya madhota , muphasi nya khongolo a di va wudzisa khuye :
44005028	Ethu hi mi himbedzedeni khu tshivba guhevbudza khu lina lolo , aholu enu mu tadzile Jerusalema khu sihevbudzo sanu , gambe mwa gu vbweta gu hi ninga nandru khu gufa nya muthu yoyu .
44005029	Aholu , Pedro ni vapostoli va di hakha khavo : Hi fanede gu yingela Nungungulu guvbindra gu yingela vathu .
44005030	Nungungulu wa vakokwe vathu wusile Jesu khu ga vafudego , oyu enu mu nga mu songa mu mu khokhothela vbagihambanotunu .
44005031	Nungungulu rungudzile Jesu a mu gira Pfhumu ni Muvbanyisi , afela gu ninga guvbindrugedza mavbanyelo ni gutsetseledwa sighoho sanana sa na Israeli .
44005032	Ethu hi guromo avba hi dzifakazi nya silo sesi gumogo ni Liphuvbo nya gu Age , eli Nungungulu a ningago vatshavbo vale va mu yingelago .
44005033	Na va pwide esi , va di dzi hodzedzela khu wuvi , va gu hunga makungu nya gu va songe .
44005034	Khavbo avbo , moyo nya mufarisi , nya gupwani khu Gamaliyeli adiri muhevbudzi nya Nayo , a nga bani a gu ningwa githawo khu vathu vatshavbo , a di khuga a ema a ruma gu duswa vapostoli vbavbandze gipimwana .
44005035	A di ganela ga madhota khuye : Va na Israeli , dzi woneleni khu esi mu vbwetago gu gira ga vathu vava !
44005036	Khu matshigu ya hwane manegide mwama nya gupwani Teodasi a nga bani a gu dzi randra khongolo , khu magirelo yoyo , a di gu landredwa khu gipimo nya magumi mana mazana vama , hwane nya gu na songidwe , vapizane vaye vatshavbo va di phalalega ; satshavbo si guvbela furi avbovbo .
44005037	Khu hwane a dita Judha , mugalilewu , khu matshigu nya gilovela . Uye nuye a di landredwa khu vathu nya vangi , aholu a di songwa . Vale va nga bani va gu mu landrela va di phalalega .
44005038	Khu yangu mawonelo nyari kheni , hongoleni hi va dige vathu vava nyamba va gira gilo . Va tshuleni va hongole , kholu thumo yoyu , wa gu bani wuri wa gu khugela mapimoni nya vathu wu na hegisa khu gufuva .
44005039	Aholu wa gu bani wuri thumo wa Nungungulu , gima , kha mu na wu kodza gu wu fuvisa ; gambe mu na manega na mu gu dwana ni Nungungulu . Va di dzumela mawonelo ya Gamaliyeli .
44005040	Na va ranide vapostoli va di va kwamula va gu va laya gumba ganela gambe khu lina la Jesu . Khavbo avbo , va di va tshula .
44005041	Vapostoli va di duga khu phathani na va tade khu gunengela , kholu Nungungulu a di va ningile wuhigo nya gusaniswe khu kota nya lina la Jesu .
44005042	Va di si garali khu gu hevbudza matshigu yatshavbo Nyumbani ya Nungungulu ni dzidrangani , ni gu huwelela mahungu yadi nya gupwani Jesu khuye Kristo .
44006001	Khu matshigu yale , tengo nya vathu va nga dzumela gu khodwa , wu di gu engedzelana tshigu ni tshigu . Gu di manega gisolo tsawani nya Vagreki va gu phela gu wugela tsawa nya Vaheberu . Kholu sifurugadzi nya tsawa nya Vagreki si di gu divadwa gikhatini nya gukabaniswe silo nya siphasedzelo .
44006002	Khavbo avbo , vale nya likhumi na vavili , na va rambile libandla nya vapizane va di va embela khavo : Kha hi faneli ethu gu diga thumo nya gutshumayele mahungu ya Nungungulu hi gu phara thumo nya gukavedzele guhodza .
44006003	Khu kharato , vandruye , hathani vbakari gwanu livbandre na vavili vama nya ndruda nya gutale khu Liphuvbo ni guti , hi na va ninga avo thumo yoyo ,
44006004	gasi ethu hi na simama ni nombelo ni thumo nya gutshumayele Mahungu ya Nungungulu .
44006005	Mawonelo yoyo ma di tsakisa vathu vatshavbo . Va di hatha Sitefane , mwama nya gutale khu gukhodwa ni Liphuvbo nya gu Age ; Filipi , Prokoro , ni Nakonori , Timoni , Parmenasi ni Nikolawu , mukhodwa wa Antiyokiya .
44006006	Na va va resile ga Vapostoli , avo , na va girile nombelo , va di va handzega mandza .
44006007	Magana ya Nungungulu ma di phalalega . Tengo nya vapizane wu di gu engedzelana khu tshivba Jerusalema . Vathu nya vangi ngudzu nya tsawa nya vaphasi nya mbamba va di dzumela gukhodwa .
44006008	Sitefane , na tade khu gukhodwa ni tshivba ya Nungungulu a di gu gira siliwugiso ni siwonegiso vbakari nya vathu .
44006009	Va dita vathu nya gukari khu Nyumbani nya nombelo yi ranwago pwani khya va nya gutshulega , ni va nya guta khu Kirene , Alexandriya , ni Silisiya ni Asiya , va dita ganedzana ni Sitefane .
44006010	Aholu , va di si dugeleli khu kota nya guti gwaye ni Liphuvbo nya gu Age li nga mu ninga tshivba nya guganele .
44006011	Va di renga vathu nya gukari va gu va livba dzitsapawu , va va ruma gu mu singedza khavo va di mupwa na gu hembulula Mosi ni Nungungulu .
44006012	Va di kutsedzela vathu , madhota ni vahevbudzi nya Nayo , va ta mu mola va mu yisa Phathani .
44006013	Va di mu singedza malipha khavo : Oyu mwama kha garali khu gu hembulula Nyumba ya Nungungulu ni Nayo .
44006014	Kholu hi mu pwide na gu ganela khuye Jesu wule wa Nazareta a na fuvisa wulanga wowu , a vbindrugedza tumbunuko hi nga tshiyedwago khu Mosi .
44006015	Na va mu khedzisile gwadi , vatshavbo va di wona khovbe yaye na yi gu ngangamela nga girumwa gya Nungungulu .
44007001	Khongolo nya vaphasi nya Mhamba a di ganela khuye : Ina khidzo kamwe , gani ?
44007002	Sitefane a di mu hakha khuye : Vandriyangu ni vababe vangu , yingisani ! Nungungulu nya wudhumo a dzi wonegiside ga babe wathu Abrahama na ngo gu vbanya Mesopotamiya , na si gu ruri aya khala Harani ,
44007003	a mu embela khuye : Khuga tigoni gwago u diga valongo vago u hongola tigoni nyi na gu nonedzago .
44007004	Khavbo avbo , a di rura tigoni nya Vakaldewu a ya vbaha Arani . Hwane nya gu na fedwe khu babe waye , Nungungulu a di mu resa tigoni momu mu vbanyelago umo enu muhuno .
44007005	Nungungulu kha mu ninga ambari gipandre gidugwana nya mafu ya tigoni momu . Aholu a mu tumbisile gu mu ninga latshavbo litigo leli , uye ni sanana saye , ambari ulo a nga bani ari mwalo gyanana .
44007006	Nungungulu a di mu embela khuye : Sanana sago si na khoza tigoni ga vane , si na girwa dzikhumbi si gu saniswa , gipimo nya magumi mana mazana myaga .
44007007	Aholu , litigo li na gu va sanisago nyi na li lamula . Nungungulu a di engedza gambe gu ganela khuye : Hwane nya isoso va na duga khu tigoni mule va ta nyi khozela wulangani wowu !
44007008	Nungungulu a di hunga pwanano ni Abrahama a gu vega gifungo nya wugwera . Khavbo avbo , Abrahama a di velega Isaki a mu hanisa wugwera , khu litshigu a nga tshanganisago livbandre na mararu matshigu nya guvelegwe gwaye . Isaki nuye a di hanisa wugwera Jakobe , a nuye Jakobe a gu hanisa sanana saye nya likhumi na sivili , a gu avo likhumi na vavili vanyapandre vathu .
44007009	Sitefane a di engedza khuye : Vakokwe vathu avo , va di girela lidiwo ndriyawe Josefe , va mu rengisa a vbagedwa a yiswa Egipito . Aholu Nungungulu adiri ni uye ;
44007010	a di mu vbulugisa mu sigaradzoni satshavbo ; a di mu ninga mapimo a mu gira gambe gigodwa gya Faro , mufumeli wa Egipito . Faro a di mu vega kha nga gyandza gyaye a thangela litigo la Egipito ni ndranga yaye yatshavbo nya wufumu .
44007011	Yi di manega ndzala tigoni gwatshavbo ga Egipito ni Khanani . Gusaniseka gudiri gu khongolo . Vababe vathu va di hamuga ni gilo nya guhodze .
44007012	Aholu , Jakobe , na dzitide khuye Egipito momo mavbila a di rumela iyo vababe vathu , gikhati nya guhegule .
44007013	Khu gikhati nya wuvili va nga hongolago Josefe a di dzi tugudzisa ga vandriyaye . Khu Kharato , valongo va Josefe va di tidwa khu Faro .
44007014	Khavbo avbo , Josefe a di rumela gu ya ranisa Jakobe , babe waye , gumogo ni ngamu yaye yatshavbo . Va diri gipimo nya livbandre na mavili magumi vathu .
44007015	Jakobe a di relela Egipito a ya khala , a fa iyoyo , uye ni vababe vathu .
44007016	Khu hwane nya matshigu va di resa sirumbi sawe Sikemi , va ta si kembela thowoni li nga rengwa khu Abrahama ga sanana sa Hemori .
44007017	Na giri vbafuvbi ni gu vboha gikhati Nungungulu a nga gi vegisago gasi gu tadzisega gitumbiso a nga girago ga Abrahama , vathu va di velegelana va gu tala tigoni ga Egipito .
44007018	Khu gu hegisa , a di phara ndronga nya wufumu wa Egipito , mufumeli moyo a nga mba muti Josefe .
44007019	Mufumeli yoyu a di pfhadza vababe vathu khu mano , a va wugela , a va sanisa ngudzu ; a di ruma gu dzudzuga sanana sawe gasi sifa .
44007020	Khu gikhati gyogyo a di velegwa Mosi , gyanana gi nga tsakisa Nungungulu . Vavelegi vaye va di mu dandrisa gipimo nya migima miraru ndrangani gwawe .
44007021	Gikhati va nga mu dzudzugago , khu nyamahegyane wa mufumeli wa Egipito a nga mu dandrisa a mu sayisa kha nga gyanana gyaye .
44007022	Khu guralo , Mosi a di hevbudzwa wugengeli watshavbo wa vagipiti , a diri ni tshivba khu magana ni mithumo .
44007023	Aholu , gikhati a nga tshanganisa magumi mana myaga a di tedwa khu mapimo nya gu ya holela vandriyaye , sanana sa Israeli .
44007024	Na wonide moyo na gu saniswa khu Mugipiti , a di mu phodzela , a gu songa Mugipiti .
44007025	Mosi a di hingigedza khuye vandriyaye va na tugula khavo Nungungulu a ngu vbweta gu va vbanyisa khu mandza yaye ; aholu , avo kha va tugula .
44007026	Khu mindru gakone a di hidzimela a wona vavili nya sanana sa na Israeli na va gu dwana , a di zama gu va avbula , khuye : Vathunu , enu mu va na ndruye ni ndruye ! Khu ginani mu sanisanago khu gyanu ?
44007027	Aholu , uye a nga bani a gu sanisa kwawe a di reda Mosi , a mu embela khuye : Khu mani a nga gu vega vbakari gwathu kha nga mufumeli ni mulamuli .
44007028	O mwendro wa gu vbweta gu nyi songa neni kha nga vbanova u nga songago Mugipiti ?
44007029	Na pwide magana yaya , Mosi a di thava a pengela tigoni ga Madiyani , iyo a nga ya velega sanana sivili .
44007030	Na guvbindrile magumi mana myaga , Mosi a di gu manega giwulani gya Sinayi , a di tumbulugedwa khu girumwa gya Nungungulu , gi nga wonega vbamalavbelavbetunu nya nilo na wu gu dzura vbagipopwanatunu .
44007031	Mosi a di liwuga , khu esi a nga si wona . A di hidzimela afela gu wona gwadi , a dipwa lito la Pfhumu khilo :
44007032	Eni kheni Nungungulu wa vakokwe vago , Nungungulu wa Abrahama , Nungungulu wa Isaki , Nungungulu wa Jakobe ! Mosi a di ndrendremela khu hwanga , a si tiyi ni gu khedza .
44007033	Khavbo avbo , Pfhumu a di khuye : Tshula silato migondroni gwago , kholu , wulanga u emidego avbo , litigo nya gukatege .
44007034	Khu lisine , nyi wonile gusaniseka ga vathu vangu Egipito ; nyi pwide huwa yawe ; nyi dongile gu ta va vbanyisa ; Khu kharato , delu , nyi guruma Egipito .
44007035	Khuye Mosi va nga mu nyenyago khavo , khu mani a nga gu gira mufumeli ni mulamuli wathu . Khuye a nga rumedwa khu Nungungulu kha nga muthangeli ni mutshuli , khu lito la girumwa gya Nungungulu gi nga dzi wonegisa gwaye vbagipopwanatunu .
44007036	Khuye Mosi a nga va tshula a gu gira siliwugiso ni siwoniso tigoni ga Egipito ni linene nya gufuvile , ni giwulani , gipimo nya magumi mana myaga .
44007037	Khuye Mosi a nga ganela ga va na Israeli khuye : Nungungulu a na wusa vbakari nya vandriyanu muprofeti nya nga eni .
44007038	Khuye oyu Mosi a nga bani aromo tshanganoni nya libandla la Israeli ; khuye a nga hakha Magana nya guvbanye ma nga ganedwa khu girumwa gya Nungungulu gigomoni ga Sinayi , a ma tshamusela ga vakokwe vathu .
44007039	Aholu , vakokwe vathu va di bomba gu mu yingisa , va mu tsukula myonyoni gwawe , va gola gu bwelela Egipito .
44007040	Va di embela Aroni khavo : Hi girele vanungungulu va na gu thangago mbeli gwathu ; kholu kha hi siti esi si dugeledego Mosi , a nga hi dusa tigoni ga Egipito .
44007041	Khu matshigu yoyo va di wumba githombe nya mombe va gu phasela dzimhamba gifananiso , va nengela khu mithumo nya mandza yawe .
44007042	Aholu , Nungungulu a di va pfhurarela a va diga va khozela sivangwa sa ndrengelengeni , kha nga gu nga lowago libhukuni nya vaprofeti pwani : Sanana sa na Israeli , gipimo nya magumi mana myaga giwulani kha mwa dzi kodza gu nyi songela sirengo mu nyi phasela dzimhamba ,
44007043	Mu di rwala tabernakele ya Moloke , ni gifananiso nya nyeledzi ya nungungulu Rafani , a gu sifananiso nya gugirwe khu mandza yanu mufela gu si khozela . Khu nandru yoyo , nyi na mi vbagedzisa mu yiswa hwindzo guvbindra Bhabhiloniya .
44007044	Vakokwe vathu , giwulani , vadiri ni tshatsha nya wukustumunyu , a gu Tabernakele va nga bani va gu vega umo siwindri nya Nayo . Tabernakele yi di vbahidwe kha nga idzo a nga rumisago khidzo Wule a nga ganela ga Mosi a mu ruma gu yi gira kha nga gifaniso gile a nga gi wonago .
44007045	Khiyo Tabernakele yi nga hakhwa khu vakokwe vathu na va gu thangedwa khu Josuwa va gu bela nayo tigoni va nga wandrelago mahundzu ma nga tutumiswa khu Nungungulu , va gu yi vegisa kala matshiguni ya Dhavide .
44007046	Mufumeli Dhavide , na kategile mbeli ga Nungungulu , a di lomba guvbahela nyumba Nungungulu wa Jakobe .
44007047	Aholu , khu Salomoni a nga vbaha Nyumba ya Nungungulu .
44007048	Ambari ulo , uye a guromo vbatshani ngudzu kha khali dzinyumbani nya gu vbahwe khu mandza nya vathu , kha nga a ganedego muprofeti khuye :
44007049	Ndzadzini gikhalo gyangu nya wufumu ni litigo gigandredzelo nya migondro yangu , ina nyumba muni mu na gu nyi vbahelago ? Khu Pfhumu a ganelago ; khu wevbini wulanga wu yelago eni guhefemula avbo ?
44007050	Gasi khandri eni nyi nga gira silo satshavbo , gani ?
44007051	Vathu va nya gu banga mihungo , nya myonyo nyamba khodwa ni dzindzeve nyamba pwa . Mu ngu bomba Liphuvbo nya gu Age gikhati gyatshavbo , nga edzi va nga bani va gu gira vakokwe vanu .
44007052	Khu wevbini muprofeti va nga mba mu tutumisa vakokwe vanu ? Va songile vale va nga hegula gutivisa lipfhumba nya gute ga Mululami , oyu mu nga mu danga enu mu gu mu songa .
44007053	Enu mu nga hakhago Nayo khu mandzani nya sirumwa sa Nungungulu mu si wu landrisi .
44007054	Na va pwide magana yaya va di khunguvanyega myonyoni gwawe , va gu khukhurusela magwaha Sitefane khu likhulo .
44007055	Na tade khu Liphuvbo nya gu Age , Sitefane a di khedzisa vbatshani a gu wona wudhumo wa Nungungulu , Jesu na emile nyamudye ga Nungungulu ,
44007056	Sitefane a ganela khuye : Nyi ngu wona ndzadzi na yi tulegile ni Mwamana wa Muthu na emile nyamudye ga Nungungulu .
44007057	Aholu , vathu , na va pwide , va di womba dzihuwa , va gu tshika dzindzeve , va mu kuwugela vatshavbo ,
44007058	va mu ndrindrela vbavbandze nya lidhoropa , va mu pfara khu siwindri . Dzifakazi dzi di vegile myendra yawe migondroni ya moyo nya lidzaha nya gupwani khu Sawulo .
44007059	Na gu pfarwa khu siwindri Sitefane a di lombelela khuye : Pfhumu Jesu hakha hefemulo wangu !
44007060	Khavbo avbo , na khidzimile a di khusedza ngudzu lito a lomba khuye : Pfhumu , U nga va rwegi nandru nya gighoho gegi . Na ganede magana yaya a di lala .
44008001	Sawulo nuye a di tsakiswa khu gufa gwa Sitefane . Litshigu lolo va di gira liphulo nya gugimbile va molela makhodwa yatshavbo ya Jerusalema . Vatshavbo va di thava va phalalega ni litigo la Judheya ni Samariya , va gu tshala Vapostoli basi .
44008002	Gikhati gyogyo , vathu nya githawo ni Nungungulu va di dzinga Sitefane va gu gira gililo nya gikhongolo .
44008003	Gasi Sawulo , khu gu zondra libandla , a di gimbila khu ndranga ni ndranga a molela vama ni vanyamayi a va khothela pasoni .
44008004	Avo va nga phalalega va di gimbila khu talala ni talala va gu hevbudza Mahungu nya Yadi .
44008005	Filipi a di relela aya dhoropani ga Samariya , a ya tivisa Kristo vathu va tigoni mule .
44008006	Khu monyo moyo , vathu va di hakha gwadi sihevbudzo sa Filipi , kholu va dipwa ndruma nya siliwugiso a nga bani a gu gira , ni gu si wona khu maho .
44008007	Khu lisine , vathu nya vangi va nga bani vari ni maphuvbo nya guvivbe , va di vbanyiswa , ma duga na ma gu womba dzihuwa . Ni va nya gufa sivbango , ni sigoha va di hawulugiswa .
44008008	Gu di manega gutsaka nya gukhongolo dhoropani mule .
44008009	A di gu vbanya khu gale dhoropani mule mwama moyo nya gu pwani khu Simoni a nga bani a gu thumisa wun'yanga a pemba vathu vatshavbo va Samariya , a dzi randra muthu khongolo .
44008010	Vathu vatshavbo , vakhongolo ni sanana , va di gu mu yingisa khu githawo , va ganela khavo : Muthu yoyu khuye tshivba ya Nungungulu , yi ranwago pwani Tshivba yikhongolo .
44008011	Va di mu yingisa khu githawo , kholu a diri matshigu ya gale va nga bani va gu samadziswa khu siliwugiso nya wun'yanga waye .
44008012	Aholu gikhati va nga tshumayedwa khu Filipi Mahungu nya Yadi nya Mufumu wa Nungungulu ni gu hevbudzwa khu Lina la Jesu Kristo , vama ni vanyamayi va di khodwa , va gu bhapatiswa .
44008013	Simoni nuye a di khodwa , na bhapatisidwe a di bela tsawani wa Filipi . A di liwuga ngudzu khu gu wona siwonegiso ni siliwugiso si nga bani si gu girwa khu Filipi .
44008014	Vapostoli va nga bani va romo Jerusalema , na va tivisidwe gu pwani Samariya va hakhile magana ya Nungungulu , va di rumela iyoyo Pedro ni Johane .
44008015	Na va vbohile , va di ya va lombelela gasi va hakhe Liphuvbo nya gu Age .
44008016	Kholu li di si gu tshigeli ni moyo wawe . Va di bhapatisidwe basi linani ga Pfhumu Jesu .
44008017	Khavbo avbo va di va handzega mandza va gu hakha Liphuvbo nya gu Age .
44008018	Simoni , na wonile nya gukhuye Liphuvbo nya gu Age la gu hakhwa gikhati Vapostoli handzegago mandza vathu , a di va ninga dzitsapawu , na gu khuye :
44008019	Nyi ningeni neni tshivba yoyo , gasi oyu nyi na mu handzegago mandza a hakhe nuye Liphuvbo nya gu Age .
44008020	Aholu , Pedro a di mu kawuka khuye ; Indra ni dzitsapawu dzago gumbembani kholu u alakanyile gurenga khu dzitsapawu giningwa gya Nungungulu .
44008021	Uwe u mwalo wulanga nya guhengele nago thumoni momu , kholu monyo wago kha wa lulama mahoni gwa Nungungulu .
44008022	Dzi laye u vbindrugedze guvivbani gwago u lombe ga Pfhumu mwendro a na gu divalela mahingigedzo nya monyo wago ,
44008023	khaguva nyi ngu wona gu kheni u tade khu nyongwe nya guvave ni manyala .
44008024	Simoni a di hakha khuye : Nyi lombeleleni enu ga Pfhumu gasi si si nyi dugeleli esi mu nga rigu gu ganela .
44008025	Avo , hwane nya gu na va ningide wufakazi wawe ni gutivisa mahungu ya Pfhumu , va di bwelela Jerusalema na va gu tshumayela Ivhangeli mitalalani ya Samariya .
44008026	Girumwa gya Pfhumu gi di embela Filipi khigyo : Khuga . Indra kha guya marandzi , u landra ndzila yi relelago khu Jerusalema yi gu hongola Gaza . Gikhati gegi mwalo muthu a gimbilago khu ndzila yoyo .
44008027	Filipi a di khuga a phara ndzila a hongola . Khavbo avbo , moyo nya thenwa nya muetiyope , ndruna nya guthavisege ya Kandase , mufumeli nya nyamayi wa Etiyopiya , adiri muthangeli nya thomba yatshavbo ya mufumeli . A di endrede Jerusalema guta khozela Nungungulu .
44008028	A di gu bwelela gaya , na khade karetani na gu hevbula libhuku la Muprofeti Isaya .
44008029	Liphuvbo li di embela Filipi khilo : Gimbidzisa u longoloka ni kareta yoyo .
44008030	Na hidzimede , Filipi a dipwa Muetiyope na gu hevbula libhuku la muprofeti Isaya , a di mu wudzisa khuye : Ina u ngu si mana esi u hevbulago , gani ?
44008031	Muetiyope a di phindrula khuye : Nyi na si mana kharini nyamba mana wangu nya gu nyi tshamusele . Khavbo avbo a di rana Filipi a khilela kareta va khala gumogo .
44008032	Ndrima nya Milowo a nga bani a gu hevbula kheyi yi gu khiyo : Kha nga nvuta a di yiswa gusongwatunu , kha nga nvuta yi degulago mandzani ga oyu a yi gayago mawoya kharato nuye kha nga tula likana laye .
44008033	Gusaniswani gwaye kha lamudwa khu gululama . Mwalo a na gu dzi kodzago gu saya melego waye kholu womi waye wu fuvisidwe mafuni .
44008034	Ndruna yi di wudzisa Filipi khiyo : Nyi ngu gu lomba u nyi embele . Muprofeti a gu ganela silo sesi na gu thula mani ? A gu dzi thula uye mune , mwendro a gu thula mumbe muthu ?
44008035	Khavbo avbo , Filipi a di phara khu tshoka yile nya Milowo a gu phela gu mu sasamedzela mahungu nya yadi ya Jesu .
44008036	Na va gimbide va di mana wulanga nya mati , muetiyope a di embela Filipi khuye : Mati aya . Ginani gi nyi himbedzago gubhapatiswa ? [
44008037	Filipi a di mu hakha khuye : Wa gu bani wu gu khodwa khu monyo wago watshavbo , gi mwalo gi gu himbedzelago . Muetiyope a di hakha khuye : Nyi ngu khodwa nya gukheni Jesu Kristo Gyanana gya Nungungulu . ]
44008038	Khavbo avbo , a di emisa kareta va gu tshiga va vavili va bela matini , Filipi a bhapatisa Muetiyope .
44008039	Na va dugile khu matini , Liphuvbo la Pfhumu li di mwalalegisa Filipi , Muetiyope gima kha nga mu wona gambe , ambari ulo a di gimbila ndzila yaye yatshavbo na tade khu gunengela .
44008040	Filipi a di gu manega dhoropani ga Azotu , a khuga khiyo a gimbila a hevbudza mahungu nya yadi khu talala ni talala kala gu vboha Sezareya .
44009001	Sawulo a di gu vila khu likhulo na gu vbweta lipindru nya gu songe vapizane va Pfhumu a diya ga khongolo nya vaphasi nya mhamba ,
44009002	a ya mu lomba malangalila nya guhongole khayo dzinyumbani nya nombelo dzi guromo dhoropani ga Dhamasko . A gimbila a molela makhodwa nya vama ni vanyamayi a va hunga dzitshinga a va resa Jerusalema .
44009003	Na gimbide , nari vbakari nya ndzila , vbafuvbi ni gu vboha Dhamasko , a di fenengedzwa khu gulasa nya gukhongolo nya gute khu ndzadzini .
44009004	A di thega vbavbatshi a pwa lito na li gu khilo Sawulo , Sawulo , khu ginani u nyi sanisago ?
44009005	Uye a di hakha khuye : Nuri uwe mani , Pfhumu ? A di hakhwa pwani : Kheni Jesu wule u mu sanisago ,
44009006	ambari ulo khuga u bele dhoropani , va na gu embela esi u fanedego gu gira .
44009007	Avo a nga bani ari navo Sawulo va di thuruga kholu va di pwa lito , aholu va si woni muthu .
44009008	Sawulo a di khuga a ema a zama gu wona aholu a di si woni gilo . Va diya khu gu mu phara kunga va mu bedza Dhamasko .
44009009	Khade gipimo nya matshigu mararu nyamba wona , nyamba hodza , nyamba sela .
44009010	Dhamasko a di gu vbanya mupizane nya gupwani khu Ananiya , a di embedwa khu Pfhumu khu ndroroni , pwani : Ananiya ! Uye a hakha khuye : Ganela Pfhumu , nyi ngu pwa .
44009011	Pfhumu a di engedza gambe khuye : Khuga u hongola ndrangani ga Judha yi manegago ruwani yi ranwago pwani Gululama u ya wudzisa khu lina la mwama moyo nya gu pwani khu Sawulo nya givelegwa gya Tarsu , kholu womo vbakari nya gulombelele .
44009012	Khu gikhati gyogyo , Sawulo a di woniswa mwama nya gupwani khu Ananiya na gu bela , a mu handzega mandza gasi a wona .
44009013	Ananiya a di hakha khuye : Pfhumu , nyi pwide vathu nya vangi na va gu amba muthu yoyu khu guvivba gwatshavbo a girelago sihathwa Sago Jerusalema .
44009014	Olu dzude ino khu gu rumedwa khu khongolo nya vaphasi nya mhamba ni lidangalila gasi gu ta molela vatshavbo avo va khodwago linani gwago .
44009015	Aholu , Pfhumu a di mu embela khuye : Indra , kholu muthu yoyo nyi mu hathile gasi a vbohisa Lina langu ga mahedheni , ga vafumeli ni ga sanana sa Israeli .
44009016	Aholu , eni nyi na mu nonedza tshanisa a na gu yi wonago khu kota nya lina langu .
44009017	Khavbo avbo , Ananiya a di khuga a hongola , na vbohile a di bela nyumbani a gu handzega mandza Sawulo a gu mu embela Khuye : Sawulo ndriyangu , Pfhumu Jesu , wule a nga gu tumbulugela ndzilani , gikhati u nga bani u guta , khuye a nga nyi ruma guta gu tula maho ni gu gu ninga Liphuvbo nya gu Age .
44009018	Gikhati gyogyo gu di thega khu mahoni gwaye silo nya nga maguru . Khavbo avbo , a di wona , a gu bhapatiswa .
44009019	Hwane nya gu bani a hodzile , Sawulo a di mana tshivba a gu khala matshigwana ni vapizane , dhoropani ga Dhamasko .
44009020	Khavbo avbo , a di phela gu hevbudza dzinyumbani nya nombelo khuye Jesu Mwamana wa Nungungulu .
44009021	Avo va nga bani va gu mupwa va di liwuga khavo : Ina khandruye oyu a nga bani a gu sanisa avo va nga bani va gu ganela khu Lina la Jesu tigoni ga Jerusalema , gani ? Gasi khandri a dita ino gufela guta va molela a va hunga dzitshinga a ya va ningela ga vakhongolo nya vaphasi , gani ?
44009022	Aholu , tshivba nya gutshumayele ga Sawulo yi diya na yi gu tadzisega , a hambanisa mapimo nya Vajudha va Dhamasko khu edzi a nga bani a gu fakaza khidzo khuye Jesu khuye Muvbanyisi a nga tumbiswago .
44009023	Na ma vbindride matshigwana , Vajudha va di hunga gikungu nya gu mu songe .
44009024	Aholu Sawulo a di tiviswa . Ni malimba nya lidhoropa ma di ghadhwa wutshigu ni mihani , vafela gu mu songa .
44009025	Khavbo avbo , vapizane vaye va di mu dzega va duga naye ni wutshigu , va mu thela gitundruni va mu ndragisa libhiyo .
44009026	Na vbohide Jerusalema , Sawulo a di vbweta gu bela tsawani nya vapizane , aholu , vatshavbo va di khala hwanga , va si khodwi gu khavo uye nuye mukhodwa .
44009027	Khavbo avbo , Bharnabha a di mu dzega a mu yisa ga Vapostoli a ya va tshamusela idzo a nga wonago khidzo Pfhumu ndzilani a ganela naye , ni tshivba a nga ganelago khiyo khu lina la Jesu , dhoropani ga Dhamasko .
44009028	Gukhugela litshigu lolo a di khala navo Jerusalema , a gimbilagimbila navo a hevbudza khu lina la Jesu na si thavi gilo .
44009029	A di bhula ni gu ganedzisana ni Vajudha nya guganele Gigreki , gasi avo va di gu luga mano nya gu mu songe .
44009030	Na va dzitide , vandruye va di mu rumela Sezareya va mu khiledza a gu hongola Tarsu .
44009031	Libandla li di gu vbanya khu gu rula Judheya gwatshavbo , ni Galileya ni Samariya ; Li diya na li gu dandra ni githawo ga Nungungulu , na li gu tiyiswa khu tshivba nya Liphuvbo nya gu Age .
44009032	Pedro na gu gimbila a holela makhodwa malangani yatshavbo , a di vboha ga sihathwa si vbanyago Lidha .
44009033	Iyo a nga ya mana mwama moyo nya gupwani Eneya , nya gigoha , a nga bani ari ni livbandre na miraru myaga na ladzisidwe vbadawutunu .
44009034	Pedro a di mu embela khuye : Eneya , Jesu Kristo a ngu gu hawulugisa ; khuga u peta lidawu lago . Uye a di dzegela gu khuga .
44009035	Vathu vatshavbo va Lidha ni va panini ga Saroni , na va mu wone , va di vbindrugedza va khodwa ga Pfhumu .
44009036	Tigoni ga Jope a di romo , vbakari nya vapizane , nyamayi moyo nya gupwani Tabhita , gu tshamusago gu pwani Yisya ! Adiri muthu nya mithumo nya yadi , a di phasedzela sisiwana .
44009037	Khu matshigu yale , a di dwala , a gu fa . Khavbo avbo , va di mu dzega va ya mu vega nyumbani ga vbatshani .
44009038	Lidha gu di gu , khala vbafuvbi ni Jope , vapizane na va pwide nya gupwani , Pedro womo iyoyo , va di rumela vama vavili gasi guya mu lomba , khavo : U nga hweli guta eno gwathu .
44009039	Pedro a di dzegela gu khuga a gu hongola navo . Na vbohide , va di mu yisa nyumbani ga vbatshani ; dzinoni dzatshavbo dzi di hidzimela vbafuvbi gwaye , dzi mu yeyedza dzingandzu ni myendra a nga sonago Tabhita , na nga gu vbanya navo .
44009040	Aholu , Pedro , na rumide vathu vatshavbo gu duga vbavbandze , a di khidzima a gira nombelo . Na thendregedzide a khedza girumbi , a di khuye : Tabhita , wuga ! Uye a di hapfhula ; na wonide Pedro , a di khala khu giwunu .
44009041	Pedro a di mu phara khu mandza , a mu phasa gu khuga a ema . Khavbo avbo , a di rana sihathwa ni dzinoni a va ninga muthu wawe na gu vbanya .
44009042	Mahungu nya giliwugiso gile ma di pwala dhoropani gatshavbo ga Jope , vathu nya vangi va di khodwa ga Pfhumu .
44009043	Pedro a di khala Jope matshigu nya gulaphe , ndrangani ga moyo nya gupwani khu Simoni a nga bani ari meseri nya madowo .
44010001	Sezareya a di gu vbanya mwama moyo nya gupwani khu Korneliyo , adiri muthangeli nya gikwata nya lizana masotshwa , ma nga bani ma gu ranwa pwani Va Italiya .
44010002	Mwama yoyo a diri mukhongeli nya githawo ga Nungungulu , uye ni ndranga yaye yatshavbo . A di phasedzela vathu khu silo , ni gu lombelela nyamba garala .
44010003	Tshigu mwedo , ni silambo , umo nya ora nya wuraru ( 3 ora ) , a di woniswa giwoniso nya gukari . Girumwa gya Nungungulu gi di hidzimela avbo a nga bani aromo , gi mu rana khigyo : Korneliyo .
44010004	Uye a di khala hwanga a khusa maho a khedza , a hakha khuye : Ginani , Pfhumu ? Girumwa gya Nungungulu gi di mu embela khigyo : Milombelo yago ni wuhindzi wago yi pwidwe khu Nungungulu , khu kharato , a gu alakanyile .
44010005	Aholu rumela vathu va hongola Jope va ya rana mwama moyo nya gupwani khu Simoni , limbe lina a gu Pedro ,
44010006	a endredego ndrangani ga Simoni , meseri nya madowo , a vbahidego nyumba yaye vbafuvbi ni yiphwa .
44010007	Girumwa gya Nungungulu , na gi vbedzile gu ganela esi , gi di mwalalega . Khavbo avbo , Korneliyo a di rana sithumi saye sivili ni musotshwa moyo nya githawo ni Nungungulu , a gu avo a nga bani a gu va tumba .
44010008	A di va tshamusela satshavbo , a va ruma gu hongola dhoropani ga Jope .
44010009	Gandra ni dzimindru , na vari vbakari nya ndzila , vbafuvbi ni gu vboha , dhoropani ga Jope , Pedro a di lita vbatshani nya nyumba , khu gikhati nya midiya , gasi guya gira nombelo .
44010010	Khavbo avbo , a di pwa ndzala a vbweta guhodza gilogyo . Na va nga gu dongisela guhodza , a di wona giwoniso ;
44010011	a di wona ndzadzini na gu tulegile , ni gilo nya gu fane ni mwendra nya khongolo na wu thawuludzidwe , na wu hungidwe khu dzitshokani dza dzina wu relela vbavbatshi .
44010012	Mwendra wule wu di tade khu sirengo satshavbo nya mawundru mana , ni dzinyoga , ni sinyoni satshavbo .
44010013	A di pwa lito na li gu khilo ; Khuga u eme , Pedro , songa u hodze
44010014	Aholu , Pedro a di hakha khuye : Ahihi , Pfhumu , gima kha nyi na gira isoso , kholu , gima nyi si gu hodzi gilo nya gu nyenyeze ni silo nyamba agiswa .
44010015	Aholu , lito li di engedza gambe khilo : Igyo Nungungulu a gi agisidego , u ngayi khuwe gi nyenyezile .
44010016	Esi si giregile dzinyondro dzitharu . Khavbo avbo , mwendra wule wu di bwelela ndzadzini .
44010017	Pedro , a di liwuga , a dzi wudzisa tshamuselo nya esi a nga si wonago . Va di vboha vathu va nga rumedwa khu Korneliyo , na va wudziside ndzila nya guhongole ndrangani ga Simoni , va di ta ema vbamwanyatunu .
44010018	Na va ranide , va di wudzisa khavo : Khavbo avba a endredego Simoni a ranwago Pedro , gani ?
44010019	Pedro , na nga gu pimisela esi a nga si wonago , Liphuvbo li di mu embela khilo : Vomo vathu va gu vbwetago .
44010020	Vbiredza gu tshiga u hongole navo nyamba kanakana , kholu kheni nyi nga va rumelago .
44010021	Pedro a di tshiga a hongola a ya ganela ga vathu vale khuye : Kheni oyu mu mu vbwetago . Nari ginani mu gi resago ?
44010022	Avo va di hakha khavo : Hi di rumwa khu Korneliyo , muthangeli nya gikwata nya lizana masotshwa , muthu nya ndruda ni githawo ga Nungungulu , uye a zundzwago khu litigo latshavbo nya Vajudha . A di embedwa khu girumwa gya Nungungulu gu gu ranisa u hongola ndrangani gwaye , gasi uye a ya yingisa magana yago .
44010023	Khavbo avbo , Pedro a di va hakha a gu bela navo nyumbani . Gandra ni dzimindru , a di phara ndzila a hongola navo ; vandruye nya gukari va tigoni ga Jope va di mu bangaladza .
44010024	Na va gimbide gipimo nya litshigu rumba , va di vboha dhoropani ga Sezareya Va ya mana Korneliyo na va lindrede ; na tombanisile valongo ni dzipari nya gutumbege .
44010025	Gikhati a nga vbohago Pedro , Korneliyo a di mu khinga a ya khidzima migondroni gwaye .
44010026	Aholu , Pedro a di mu khusedza , na gu khuye : Khuga u eme , kholu eni neni nyi muthu nga uwe .
44010027	Na gu bhula naye a di bela nyumbani a ya mana vathu nya vangi na va tombanile .
44010028	Pedro a di va embela khuye : Kha nga mu dzitigo gwadi , kha gu dzumedziswi Mujudha gu hengela ni mahedheni , ambari gu bela dzindrangani gwawe . Aholu , Nungungulu a nyi yeyedzile gu khuye khandri gwadi gu rana muthu kwanu khuwe nyenyezile ni gu khuwe kha agiswa .
44010029	Khu kharato , na mu nyi ranile , kha nya bomba guta . Olu , nya gu lomba gu kheni mu nyi embele egi mu nga nyi ranela igyo .
44010030	Korneliyo a di mu hakha , khuye : Vbanyatulo nguluni , khu gikhati nya nga egi , na nyi gu gira milombelo yangu nya silambo , nyi di wona muthu nya dzingandzu nya gungangamele ,
44010031	a nga ta nyi embela khuye : Korneliyo , nombelo wago wu pwidwe , ni wuhindzi wago wu wonidwe khu Nungungulu .
44010032	Khu kharato , rumela mwango wu hongola Jope gu ya rana Simoni limbe lina a gu Pedro , a endredego ndrangani ga Simoni , meseri nya madowo , a khadego vbafuvbi ni yiphwa .
44010033	Nyi di dzegela gu gu ranisa . Nyi ngu bonga olu u dzudego . Olu hi tshanganile avba hatshavbo mahoni ga Nungungulu , hi dzi dongisede gu yingisa satshavbo esi u rumedwego khu Pfhumu .
44010034	Khavbo avbo , Pedro a di khusa lito a ganela khuye : Nyi ngu wona khu lisine nya gukheni Nungungulu kha hatheli vathu ,
44010035	gambe kha khedzi mafumbu , a gu tsakiswa khu muthu ni muthu a mu ningago githawo ni gu landra ndruda Yaye .
44010036	Rumede magana yaye ga sanana sa na Israeli , a gu si rumela mahungu maphya nya yadi nya gurule khu Jesu Kristo , a gu Uye Pfhumu nya vathu vatshavbo .
44010037	Mu ngu siti esi si dugeledego Judheya gwatshavbo , gukhugela Galileya , hwane nya gubhapatiswe gu nga huweledwa khu Johane .
44010038	Nungungulu a di tadza khu tshivba nya Liphuvbo nya gu Age Jesu wa Nazareta uye a nga gimbilago malangani yatshavbo , na gu gira silo nya sadi ni gu hawulugisa vathu vatshavbo va nga bani va gu saniswa khu Sathane , kholu Nungungulu a diri ni uye .
44010039	Ethu hi dzifakazi nya silo satshavbo a nga girago tigoni nya Vajudha ni Jerusalema . Khuye va nga mu songa va mu vbayega vbasimbotunu .
44010040	Aholu , uye , khu litshigu nya wuraru , wusidwe khu Nungungulu , a gu ningwa tshivba nya gu dzi wonegise .
44010041	Nasiri ga vathu vatshavbo , aholu ga dzifakazi dzile Nungungulu a nga bani a dzi hathile khu gale , a gu ethu hi nga hodzago ni gu sela naye , hwane nya gu bani a wugile khu ga vafudego .
44010042	Khuye a hi rumidego gu gimbila hi tivisa Ivhangeli ga vathu ni gu fakaza khethu uye khuye wule a nga vegwago khu Nungungulu kha nga mulamuli nya va nya guvbanya ni va nya gufa .
44010043	Vatshavbo vaprofeti va fakazile khu mahungu yaye khavo : Muthu watshavbo a khodwago a na mana gu tsetseledwa nya sighoho Linani Gwaye .
44010044	Pedro na gu ganela silo sesi , Liphuvbo nya gu Age li di tshiga ga vatshavbo va nga bani va gupwa mahungu ya Nungungulu .
44010045	Khavbo avbo , makhodwa yatshavbo nya Vajudha va nga bani va dzude ni Pedro va di liwuga ngudzu khu gu wona nya gukhavo Liphuvbo nya gu Age li tshigede navo va nya mayigo .
44010046	Kholu va di vapwa na va gu ganela malimi , va gu dhumisa Nungungulu . Khavbo avbo , Pedro a di ganela khuye :
44010047	Ina khu mani a na gu dzi kodzago gu bomba khuye va nga bhapatiswi khu mati , ava vathu va hakhidego Liphuvbo nya gu Age kha nga ethu ?
44010048	A di ruma khuye va bhapatiswe khu Lina la Jesu Kristo . Khavbo avbo , avo va di mu lomba gukhala naye matshigwana .
44011001	Vapostoli ni vandruye va Judheya va dipwa nya gupwani va nya mayigo navo va hakhile mahungu ya Nungungulu .
44011002	Gikhati Pedro a nga bwelela Jerusalema , makhodwa yale nya gute khu nayoni nya wugwera ma di mu kawuka khayo :
44011003	Uwe u bede nyumbani nya vathu nyamba hana wugwera u gu hodza navo .
44011004	Khavbo avbo , Pedro a di tshamusela satshavbo , gukhugela mahegiso kala mahegiso , khuye :
44011005	Eni nyi di romo dhoropani ga Jope na nyi gu gira nombelo , nyi di wona giwoniso : gilo nya gukhwatshi mwendra nya khongolo , na wu gu tshiga khu ndzadzini , na wu hungidwe dzitshokani dza dzina , wu gurelela kala vbafuvbi gwangu .
44011006	Nyi di khedzisa ndrani nya giwoniso gile , nyi wona sirengo nya mawundru mana , sirengo nya likhabi ni sirengo nya gu khwirire ni sinyoni .
44011007	Khavbo avbo , nyi dipwa lito na li gu khilo : Khuga , Pedro ! Songa u hodze .
44011008	Aholu , eni nyi di hakha kheni : Ahihi , Pfhumu , kha nyi giri isoso ; gima nyi si gu hodzi silo nya gunyenyeze ni silo nyamba agiswa .
44011009	Lito li di nyi embela khilo : U nga yi khuwe gi nyenyezile egi gi agisidwego khu Nungungulu .
44011010	Silo sesi si wonegile nyondro tharu kala mwendra wu gu khusedzwa wu bwelela ndzadzini .
44011011	Khavbo avbo , va di vboha ndrangani nyi nga bani nyi endrede avbo , vama vararu nya gute khu Sezareya va ta nyi vbweta .
44011012	Liphuvbo la Nungungulu li di nyi ruma guhongola navo nyamba kanakana . Ava vandruye nya livbandre na moyo nyi hongode navo , hi di ya bela nyumbani ga Korneliyo .
44011013	Uye a di hi embela edzi a nga wonisa idzo girumwa gya Nungungulu nyumbani gwaye . Gi mu embela khigyo : Rumela mwango dhoropani ga Jope u ya rana Simoni , limbe lina a gu Pedro .
44011014	Uye a na ta gu embela mahungu u na guvbanyiswago khayo uwe ni ndranga yago yatshavbo .
44011015	Aholu , gikhati nyi nga phela gu ganela , Liphuvbo nya gu Age li di va tshigela kha nga edzi li nga hi tshigelago khidzo guhegulani .
44011016	Khavbo avbo , nyi di dundruga magana ya Pfhumu a nga khuye : Johane , khu lisine bhapatiside khu mati , gasi enu mu na bhapatiswa khu Liphuvbo nya gu Age .
44011017	Olu Nungungulu a va ningidego giningwa nya nga egi a nga hi ningago ethu gikhati hi nga khodwa ga Pfhumu Jesu , na nyi yi mane hayi eni tshivba nya guganedze Nungungulu ?
44011018	Na va pwide magana yaya va di rula myonyoni gwawe va gu rungudza Nungungulu khavo : Khu kharato , gu yeyedza gu pwani Nungungulu ningile navo va nya mayigo wuhigo nya gu dzi laye va vbindrugedza mavbanyelo , gasi va mane guvbanya .
44011019	Ga gikhati gyogyo , makhodwa ma di phalalegile khu kotani nya tshanisa yi nga dugelela hwane nya gusongwe Sitefane . Va di vboha kala Fenisiya , Kipra ni Antiyokiya , va gu hevbudza mahungu ya Nungungulu ga Vajudha basi .
44011020	Gasi vambe , va nga bani va guta khu Kipra ni Sirene , va di hongola kala Antiyokiya va ya hevbudza Ivhangeli ya Pfhumu Jesu ga Vagreki .
44011021	Tshivba ya Pfhumu yidiri navo . Vathu nya vangi va di khodwa , va gu vbindrugedza mavbanyelo , va wuya ga Pfhumu .
44011022	Mahungu yawe ma di pwala ga libandla la Jerusalema . Khavbo avbo , va di rumela Bharnabha gu hongola kala Antiyokiya .
44011023	Na vbohile , a di wona wuhigo wa Nungungulu a tsaka , a va embela vatshavbo va simama gu khala ni Pfhumu khu monyo moyo vatshavbo .
44011024	Kholu a diri muthu nya ndruda nya gutale khu Liphuvbo nya gu Age ni gukhodwa ; vathu nya vangi va di dzi ningela ga Pfhumu .
44011025	Khavbo avbo , Bharnabha a di phara ndzila a hongola Tarsu a ya vbweta Sawulo ;
44011026	na mu mane , a di mu dzega a gu hongola naye Antiyokiya . Va khade vatshavbo gipimo nya mwaga rumba , va hengela ni libandla , va gu hevbudza gidzemo nya gikhongolo . Khiyo Antiyokiya vapizane va Jesu va nga phela guranwa pwani vakristo .
44011027	Khu matshigu yale , Vaprofeti nya gukari va di relela khu Jerusalema va guta Antiyokiya .
44011028	Moyo wawe nya gupwani khu Agabo a di khuga a ema a tivisa khu Liphuvbo nya gu Age khuye yi na manega ndzala nya yikhongolo tigoni gatshavbo ; khiyo yi nga manega matshiguni ya Klaudiyo .
44011029	Vapizane va di pwanana gu rumela silo nya guphasedzele vandruye va nga bani va gu khala Judheya , muthu ni muthu a di ninga kha nga gu manela gwaye .
44011030	Va di gira kharato va si rumela ga madhota khu mandzani ga Bharnabha ni Sawulo .
44012001	Khu gikhati gyogyo , mufumeli Herodhi a di ruma gu saniswa vathu nya gukari nya libandla nya makhodwa ,
44012002	a di songa khu litshari Jakobe , ndruye wa Johane .
44012003	Na wonile nya gukhuye si tsakisile Vajudha , a di simama ni thumo waye , a gu mola nuye Pedro , khu matshigu nya sibaba nyambana mela .
44012004	Na mu mode , a di mu khothela pasoni a mu ningela a ghadhwa khu mitsawa mina , tsawa ni tsawa a diri wa masotshwa mana . Na gu hingigedza gu mu ningela mwandrani khu hwane nya Phasika .
44012005	Pedro a di khothedwe pasoni , ambari ulo libandla nya makhodwa li di si garali khu gu mu girela milombelo ga Nungungulu .
44012006	Ni wutshigu wowo Herodhi a nga bani a dongile gu mu ningela , Pedro a di lade vbakari nya masotshwa mavili na hungidwe dzitshinga , mambe masotshwa ma di gu ghadha lipaso .
44012007	Khavbo avbo , gi di tumbuluga girumwa gya Pfhumu , lipaso li di wenengedzwa khu safa ; girumwa gya Nungungulu gi di khuha limbambo la Pedro , gi mu wusa gi mu embela khigyo : Khuga u eme khu guvbiredza . Khavbo avbo , dzitshinga dzi di thega khu mawogoni gwaye .
44012008	Girumwa gi di mu embela gambe khigyo : Hunga libhandri lago u ambala silato . Pedro a di gira kharato . Girumwa gya Nungungulu gi di engedza gambe khigyo : Ambala libhadzi lago u nyi landra .
44012009	Khavbo avbo , Pedro a di duga a gu landrisela girumwa . A di si khodwi gu khuye lisine esi si nga bani si girwa khu girumwa gya Nungungulu : a di pimisa gu khuye a gu lora .
44012010	Na va vbindrile ghadhi nya guhegule niyo nya wuvili , va di vboha vbalidimbatunu nya simbi li khedzidego dhoropani , ilo li di tulega labune . Na va dugide , va di hongola , va gimbila vbadugwana , girumwa gya Nungungulu gi mwalalega .
44012011	Pedro na wuyisile mapimo yaye , a di khuye : Olu nyi ngu khodwa kheni khu lisine , Nungungulu rumede girumwa gyaye gu ta nyi vbulugisa mandzani ga Herodhi ni satshavbo sile si nga bani si gu liredwa khu Vajudha .
44012012	Na alakanyede gwadi satshavbo sesi , a di hongola ndrangani ga Mariya mayi wa Johane a ranwago khu limbe lina pwani khu Marko . Ma di tshanganide iyo makhodwa nya mangi ma gu lombelela .
44012013	Na khokhothile lidimba la nyangwatunu , gi di hongola githumi nya gyagadzyana nya gupwani khu Rodhe , gu yati khu mani .
44012014	Na tugude lito la Pedro a di nengela ngudzu , a bwelela khu gututuma nyamba tula lidimba , a ya tivisa khuye khu Pedro a guromo vbamwanyatunu .
44012015	Va di mu hakha khavo U handrugide . Aholu uye a di simamisa a ganela khuye : Lisine nyi mi embelago . Avo va di khavo : Mwedzi waye !
44012016	Pedro a di simama gu khokhotha lidimba . Avo , na va tude va mu wona , va di liwuga ngudzu .
44012017	Aholu , Pedro a di khusedza mandza a va degudza a va embeledzela edzi Pfhumu a nga mu vbulugisa idzo pasoni . A di engedza a va embela khuye : Tivisani silo sesi ga Jakobe ni ga vandruye . Khavbo avbo a di duga a gu phara ndzila a hongola wumbe wulanga .
44012018	Na gu gide , gu di manega pfilupfilu vbakari nya masotshwa , khu guvbweta guti ginani gi nga dugelela Pedro .
44012019	Herodhi , na mu vbwetide a si mu mani , a di thethisa dzighadhi , a dzi rumela gusongwa . Na khugide khu Judheya , a di ta Sezareya , a ta khala iyo .
44012020	Herodhi a diri ni giviti ni vathu va Tiro ni Sidhoni . Gasi avo va di pwanana khu monyo moyo va mu yela , na va phede khu gu pwana ni Blasto , muphari nya ndranga ya mufumeli , va di ta lomba gurula kholu litigo lawe li di gu pharwa khu litigo la mufumeli .
44012021	Khu litshigu va nga bani va li vegisile Herodhi a di ambala dzingandzu dzaye nya wufumu a gu khala vbagikhalotunu nya gulamule , a gu ganela vbakari gwawe .
44012022	Vathu va di kulungela khavo : Lito la Nungungulu , khandri lito nya muthu .
44012023	Khu gikhati gyogyo a di vetwa khu girumwa gya Pfhumu , a gu hodzwa khu siwungu afa , kholu kha nga rungudza Nungungulu .
44012024	Aholu , mahungu ya Nungungulu ma diya na ma gu engedzelana gudandra , ni guphalalega .
44012025	Bharnabha ni Sawulo , na va vbedzile thumo wawe Jerusalema va di bwelela gumogo ni Johane a ranwago Marko .
44013001	Umo nya libandla nya makhodwa ya Antiyokiya , va di romo vaprofeti ni vahevbudzi : Bharnabha ni Simoni a nga bani a gu ranwa pwani Nigeri , ni Lusiyu wa Sirene , ni Manaheme a nga dandra gumogo ni mufumeli Herodhi , ni Sawulo .
44013002	Vari vbakari nya nombelo wa Pfhumu ni guhala , Liphuvbo nya gu Age li di ganela khilo : Nyi kaseleni Bharnabha ni Sawulo gasi va phara thumo nyi va ranedego uwo .
44013003	Khavbo avbo , va di hala , va gu gira milombelo , va gu va handzega mandza , va gu va vbangana va hongola .
44013004	Na va gu rumwa khu Liphuvbo nya gu Age , va di relela Selewusiya , Khiyo va nga ya khilela ngalava va gu hongola Kipra .
44013005	Na va vbohile gidwane gya Salamina , va di tivisa Mahungu ya Nungungulu mu dzinyumbani nya nombelo nya Vajudha , gumogo ni Johane kha nga muphasedzeli wawe .
44013006	Va di dzuwulugela gidwa gyatshavbo kala va gu vboha dhoropani ga Pafosi , iyo va nga ya manago Mujudha moyo nya gupwani khu Barjesu a nga bani a gu thumisa wun'yanga ni wuprofeti nya malipha .
44013007	Uye a di gu khala ni pfhumwana nya gukari nya gupwani khu Serjiyo Pawulo , mwama nya mapimo . Uye , na ranisile Bharnabha ni Sawulo , a di vbweta gupwa mahungu ya Nungungulu .
44013008	Aholu , Elimasi , lina li tshamuselago pwani nya wun'yanga a di va wugela , na gufela gu ndreyisa mufumeli wule ndzilani nya wukhodwa .
44013009	Aholu , Sawulo , a ranwago gambe khu lina la Pawulo , na tade khu Liphuvbo nya gu Age , a di mu khedzisa gwadi mahoni a mu embela khuye :
44013010	Uwe u gyanana gya Sathane , u tadego khu malipha ni guvivba gwatshavbo , nala nya silo satshavbo nya gululame , u na hegisa lini gu tshunganisela dzindzila nya gululame dza Pfhumu ?
44013011	U ngu wona , Pfhumu a na khusa gyandza gyaye a gu veta . U na khala gikhumu ndrani nya matshigwana , nyamba wona safa nya lidambo . Khu gikhati gyogyo gu di phuma , gu manega gidema mahoni gwaye . A di gimbila khu gu phuphuthela a vbweta muthu nya gu mu phare kunga .
44013012	Khavbo avbo , mufumeli , na wonile esi si nga dugelela a di khodwa na gu liwuga sihevbudzo sa Pfhumu .
44013013	Na va khugide khu Pafosi , iyo va nga ya khilela ngalava , Pawulo ni vangana vaye va di hongola Perga , talala wa Panfiliya gasi Johane a di va diga a gu bwelela Jerusalema .
44013014	Avo va di khuga khu Perga , va gimbila , va gu hongola mbeli kala va gu vboha tigoni ga Antiyokiya ga Pisidiya . Khu litshigu nya Sabhado , va di bela nyumbani nya nombelo va gu khala vbavbatshi .
44013015	Na va hevbude lidangalila nya Nayo ni eli nya vaProfeti , vathangeli nya nyumba nya nombelo va di va embela khavo : Vandruye , mwa gu bani muri ni mahungu nya gulose khayo libandla , ganelani .
44013016	Khavbo avbo , Pawulo , na khugide a ema , a di khusedza mandza a va embela khuye : Madhota ya na Israeli ni enu mu gu ni githawo ga Nungungulu , yingisani : Nungungulu nya libandla leli ,
44013017	Nungungulu wa Israeli hathile vakokwe vathu , a gu dandrisa vathu vaye gikhati va nga ya khala Egipito . Khu hwane nya gikhati a di va dusa khu Egipito , khu tshivba nya libogo Laye .
44013018	Gipimo nya magumi mana myaga a di va sayisa khu lihaladzo mu giwulani .
44013019	Khu hwane nya gikhati a di fuvisa livbandre na mavili mahundzu ya tigoni ga Khanani , a gu li ningela ga vakokwe vathu ,
44013020	gipimo nya mazana mana ni livbandre magumi myaga . Khu hwane nya myaga yoyo a di va ninga valamuli kala gikhati gya muprofeti Samueli .
44013021	Khavbo avbo , va di lomba mufumeli , Nungungulu a di va ninga Sawulo , mwamana wa Khisi , nya lihundzu la Bhenjami , a nga va fumela gipimo nya magumi mana myaga .
44013022	Nungungulu , na dusile Sawulo vbagikhalotunu nya wufumu , a di va tulela gu hatha Dhavide kha nga mufumeli wawe . Khuye a nga mu thulago khuye : Nyi mane Dhavide , mwamana wa Jese , mwamana a tsakisago monyo wangu , a na londrowodzago guhaladza gwangu gwatshavbo .
44013023	Ndrani nya livelego la Dhavide , kha nga gutumbisa ga Nungungulu , velegidwe Muvbanyisi wa na Israeli , a gu uye Jesu .
44013024	Na si gu vbohi Jesu , Johane a di ganela khu gu bhapatiswa nya guvbindrugedze ga vathu vatshavbo va na Israeli .
44013025	Nari vbafuvbi nya guvbedze thumo waye , Johane a di khuye : Eni khandreni wule mu mu alakanyelago , aholu a nguta hwane gwangu wule nyi si faneligo gu tshula silato nya migondro yaye .
44013026	Vandruye , mu gu sanana nya melego wa Abrahama , ni ava va guromo vbakari gwanu , va ningago githawo Nungungulu , mahungu yaya nya guvbanyise ma gu rumedwa avbo gwathu .
44013027	Vathu va Jerusalema ni vafumeli vawe , khu gumba muti Jesu , va di mu mola , va tadzisela kharato magana ya vaprofeti ma hevbudwago khu dzisabhado dzatshavbo .
44013028	Ambari va nga hamuga nandru nya gu mu songe va di lomba ga Pilato a mu songa .
44013029	Na gu tadzisegile khu mandza yawe satshavbo esi si nga lowa khu mahungu yaye , va di mu tshisa khu vbagihambanotunu , va mu vega thowoni .
44013030	Aholu , Nungungulu a mu wusile khu ga vafudego .
44013031	Matshigu nya mangi a dzi wonegisile ga vale va nga gwelago Naye gukhugela Galileya kala Jerusalema ; Avovo khavo va khadego dzifakazi dzaye vbakari nya vathu .
44013032	Ethu hi ngu mi tivisa mahungu nya yadi .
44013033	Nungungulu tadzisile ga ethu , sanana , gitumbiso a nga gira ga vakokwe vathu , khu gu wusa Jesu . Kha nga gu lovidwego umo nya Dzindzimo , pwani : Uwe u Mwamana wangu nyi gu velegidego muhuno .
44013034	Edzi nya gupwani Nungungulu a na mu wusa , ni gu pwani gima kha na nga wona guhina , khiso si nga ganedwa umo nya milowo , yi gu khiyo : Nyi na tadzisela avbo gwanu situmbiso nya guage nyi nga gira ga Dhavide .
44013035	Gu ngu ganedwa gambe ga yimbe Ndzimu pwani : Khu na nga dzumedzisa gu khuwe gihathwa gyago gi wone guhina .
44013036	Wonani , Dhavide fude hwane nya gu na enedzile matshigu nya thumo waye , na gu landrisa guhaladza gwa Nungungulu . Na dzingidwe , a di ya lala ni vakokwe vaye a gu hina .
44013037	Aholu , oyu Nungungulu a nga mu wusago , kha wona guhina .
44013038	Khalani na mu gu dziti , vandruye , gu khenu gutsetseledwa nya sighoho gwa gu tiviswa khu lina laye .
44013039	Gusayedwa gululama nya guvbelele , gule mu ngamba gu mana khu Nayo wa Mosi , gu ngu manwa khu muthu watshavbo a khodwago ga Jesu .
44013040	Dzi woneleni , gasi si si dugeleli gwanu iso si nga ganedwa khu vaProfeti , nya gupwani :
44013041	Wonani , enu vayeyisi ; liwugani mu mwalalega ! Khaguva nyi na wusa matshiguni yanu thumo moyo nya gu , mwa sa khodwa , nari pwani mu diya khu gu embedwa .
44013042	Pawulo ni Bharnabha , na va dugile khu nyumbani nya nombelo , vathu va di ta va lomba , gu ta ganela gambe mahungu yaya khu Sabhado yi landrelago .
44013043	Na vbede tshangano , Vajudha nya vangi , ni vathu nya githawo ni gu khozela Nungungulu va di landrela Pawulo ni Bharnabha . Avo va di va khongotela va simama gu khala na va tumbegile wuhigoni ga Nungungulu .
44013044	Khu Sabhado yi nga landrelago , vathu vatshavbo va dhoropani va di tombana gu tapwa mahungu ya Nungungulu .
44013045	Vajudha na va wone gutala nya vathu va di tala khu lidiwo , va gu ganedza ni gu poyila magana ya Pawulo .
44013046	Aholu , Pawulo ni Bharnabha va di ganela khu gutiya khavo : A diri fanelo gu hegula khenu mu gu embedwa mahungu ya Nungungulu . Aholu , kha nga mu ma bombago , ni olu mu dzi lamulago mwabune gu khenu kha mu fanedwi khu guvbanya nya gupindruge , khu kharalo , ethu hi na thendregedza hi ya ma ningela ga va nya mayigo .
44013047	Kholu Pfhumu a hi rumile khuye : Eni nyi gu vegide kha nga wenengedzo nya mayigo gasi u khale ndzila nya guvbanyiswe gwawe kala mahegiso nya litigo .
44013048	Va nya mayigo , na va pwide magana yaya , va di nengela , va gu rungudza mahungu ya Pfhumu ; vatshavbo va nga bani va emisedwe guhakha guvbanya nya gupindruge , va di khodwa .
44013049	Mahungu ya Pfhumu ma di phalalega ni litigo latshavbo .
44013050	Aholu Vajudha va di kutsedzela vanyamayi nya makhodwa nya guthavisege , ni vama nya sitetema va dhoropani mule va wugela Pawulo ni Bharnabha kala va gu va tutumisa tigoni gwawe .
44013051	Aholu , vapostoli va di phuphutha kudzudzwane migondroni gwawe , gu yeyedza guhambana navo , va phara ndzila va hongola dhoropani ga Ikoniya .
44013052	Aholu , vapizane va di tala khu gunengela ni Liphuvbo nya gu Age .
44014001	Pawulo ni Bharnabha , na va vbohide Ikoniya , va di bela nyumbani nya nombelo nya Vajudha , va gu ganela khu tshivba . Vathu nya vangi va di khodwa , Vajudha ni Vagreki .
44014002	Aholu , Vajudha vale va nga bomba gukhodwa , va di kutsedzela mahedheni gu wugela vandruye .
44014003	Aholu Pawulo ni Bharnabha va di khala dhoropani mule matshigu nya mangi , na va gu tumba Pfhumu , a nga bani a gu tadzisela tshumayelo yawe khu siwonegiso ni siliwugiso si nga bani si girega khu mandza yawe .
44014004	Aholu , vathu va dhoropani va di kabanega . Vambe va di ema ni Vajudha , vambe va gu ema ni vapostoli .
44014005	Mahedheni ni Vajudha na va gu thangedwa khu vafumeli vawe , va di hunga gikungu nya gu va poyile ni gu va pfara khu siwindri .
44014006	Na va dzitide , vapostoli va di thavela tigoni ga Likawoniya , madhoropani ya Listra ni Dherbhe , ni mayigwana ya vbafuvbi .
44014007	Iyo va nga ya tshumayela Ivhangeli .
44014008	Listra a di gu vbanya mwama moyo nya guhase mawundru , gukhugela guvelegwa gwaye adiri gigoha , nyamba gimbila .
44014009	A di yingisa Pawulo na gu ganela . Uye Pawulo a di khusa maho a mu khedza a wona gu khuye a na ni gukhodwa nya guyele guhawulugiswa ,
44014010	a di mu embela khu lito nya likhongolo khuye : Khuga u lulame khu mawundru yago . Uye a di ndraga a khuga a gimbila .
44014011	Na va wonile esi si nga girwago khu Pawulo , gidzemo gi di gira ligwaha gi gu ganela khu lidimi la Likawoniya khigyo : Vanungungulu va tshigidego gwathu khu giemo nya wuthu
44014012	Va di rana Bharnabha khavo khu Jupiteri , Pawulo khavo khu Hermesi kholu adiri uye a nga bani a gu ganela gwawe .
44014013	Vaphasi nya mhamba ya Jupiteri va nga bani vari ni nyumba yawe vbavbandze nya libhiyo nya lidhoropa , va dita ni dzimombe nya vamatune ni matamo nya senge vbalidimbatunu , na va gu vbweta gu gira mhamba gumogo ni gidzemo .
44014014	Na va pwide silo sesi , vapostoli Bharnabha ni Pawulo , va di pferula dzingandzu dzawe va gu bela vbakari nya gidzemo va ganela khu tshivba khavo :
44014015	Madhota , khu ginani mu gira esi ! Ethu nethu hi vathu kha nga enu , hi na ni mavbanyelo mamowo ni enu , ha gu mi tivisa Ivhangeli gasi mu vbindrugedza mavbanyelo mu gu diga vanungungulu nya liphanga , mu khodwa ga Nungungulu a vbanyago , Uye a nga gira mafu ni ndzadzi , ni yiphwa ni satshavbo si guromo umo .
44014016	Ga mimela yi vbindridego dzumedzisile gu khuye vathu va gimbile khu dzindzila nya tumbunuko wawe ;
44014017	Kha diga gu dzi yeyedza khu wukustumunyu nya esi nya sadi a nga girago ; a resa khu vbatshani ndzadzi , ndzinango nya dzimbewu , a gu mi khurisa , a tadza myonyo yanu khu gunengela .
44014018	Ambari ulo , kha sa va vbevbugela gu digisa gidzemo gu va girela mhamba .
44014019	Va di ta Vajudha khu Antiyokiya ni Ikoniya va ta kutsedzela vathu gu va wugela . Va di veta Pawulo khu siwindri , va mu ndrindra va gu duga naye vbavbandze nya lidhoropa khavo fude .
44014020	Na randredwe khu vapizane , a di khuga a ema a gu bela dhoropani . Khu mindru gakone va di phara ndzila gumogo ni Bharnabha va gu hongola dhoropani ga Dherbhe .
44014021	Hwane nya gu na va tshumayede Ivhangeli dhoropani mule , ni gu gira vapizane nya vangi , va di bwelela Listra , Ikoniya ni Antiyokiya .
44014022	Va di tiyisela myonyo nya vapizane , va gu va khongotela gu tiya gukhodwani gwawe , kholu , va di gu ganela khavo : Gu vbwetega guvbindra khu sigaradzoni nya singi gasi gu bela Mufumoni wa Nungungulu .
44014023	Na va girile milombelo ni gu hala , va di hatha madhota khu libandla ni libandla va gu ma vega mandzani ga Pfhumu va khodwego gwaye .
44014024	Khavbo avbo , na va tsemakanyile Pisidiya , va di vboha Panfiliya .
44014025	Hwane nya gu bani va tivisile mahungu ya Nungungulu tigoni ga Perga , va di relela Ataliya ,
44014026	va ya khilela ngalava va gu bwelela Antiyokiya , eyi va nga khuga khiyo , na va lombeledwe wuhigo wa Nungungulu gasi gu ya thuma thumo va nga rigu gu wu gira .
44014027	Na va vbohile , va di tombanisa libandla va gu va embedzela satshavbo iso Nungungulu a nga girago navo , ni edzi Nungungulu a nga tulelago khidzo ndzila nya gukhodwe va nya mayigo .
44014028	Va di khala ni vapizane matshigu nya mangi .
44015001	Va di relela khu Judheya va ta Antiyokiya vathu va ngata hevbudza vandruye khavo : Mwa gu mba hana wugwera , ni gu landrisa Nayo wa Mosi , gima kha mu na dzikodza gu vbanyiswa .
44015002	Gu di manega gu ganedzisana nya gukhongolo , kholu Pawulo ni Bharnabha va di hambana ngudzu ni sihevbudzo sawe . Va di pwanana vatshavbo va rumela Pawulo ni Bharnabha ni vambe vandruye , va gwela Jerusalema gu ya wudzisa mahungu yaya ga vapostoli ni madhota .
44015003	Avo , na va dongisedwe khu libandla la Antiyokiya , va di phara ndzila va gu hongola . Va di tsemakanya Fenisiya ni Samariya , va gu tshamusela gu vbindrugedza ga va nya mayigo va gu nengedzisa ngudzu vandruye vatshavbo .
44015004	Na va vbohile Jerusalema va di hakhwa gwadi khu libandla , ni Vapostoli , ni madhota , va gu tshamusela siliwugiso Nungungulu a nga girago khu avo .
44015005	Aholu , vambe nya tsawa nya vafarisi va nga bani va khodwe va di ganela khavo gu vbwetega va nya mayigo va bela wugwera , va landra Nayo wa Mosi .
44015006	Vapostoli ni madhota va di tshangana gasi guhevbula mahungu yaya .
44015007	Gu di manega gu ganedzisana nya gukhongolo ngudzu , Pedro a khuga a ema , a ganela khuye : Vandruye , mu ngu dzitini nya gukhenu Nungungulu a nyi hathile vbakari gwanu , gukhugela matshiguni nya guhegule , gasi va nya mayigo vapwe Ivhangeli khu kanani gwangu , va khodwa .
44015008	Uye Nungungulu atigo myonyo , a va girede wukustumunyu , khu gu va ninga Liphuvbo nya gu Age kha nga a nga hi ningago ethu .
44015009	Kha vega guhambana ga ethu ni avo , aholu a di agisa myonyo yawe khu gukhodwa .
44015010	Khu ginani olu mu vbwetago gu linga Nungungulu khu gu rwega vapizane pingwi nya gu ambari vababe vathu ni ethu kha wu hi vbevbugeli gu wu rwala ?
44015011	Kholu hi ngu khodwa gu khethu ha gu vbanyiswa khu wuhigo wa Pfhumu Jesu , kha nga avo navo .
44015012	Khavbo avbo , gu di gira kape libandla latshavbo . Va yingisa Bharnabha ni Pawulo na va gu thsamusela siwoniso ni siliwugiso satshavbo Nungungulu a nga girago khu avo vbakari nya va nya mayigo .
44015013	Na va vbedzile gu ganela , Jakobe a di khusa lito a gu ganela khuye : Vandruye , nyi yingiseni :
44015014	Simoni ganede khu edzi Nungungulu , gu khugela guhegulani , a hathidego khidzo vbakari nya va nya mayigo vale va na ranwago vathu vaye .
44015015	Ma ngu tadzisega magana ya vaprofeti ; kholu gu lovidwe pwani :
44015016	Khu hwane nya esi nyi na wuya nyi ta wusedza tshatsha wa Dhavide wu thegidego nyi na vbahedza marumbi yawe , nyi va emisa ,
44015017	gasi vathu vatshavbo vale va nga tshadego va vbwete Pfhumu . Gumogo ni va nya mayigo vatshavbo va agisedwego Lina langu ,
44015018	a ngu ganela Nungungulu a nga tulelago gu tidwa silo sesi khu myaga ya gale .
44015019	Khu kharato eni nya gu wona gu kheni hi nga va garadzi va nya mayigo va vbwetago gu vbindrugedza mavbanyelo va khodwa ga Nungungulu .
44015020	Va na ningwe basi nayo nya gu mba hodza nyama nya guphasedwe dzinguluve ni nyama nya sirengo nya gufe khu gu tshwedza , ni gu diga wubhayi , ni gu mba hodza novba .
44015021	Kholu , gukhugela matshiguni ya gale , Mosi na ni vahevbudzi nya Nayo va wu hevbulago mu dzinyumbani nya nombelo khu dzisabhado dzatshavbo .
44015022	Khavbo avbo , Vapostoli ni madhota , na va pwanane ni libandla latshavbo , va di hatha vama nya gukari vbakari gwawe , va gu va rumela Antiyokiya gumogo ni Pawulo ni Bharnabha , ni Silasi , vama nya gutumbege vbakari nya vandruye .
44015023	Va di va ninga lidangalila leli : Ethu vapostoli ni madhota , hi gu vandriyanu , hi ngu mi losani enu mwatshavbo vandruye va nya mayigo mu vbanyago Antiyokiya , ni Siriya , ni Silisiya . Seweni !
44015024	Na hi dzitide nya gukhethu va dugile vathu khu tsawani gwathu va nga ta mi hambanisa mapimo khu gu ganela gwawe va gu khunguvanyisa mihefemulo yanu ,
44015025	hi hungile khu monyo moyo gu hatha madhota hi ma rumela iyo gwanu gumogo ni Bharnabha ni Pawulo ,
44015026	vama va ningedego womi wawe khu kota nya Lina la Pfhumu Yathu Jesu Kristo .
44015027	Khavbo avbo , hi ngu mi rumelani Judha ni Silasi , avo va na ta ganela khu magana yawe mahungu yaya ya mamowo .
44015028	Liphuvbo nya gu Age ni ethu , hi wonile gu khethu gwadi gumba mi ningani rwalo nya gulemele , vbavbandze nya milayo yeyi yi vbwetegago :
44015029	Mu diga gu hodza esi si phasedwego dzinguluve , ni novba , ni nyama nya sirengo nya gufe khu gu tshwedza , ni gu diga wubhayi . Mu na gira gwadi mwa gu dzi vegisa ga silo sesi . Vbanyani gwadi .
44015030	Vale va nga rumedwago , va di relela Antiyokiya , na va vbohile , va di tombanisa libandla , va gu ningela lidangalila .
44015031	Na va li hevbude , va di nengela khu gu tiyisedwa va gu manego .
44015032	Judha ni Silasi va nga bani vari vaprofeti navo , va di luleka vandruye va gu va tiyisela khu magana nya mangi .
44015033	Na va vbedzile matshigu nya gukari , vandruye va di va vbangana ni malosedzela nya gurule ga vale va nga va rumelago . [
44015034	Aholu Silasi a di hatha gu tshala Antiyokiya . ]
44015035	Pawulo ni Bharnabha va di khala Antiyokiya gumogo ni vambe va hevbudza ni gu ganela mahungu nya yadi ya Pfhumu .
44015036	Khu hwane nya matshigwana , Pawulo a di embela Bharnabha khuye Hongole hi bwelela hi gimbila hi holela vandriyathu madhoropani omu hi nga hevbudza mahungu ya Pfhumu , hi vati va ngu vbanya kharini .
44015037	Aholu Bharnabha a di vbweta gu dzega nuye Johane a ranwago Marko .
44015038	Pawulo kha nga wona gwadi gu hengela ni wule a nga va diga Panfiliya a si hengeli navo thumo .
44015039	Gu di manega gu ganedzisana nya gukhongolo va hegisa khu gu hambana . Khavbo avbo Bharnabha a di dzega Marko a khilela ngalava a gu hongola naye Kipra .
44015040	Aholu Pawulo , na hathile Silasi a di dongiswa khu vandruye wuhigoni ga Nungungulu a phara ndzila a hongola .
44015041	A di vbindra khu Siriya ni Silisiya a tiyisela mabandla .
44016001	Va di vboha madhoropani ya Dherbhe ni Listra . A di romo mupizane moyo a ranwago pwani khu Thimoti , gyanana gya nyamayi moyo nya Mujudha nya mukhodwa , ni babe nya Mugreki .
44016002	Vandruye va Listra ni Ikoniya va di gu ninga wukustumunyu nya wadi khu uye .
44016003	Pawulo a di vbweta gu khuye a gimbile naye . Pawulo a di mu dzega a mu bedza wugwera khu gu thava Vajudha va malangani yale , kholu vatshavbo va di gu muti khavo babe waye Mugreki .
44016004	Madhoropani va nga vbindrago khumo , va di ningela sileletelo sa vapostoli ni madhota ya Jerusalema , va gu va khongotela gu si landrisa .
44016005	Khu magirelo yoyo , mabandla ma di tiyisedwa gukhodwani , tengo nya vathu wu di engedzelana tshigu ni tshigu .
44016006	Va di gimbila tigoni ga Frijiya ni Galatiya ; va di himbedzwa khu Liphuvbo nya gu Age gu tivisa mahungu ya Pfhumu tigoni ga Asiya .
44016007	Na va vbohile vbinganoni ga Misiya , va di vbweta gu hongola Bhitiniya , aholu , Liphuvbo la Jesu li di va himbedzela .
44016008	Khavbo avbo , va di tsemakanya Misiya va gu relela Trowade .
44016009	Ni wutshigu , Pawulo a di wona giwoniso : mwama moyo wa Makedhoniya na emile a di mu lomba khuye : Delu Makedhoniya u ta hi phasa
44016010	Khu hwane nya giwoniso gile , hi di khuga hi phara ndzila hi gu hongola Makedhoniya na hi gu tumba gu khethu Nungungulu a di hi rana gu ya tshumayela iyo Ivhangeli .
44016011	Na hi khilede ngalava khu Trowade , hi di hongola kala dhoropani ga Samotrasiya , khu limbe litshigu hi di vboha dhoropani ga Neapoli .
44016012	Khu vbale hi di vboha Filipi , lidhoropa nya likhongolo la tigoni ga Makedhoniya gu nga bani gu fumwa khu Roma . Hi khade matshigwana nya gukari dhoropani mule .
44016013	Khu litshigu nya sabhado hi di duga khu dhoropani hi hongola vbavbandze vbafuvbi ni tsongo avbo hi nga alakanya gu khethu womo wulanga va girelago avbo nombelo Vajudha . Na hi khade , hi di ganela ga vanyamayi va nga bani va tshanganide .
44016014	Nyamayi moyo nya gupwani khu Lidhiya , murengisi nya myendra nya siwunguwungu , wa dhoropani ga Tiyatira , a nga bani ari ni githawo ga Nungungulu , a di hi yingisa . Pfhumu a di tula monyo waye afela gu hakha magana ya Pawulo .
44016015	Hwane nya gu bani a bhapatisidwe uye ni ndranga yaye yatshavbo , a di hi lomba khuye : Mwa gu wona gu khenu eni nyi muthu a khodwego ga Pfhumu , belani nyumbani gwangu mu khale . A di hi gurumedza gu bela .
44016016	Tshigu mwedo , na hi gu hongola nombelotunu , hi di khingwa khu nyamahegyane moyo nya khumbi , a nga bani ari ni mandriki nya wutumbe ; uye a di fumisa ngudzu vaphari vaye khu gulola gwaye .
44016017	A di phela gulandrisela Pawulo ni ethu , na gu huwelela khuye : Vathu vava sithumi sa Nungungulu a guromo vbatshani ngudzu , va gu mi tivisa ndzila nya guvbanyise .
44016018	A di gira esi matshigu nya mangi . Khavbo avbo , Pawulo khu gu garala a di thendregedza a ganela ga liphuvbo khuye : Khu lina la Jesu Kristo nyi ngu gu ruma : diga nyamahegyane yoyo . Khu gikhati gyogyo gikwembu gi di mu diga .
44016019	Aholu , vaphari vaye na va wone gu khavo va vbeledwe khu thomba va nga bani va gu yi lirela khavbo gwaye , va di mola Pawulo ni Silasi va gu va ndrindrandrindra kala phathani , va gu va ningela ga dzindruna :
44016020	va gu va yisa ga vafumeli nya vakhongolo , khavo : Vama vava Vajudha , aholu va gu wusa pfilupfilu dhoropani gwathu ;
44016021	Va gu hevbudza mavbanyelo ethu hi si yeligo gu ma hakha ni gu ma landrisa , kholu hi varoma .
44016022	Gidzemo gyatshavbo gi di va wugela , dzindruna dzi va pferulela dzingandzu , va ruma gu va kwamula khu dzimboma .
44016023	Na va va kwamude ngudzu va di va bedza pasoni , va gu laya nyakasane gu va ghadha gwadi .
44016024	Na hakhide nayo yoyu , a di va dzega a va thela pasoni , a va hunga liphili mawundru ni .
44016025	Ni vbakari nya wutshigu , Pawulo ni Silasi va di gira nombelo , va embelela dzindzimo nya gurungudze Nungungulu , simbe sibotshwa si di va yingisela .
44016026	Khu githugedza gu di manega girevareva , gi nga kutsunga lipaso , ma tulega malimba yatshavbo , ma pilegela makhetshe ya vatshavbo .
44016027	Na yi khendzugide ghadhi yi wona malimba nya lipaso na ma tulegile yi di dzega litshari yi vbweta gu dzi songa , khiyo mwendro sibotshwa si thavide .
44016028	Aholu , Pawulo a di khusa lito a gu ganela khuye : U nga dzi songi , hatshavbo hi womo avba .
44016029	Khavbo avbo , ghadhi yi di lomba kandriya yi gu bela khu guvbiredza na yi gu ndrendremela , yi ya khidzima mawundruni ga Pawulo ni Silasi .
44016030	Na yi dugile navo vbavbandze yi di va wudzisa khiyo : Madhota , ina ginani nyi yelago gu gira gasi nyi mane guvbanyiswa .
44016031	Va di mu hakha khavo : Khodwa ga Pfhumu Jesu u na mana guvbanya uwe gumogo ni ndranga yago .
44016032	Va di mu embela mahungu ya Nungungulu uye ni ndranga yaye yatshavbo .
44016033	Ni wutshigu wowo , ghadhi yi di va dzega yi va handza silondra , khavbo avbo yi gu bhapatiswa iyo ni vatshavbo va ndrangani gwaye .
44016034	Yi di va dzega yi gu bela navo nyumbani gwaye , yi va girela guhodza , yi nengela ni ngamu yaye yatshavbo khu kota nya gukhodwe ga Nungungulu .
44016035	Na gugide , vafumeli va di rumela dzindruna ni lidangalila ga ghadhi khavo : Tshulani vama vovo va hongole .
44016036	Khavbo avbo , ghadhi yi di embela Pawulo khiyo : Vafumeli va gu ruma gu mi tshula , dugani mu hongole khu gurula .
44016037	Pawulo a di embela dzindruna khuye : Va hi kwamude vbakari nya vathu , nyamba hi lamula , va hi thela pasoni , ethu hi gu sivelegwa sa Varoma . Olu va gu vbweta gu hi dusa khu gisihaledza ! Ahihi ! Kha si giregi isoso , va nate avo wurumba wawe va ta hi tshula .
44016038	Dzindruna dzi di yisa magana yaya ga vafumeli . Avo , na va dzitide gu khavo sivelegwa sa Varoma , va di khala hwanga .
44016039	Va di ta va lomba divalelo , va duga navo vbavbandze , va gu va khongotela gu duga khu dhoropani .
44016040	Na va dugile khu pasoni , va di hongola ndrangani ga Lidhiya , va di wona vandruye , va gu va tiyisela , va phara ndzila va gu hongola .
44017001	Na va vbindride khu madhoropani ya Anfipoli ni Apoloniya , va di vboha dhoropani ga Tesalonika , umo yi nga bani yi romo nyumba nya nombelo nya Vajudha .
44017002	Kha nga giolovedzo gyaye , Pawulo a di hongola a ya va vbweta . Khade gipimo nya dzisabhado dzitharu na gu ganedzisana navo khu mahungu nya Milowo .
44017003	A di va tshamusela khu gu va pimisela gwadi khuye Kristo a di fanela gu saniseka a wuga khu ga vafudego , a gu ganela khuye : Kristo khu Jesu oyu nyi mu tivisago gwanu .
44017004	Vambe vbakari gwawe va di dzumela , va gu bela tsawani wa Pawulo ni Silasi , gumogo ni gidzemo nya gingi nya vathu nya githawo ga Nungungulu , ni Vagreki ni vanyamayi nya ndruda .
44017005	Vajudha va di tala khu lidiwo va gu ramba sighevenga , va gu wusa pfilupfilu dhoropani gatshavbo . Va di bela ndrangani ga Jasoni va vbweta Pawulo ni Silasi gasi gu va yisa vbakari nya vathu .
44017006	Na va va hamugile , va di ndrindrandrindra Jasoni ni vambe vandruye va gu hongola navo ga vafumeli va ya khavo : Ava vama va wusidego pfilupfilu tigoni gwatshavbo va vbohide ni omu gwathu gambe ,
44017007	Jasoni a va hakha gaya gwaye . Avo vatshavbo va gu ganedza milayo ya Sezari , va tivisa gu khavo Jesu khu mumbe mufumeli .
44017008	Gidzemo ni vafumeli nya litigo , na va pwide magana yaya , va di hambanega mapimo ,
44017009	va di ruma Jasoni ni vambe gu livba dzitsapawu nya gu dzi tshudzise va va diga va gu hongola .
44017010	Ni wutshigu wowo , vandruye va di khiledza Pawulo ni Silasi va gu hongola Bhereya . Na va vbohide va di hongola nyumbani nya nombelo nya Vajudha .
44017011	Vajudha va Bhereya va diri ni myonyo nya yadi guvbindra va Tesalonika . Va di hakha magana khu githawo , va gu khedza Milowo matshigu yatshavbo gasi gu wona , khidzo , khandridzo gani .
44017012	Khu magirelo yoyo , vathu nya vangi va di khodwa . Vbakari nya Vagreki gu di manega vanyamayi nya guthavisege ni vama nya vangi .
44017013	Aholu , Vajudha va Tesalonika na va dzi tide gu khavo Pawulo a ngu tivisa Bhereya mahungu ya Nungungulu , va di hongola va ya kutsedzela vathu gu wusa pfilupfilu .
44017014	Khavbo avbo , vandruye va di dzega Pawulo khu guvbiredza va gu hongola naye siwoni , gasi Silasi ni Thimoti va di tshala .
44017015	Avo va nga vbwegedza Pawulo va di mu vbohisa kala Atena . Va di wuya ni mwango nya gu ta embela Silasi ni Thimoti gu hongola khu guvbiredza va ya manana naye Atena .
44017016	Na nga gu va virela dhoropani ga Atena , hefemulo waye wu di garadzega khu gu wona lidhoropa lile na li tade khu sihuru nya miphaso .
44017017	A di ganedzisana nyumbani nya nombelo ni Vajudha ni vambe vakhozeli va Nungungulu . Matshigu yatshavbo a di ganela huwotunu ni vale va nga bani va gu manega avbo .
44017018	Ni vambe vahevbudzi nya gukari , nya gudugele tsawani ga Epikuru ni vale va landrisago sihevbulo nya Estoyiku , va di ganedzisana naye . Vambe va gu wudzisa , khavo : Ginani a ganelago nya libwabwa yoyu ? Vambe khavo : Kha nga mutshumayeli nya vambe vanungungulu hi si vatigo , kholu a di gu ganela khu mahungu ya Jesu ni gu wuga gwaye .
44017019	Va di mu dzega va gu gwela naye gigomoni gya Areyopagu , khavo : U ngu dzi kodza gu hi embela sihevbudzo sesi nya siphya u hevbudzago , gani ?
44017020	Kha nga u tadzago dzindzeve dzathu khu silo hi si sitigo ha guvbweta guti silo muni isoso .
44017021	Vathu vatshavbo va Atena ni va nya guta va khalago umo , va di si thumi gimbe gilo vbavbandze nya guambe ni gu yingisa mahungu maphya .
44017022	Khavbo avbo , Pawulo a di khuga a ema vbakari nya tshangano a gu ganela khuye : Nya gu khedza nya gu wona kheni enu , khu maphuvbo yatshavbo mu makhodwa nya guvbelele .
44017023	Kholu , na nyi gimbide dhoropani gwanu , nyi wona sihuru sanu nya miphaso , nyi di ya mana gimbe gihuru gi lovidwego pwani : Ga Nguluve nyamba tidwa . Uye mu mu phaselago nyamba mutini , khuye nyi vbwetago gu mi tivisani .
44017024	Nungungulu a vangidego mafu ni satshavbo esi si guromo mafuni , a gu uye Pfhumu ya ndzadzini ni mafuni . Kha khali dzinyumbani nya gugirwe khu mandza nya vathu .
44017025	Gambe kha thumedwi khu mandza nya vathu nga khwatshi a gu keneledwa khu gilo , kholu khuye a ningago ga vatshavbo guvbanya ni guhefemula ni silo satshavbo .
44017026	Khu ga melegi wa moyo , tumbulugiside mahundzu yatshavbo nya vathu , gasi ma vbahe mafuni gatshavbo ; a kabanisa dzinango , a gu vega mivbingano nya guvbahe umo vathu .
44017027	Gasi va garadzege khu guvbweta Nungungulu , ambari khu gu mu phuphuthela va mu mane ; kholu mwalo hwindzo ga moyo ni moyo nya ethu .
44017028	Kholu gwa uye hi ngu mana guvbanya , ni gu gimbilagimbila , gambe hi womo gwaye . Khiso si nga ganedwago khu vaembeleli vanu khavo : Kholu ethu nethu hi melego waye .
44017029	Ha gu bani hiri melego wa Nungungulu hi nga hingigedzi nya gukhethu Nungungulu a ngu fanana ni ndralama , ni siliva , ni giwindri gi vatwago ni gupfhudwa khu dzikhenge ni gu kodza nya muthu .
44017030	Wonani , Nungungulu kha theli kota khu gikhati vathu va nga vbanya gidemani , a ngu tivisa olu ga vathu vatshavbo va malangani yatshavbo guvbindrugedza mavbanyelo .
44017031	Khaguva vegiside litshigu a na ta lamulago litigo khu gululama , khu ga mwama moyo a nga mu hathago , a mu emisa mbeli nya vathu vatshavbo , khu gu mu wusa khu ga vafudego .
44017032	Na va mu pwide na gu ganela khu gu wuga ga vafudego , vambe va di mu hega , vambe khavo : Hi na gu yingisa gambe limbe litshigu na wu gu ganela khu mahungu yaya .
44017033	Khu kharalo Pawulo a di khuga khu vbakari gwawe .
44017034	Aholu , vama nya gukari va di bela tsawani gwaye va gu khodwa . Vbakari gwawe a di romo Dhiyonisiyo wa Areyopagu ni nyamayi moyo nya gupwani khu Tamarisa ni vambe gambe .
44018001	Hwane nya esi , Pawulo a di khuga khu Atena a gu hongola Korinto .
44018002	Iyo a di ya mana mwama moyo nya Mujudha nya gupwani khu Akila , givelegwa gya Pontu . A di ngari gu vboha khu Italiya ni mwangadzi waye nya gupwane khu Prisila khu kota nya nayo wa Klaudiyo , a nga rumago Vajudha vatshavbo gu duga Roma . A di ya patana navo ,
44018003	Kholu va diri va thumo moyo ni uye . A di khala ndrangani gwawe , a gu thumela avbo . Va diri ni thumo nyaguluge malawu .
44018004	Khu sabhado ni sabhado va di hongola nyumbani nya nombelo nya Vajudha . A di dzi garadza khu guvbweta gu khuye Vajudha ni Vagreki va khodwe .
44018005	Aholu , gikhati Silasi ni Thimoti va nga vbohago khu Makedhoniya , Pawulo a di dzi ningela khu tshivba thumoni nya guhevbudze mahungu basi , nyamba thuma mumbe thumo ; a tivisa ga Vajudha khuye Jesu khuye Kristo .
44018006	Na wone gubomba gwawe ni gupwa magana nya guvale , a di khuga a phuphutha dzingandzu dzaye a va embela khuye : Novba wanu wu na vbalagele mihungoni gwanu , eni kha mu nyi woni , nyi agile , gu khugela muhuno nyi na hongola ga va nya mayigo .
44018007	Na hambane navo , a di ya khala ndrangani ga mwama moyo nya gu pwani khu Justo . Mwama a nga bani a gu khozela Nungungulu , ndranga yaye yi diri vbafuvbi ni nyumba nya nombelo .
44018008	Kristo , muthangeli nya nyumba nya nombelo , a di khodwa ga Pfhumu , gumogo ni ndranga yaye yatshavbo . Vakorinto nya vangi va nga pwa Pawulo va di khodwa , va gu bhapatiswa .
44018009	Ni wutshigu , Pfhumu a di embela Pawulo khu umo nya giwoniso , khuye : U nga thavi gilo , simama gu ganela , u nga deguli ,
44018010	kholu eni nyi nago . Mwalo a na handzegago mandza vbatshani gwago . Kholu nyi na ni vathu nya vangi dhoropani momu .
44018011	A di khala iyo mwaga ni gipandre , a va hevbudza mahungu ya Nungungulu .
44018012	Galiyo , nari mwamangulu wa Akaya , Vajudha va di pwanana va wugela Pawulo va mu yisa phathani ,
44018013	va ya khavo : Muthu yoyu a gu kutsedzela vathu gukhozela Nungungulu khu magirelo nya guhambane ni nayo .
44018014	Pawulo , na nga guvbweta gutula likana a hakha , Galiyo a di embela Vajudha khuye : Upwani Vajudha , nari gu pwani a diri nandru nya wughevenga na nyi gu hakha mahungu yanu .
44018015	Aholu , a gu bani ari mahungu nya guganedzisaneni khu kota nya lina ni nayo wanu , si woneni enu vamune . Eni nyi ngu bomba gu khala mulamuli nya silo sesi .
44018016	A di va tutumisa phathani .
44018017	Khavbo avbo , vatshavbo va di wugela Sostene , muthangeli nya nyumba nya nombelo , va mu veta vbafuvbi ni phathani Aholu , Galiyo kha nga si thela kota .
44018018	Pawulo khade gikhati nya gulaphe Korinto , khavbo avbo a di vbangana vandruye a khilela ngalava a gu hongola Siriya . Prisila ni Akila va di mu bangaladza . A di dzi vila ndzudzu dhoropani ga Senkreya khu kota nya gisambanyo a nga bani a girile .
44018019	Va di vboha Efeso , avbo a nga ya hambana ni vangana vaye . Uye a gu hongola nyumbani nya nombelo a ya ganedzisana ni Vajudha .
44018020	Va di mu lomba gu khala naye gikhati nya gulaphe ; Uye a di bomba .
44018021	Aholu na gu va vbangana a di va embela khuye : Nyi na wuya nyi ta mi holelani , Nungungulu a gu phasa , a phara ndzila a hongola
44018022	a ya tshigela dhoropani ga Sezareya , a gwela Jerusalema a ya losana ni libandla . Khavbo avbo , a di relela Antiyokiya .
44018023	Na khade iyo gipimo nya gukari , a di bwelela nya luphye , a gimbila khu madhoropani yatshavbo ya tigoni ga Galatiya ni Frijiya , a tiyisela vapizane vatshavbo .
44018024	A di vboha Efeso mwama moyo nya Mujudha nya gupwani khu Apolo , givelegwa gya Alexandriya , a diri mwama a nga bani a etile khu gu hevbula Milowo .
44018025	A di hevbudza guti ndzila ya Pfhumu , ambari ulo a nga bani a guti basi gubhapatisa ga Johane , a di tshumayela ni gu hevbudza khu nongameto satshavbo esi si ganelago khu mahungu ya Jesu .
44018026	A di phela gu ganela khu gu tiya nyumbani nya nombelo . Prisila ni Akila , na va mu pwide , va di mu dzega va gu mu sasamedzela gwadi ndzila ya Nungungulu .
44018027	Kha nga a nga bani a gu vbweta gu hongola tigoni ga Akaya , vandruye va di mu tiyisela , va gu lova lidangalila ga vapizane gasi va mu hakhe . Na vbohide a di gira , khu wuhigo wa Nungungulu , giphaso nya gikhongolo ga makhodwa .
44018028	Kholu a di ganedza Vajudha khu tshivba vbakari nya vathu , a va yeyedza khu Milowo khuye Jesu khu Kristo .
44019001	Gikhati Apolo a nga bani ari Korinto , Pawulo a di vbindra tigoni nya gigomo a gu relela Efeso . A di ya mana iyo vapizane nya gukari ,
44019002	a va wudzisa khuye : Mu hakhide Liphuvbo nya gu Age gikhati mu nga khodwa , gani ? Avo va di hakha khavo :
44019003	Gima hi si gupwi gu pwani lomo Liphuvbo nya Age . Uye a di engedza khuye : Gasi gubhapatisa muni mu nga bhapatiswa khugo ? Avo va di hakha khavo : Khu gubhapatisa ga Johane .
44019004	Khavbo avbo , Pawulo a di ganela khuye : Johane a di bhapatisa khu gubhapatisa nya gudzisodzise ni gu dzi laya , a embela vathu gu khodwa ga oyu a na tago khu hwane gwaye , a gu Jesu .
44019005	Na va pwide esi va di bhapatiswa khu lina la Pfhumu Jesu .
44019006	Gikhati Pawulo a nga va handzega mandza , Liphuvbo nya gu Age li di tshiga vbatshani gwawe , avo va gu ganela malimi ni gu profeta .
44019007	Vatshavbo va diri tengo nya likhumi na vavili vama .
44019008	Pawulo a di bela nyumbani nya nombelo , a vbedza migima miraru na gu ganela khu gu tiyisa , nyamba thava gilo , na gu vbweta gu khuye va khodwe vale va nga bani va gu mu yingisa , khu mahungu nya Mufumu wa Nungungulu .
44019009	Ambari ulo , vambe va nya gubanga mihungo ni gumba khodwa va di phela gu dzuwungela Ndzila ya Pfhumu vbakari nya mwandra . Pawulo a di va diga a dzega vapizane khu phuvbo . Matshigu yatshavbo a di gu tshangana a bhula navo nyumbani nya guhevbule ya Tiranu .
44019010	Girile kharalo gipimo nya myaga mivili , vathu vatshavbo va tigoni ga Asiya , Vajudha ni Vagreki va mane gu yingisa mahungu ya Pfhumu .
44019011	Nungungulu a di gu gira siliwugiso nya sikhongolo khu mandza ya Pawulo ,
44019012	gu di vboha avbo vathu va nga dzega sikhongelo va gu khuha khiso mili waye , va gu si yisa ga vadwali va gu hawuluga , ni maphuvbo nya guvivbe ma gu duga ma hongola .
44019013	Vambe Vajudha va nga bani va gu legalega va gu tutumisa maphuvbo nya guvivbe , va di lingedzela navo gu thumisa lina la Jesu gasi gu vbanyisa vale va nga bani va mbakidwe khu maphuvbo nya guvivbe , va di ganela khavo : Eni nyi ngu mi ruma khu lina la Jesu , oyu Pawulo a ganelago khu Uye .
44019014	Ava va nga bani va gu gira esi a diri livbandre na sivili sanana sa Eskeva , moyo nya khongolo nya vaphasi nya mbamba nya Vajudha .
44019015	Aholu liphuvbo nya guvivbe li di hakha khilo : Jesu nyi ngu muti , Pawulo nuye nyi ngu muti . Ahati enu , khenu va mani ?
44019016	Muthu wule nya mandriki a di va ndragela , a va pferulela dzingadzu , va duga khu nyumbani mule wumbwiri na va tade khu silondra .
44019017	Vathu vatshavbo va Efeso Vajudha ni Vagreki va dipwa mahungu yaya , va gu tala khu hwanga va gu rungudza lina la Pfhumu Jesu .
44019018	Vatshavbo avo va nga khodwago ga Kristo va di ta va ta dzi sodzisa ni gu dawulela mithumo yawe .
44019019	Vathu nya vangi va nga bani va gu thumisa wun'yanga nya wutumbe , va di resa dzisolo dzawe va ta dzi vbisa na va gu wonwa khu vathu vatshavbo . Ga satshavbo esi si nga vbiswago , si di gu ningana tengo nya livbandre mazana nya mazana dzitsapawu nya prata .
44019020	Khu magirelo yoyo Mahungu ya Nungungulu ma di andra ma gu tiya khu tshivba .
44019021	Khu hwane nya satshavbo sesi , Pawulo a di hunga gikungu nya guvbindre khu Makedhoniya ni Akaya a hongola Jerusalema , a ganela khuye : Hwane nya gu bani nyi vbohile Jerusalema , nyi fanede gu hongola nyi ya wona gambe Roma .
44019022	Khavbo avbo , a di rumela Makedhoniya vaphasedzeli vaye vavili , a gu Thimoti ni Erasto ; uye a di simama gu khala gikhati nya gukari Asiya .
44019023	Khu gikhati gyogyo , gu di manega litunga nya likhongolo dhoropani ga Efeso khu kota nya Ndzila yeyi nya yiphya .
44019024	Mwama moyo nya gupwani khu Dhemetriyo , mupfhuli nya prata , a di gu thuma gu gira sifananiso nya ndrumba ya Artemisa khu prata . A di gira wugwewo nya bhinzu nya yikhongolo ngudzu , a fuma uye ni vatshavbo a nga bani a gu thuma navo .
44019025	Khavbo avbo , a di tshanganisa vatshavbo , gumogo ni vambe vameseri nya thumo wa moyo , a va embela khuye : Vama vakhwathu , mu ngu dzitini gwadi gu khenu satshavbo hi gu naso ha gu si mana khu thumo yoyu .
44019026	Aholu mu ngu si wona ni gu sipwa khu dzindzeve dzanu esi mwama yoyu nya gupwani khu Pawulo a gimbilago a gira . A gu hevbudza khuye vanungungulu nya guvatwe khu mandza nya vathu khandri vanungungulu nya lisine . Khu kharato a dzi kodzile gu ndreyisa vathu nya vangi , nasiri basi tigoni momu ga Efeso , aholu ni Asiya gwatshavbo .
44019027	Esi si na gira mhango nya yikhongolo , kholu khandri basi thumo wathu wu na tshiswago vbavbatshi , ni nyumba ya nungungulu nya khongolo , Artemisa kha yi na wonwa gambe nga gilo , nungungulu a khozedwago Asiya gwatshavbo ni hwindzo kha guya , kha na thedwa gambe kota .
44019028	Na va pwide magana yaya va di swireka ngudzu , va phela gu gulumela khavo : Khongolo khu Artemisa , nungungulu wa Vaefeso !
44019029	Pfilupfilu yi di phalalega ni lidhoropa latshavbo . Vathu nya vangi va di tutumela guya nyumbani nya mihagano , na va mode Gayo ni Aristarko va Makedhoniya , vabangaladzi va Pawulo .
44019030	Pawulo a di vbweta gu dzi wonegisa vbakari nya vathu , aholu makhodwa kha ma mu dzumedzisa .
44019031	Vathangeli nya gukari va Asiya nya dzipari dza Pawulo , va di mu rumela mwango , va lomba gu khavo a si beli nyumbani nya mihagano .
44019032	Pfilupfilu yi di engedzelana vbakari nya tshangano , muthu ni muthu a di ganela dzaye . Nya vangi vawe va di si giti igyo gi nga va tshanganisago .
44019033	Vajudha va di embedzela Alexandre mahungu a nga vbweta gu ganela , va mu gurumedza gu ema vbakari nya tshangano . Alexandre a di khusedza mandza a lomba gurula gasi afela gu ganela .
44019034	Aholu , na va dzitide nya gukhavo Mujudha , va di engedzela gu gulumela khu lito limwedo , gipimo nya dziwora dzimbili , khavo : Khongolo khu Artemisa , nungungulu wa Vaefeso !
44019035	Khavbo avbo , mabhalane wa dhoropani mule a di kodza gu degudza vathu , a ganela khuye : Madhota ya Efeso , vathu vatshavbo va ngu dziti nya gukhavo lidhoropa lathu la Efeso khilo li sayisago nyumba ya nungungulu nya khongolo Artemisa gumogo ni gifananiso gyaye gi nga thega khu ndzadzini .
44019036	Kha nga ulo hi dzitigo gu khethu mwalo muthu a dzi kodzago gu ganedza silo sesi , rulani myonyo , mu nga giri silo khu mavbingi .
44019037	Mu reside avba vama vava , aholu va mwalo nandru wa gilo , kha va phanga nyumba ya nungungulu , gambe kha va hembulula nungungulu wathu .
44019038	Uye Dhemetriyo ni ava a thumago navo , va gu bani vari ni ketso ni muthuyo , momo matshigu nya gulamule mahungu , vomo gambe valamuli , va na hongole va ya thela iyo dziketso dzawe .
44019039	Aholu ma gu bani maromo mambe mahungu nya guganele , ma na lamudwa tshanganoni nya nayo .
44019040	Khu esi si giregidego muhuno , hi ngu dzi kodza gu ningwa nandru nya gupwani hi vawusi nya pfilupfilu vbakari nya vathu , hi na hamuga ni magana nya guhakhe .
44019041	Na ganede kharato , a di phalalegisa vathu .
44020001	Na li vbede ligwaha , Pawulo a di rana vapizane a va ninga sileletelo . A di va vbangana , a gu phara ndzila a hongola tigoni ga Makedhoniya .
44020002	A di vboha malangani yatshavbo a holela ni gu tiyisela vandruye khu magana nya gululeke . A khuga khavbo a ya vboha tigoni ga Gresiya ;
44020003	iyo a nga ya khala migima miraru . Vajudha va di hunga gikungu nya gumusonge , gikhati a nga dzi dongisela gu khilela ngalava a gu hongola Siriya . Pawulo na tugude , a di bwelela khu ndzila ya Makedhoniya .
44020004	A di bangaladzwa khu Sopatrosi , mwamana wa Pirusi , givelegwa gya dhoropani ga Bhereya ; ni Aristarko ni Sekundo va Tesalonika ; ni Gayo wa Dherbhe , ni Thimoti gumogo ni Tikiko ni Trofimo , sivelegwa sa Asiya .
44020005	Ava va di thanga va ya hi virela dhoropani ga Trowade .
44020006	Gasi ethu , na wu vbindride buzo nya sibaba nyambana mela , hi di khilela ngalava hi khuga dhoropani ga Filipi , hi gimbila livbandre matshigu , hiya vboha Trowade , hiya manana navo , hi khala semana rumba .
44020007	Khu litshigu nya Sabhado hi di tshangana gasi gu hodza dangamwedo gilalelo . Pawulo a nga bani a gu dongisela gu khuga khu mindru gakone , a di ganela ga makhodwa , a laphisa tshumayelo kala vbakari nya wutshigu .
44020008	Nyumbani nya gitezi hi nga bani hi tshanganede umo , dzi di khondrisidwe dzikandriya nya dzingi .
44020009	Gikhwathana gimwegyo nya gupwani khu Eutiko gi nga bani gi khade khu vbajanelatunu , gi di wongomedwa khu ligovbe . Kha nga olu Pawulo a nga simamisa gu ganela , gikhwathana gi di padwa khu ligovbe , gi thega vbavbatshi khu gitezi nya wuraru . Vata gi khusa na gi fude .
44020010	Khavbo avbo , Pawulo a di tshiga nuye a ta gi phara mawogoni , a va embela khuye : Mu nga thavi , hefemulo waye wu nga romo gwaye !
44020011	Khavbo avbo , a di lita gambe vbatshani aya pila gibaba a hodza , a bhula navo gikhati nya gulaphe kala gugya . Ni dzimindru a di duga a hongola .
44020012	Gasi gikhwathana gile , va di gi vbwelegedza gaya khu mawogo ni mawundru yaye , vatshavbo va di mana gu nengela nya gungi ngudzu .
44020013	Ethu hi di thanga khu litaro hi gu hongola kala siwoni ga Asosi ; iyo Pawulo a nga vega gu khuye hi ya mu virela iyo , kholu uye a di bela khu mawundru .
44020014	Na vbohide ata hi mana Asosi , a di khilela ngalavani hi hongola kala dhoropani ga Mitileni .
44020015	Na hi khugide khu siwoni mule , khu mindru gakone , hi di vbindra vbafuvbi ni gidwane gya Kiyosi . Gu vbela litshigu rumba , hi vboha siwoni ga Samosi . Khavbo , hi di vbindra hi ya ema tigoni ga Trogilo , na hi khugide khavba , hi vbedza litshigu rumba hi di vboha dhoropani ga Mileto .
44020016	Pawulo kha nga dzina gu ema dhoropani ga Efeso khu gu thava gu hwela ngudzu , kholu adiri ni gu vbiredza khu gu dwanela gu vboha Jerusalema , gasi litshigu nya Pentekosta li ta mu mana nari iyo .
44020017	Pawulo , khu Mileto a di rumela mwango guya ranisa madhota nya libandla la Efeso , va ta wonana naye .
44020018	Na va vbohide , a di va embela khuye : Enu mu ngu matini gwadi mavbanyelo nyi vbanyidego khayo vbakari gwanu , gukhugela litshigu nya guhegule gu bela tigoni momu ga Asiya .
44020019	Nyi di thumela Pfhumu khu gu dzi sodzisa , ni gu saniseka vbakari nya sigaradzo ni silingo nya gugiredwe khu Vajudha .
44020020	Enu mu ngu dzitini gwadi nya gukhenu gimwalo ni gimwegyo nyi mi sihedego , ga esi si dzi kodzago gu mi phasedzela , nyi tshumayede ni gu mi hevbudza vathuni ni mu dzindrangani gwanu .
44020021	Ga Vajudha ni ga va nya mayigo nyi hevbudzide nyamba kanakana kheni gu vbwetega gu vbindrugedza mavbanyelo , va wuya ga Nungungulu ni gu khodwa ga Jesu , Pfhumu yathu .
44020022	Olu nya guhongola Jerusalema khu gu gurumedzwa khu Liphuvbo nya gu Age . Kha nyi giti ginani gi na gu ya nyi dugelelago iyoyo .
44020023	Nya guti basi gu kheni , madhoropani gwatshavbo nyi vbindrago , Liphuvbo nya gu Age li ngu nyi tivisa gu khilo nyi lindredwe khu mapaso ni sisaniso .
44020024	Aholu kha nyi khathali khu womi wangu . Egi gi vbwetegago khu gu eni nyi vbohisa mahegiso liendro langu , nyifela gu vbedzisa ndrima nya thumo nyi pharisidwego khu Pfhumu yathu Jesu Kristo , nya gutivise Mahungu nya Yadi nya lihaladzo la Nungungulu .
44020025	Olu nyi ngu dziti gu kheni mwalo na moyo nya enu nyi gimbidego vbakari gwanu nyi tivisa Mufumu wa Nungungulu , a na gu nyi wonago gambe .
44020026	Khu kharato , nyi ngu tiyisa vbakari gwanu kheni : nyi mwalo nandru a gu dzimela muthu ,
44020027	kholu eni nyi mi tiviside makungu yatshavbo ya Nungungulu . Gimwalo nyi mi sihedego .
44020028	Khu kharato , dzi woneleni enu vamune ni tsawa nya makhodwa mu pharisidwego khu Liphuvbo nya gu Age kha nga vathangeli . Khalani vahavisi nya libandla la Nungungulu , kholu uye a li dzegisile khu novba wa Mwanaye .
44020029	Nyi ngu dziti gwadi gu kheni , hwane nya gu na nyi hongode , va na tshala va bela vale va vbwetago gu pfhungumula libandla , nga masolwa ma phangago dzinvuta .
44020030	Ambari khu vbakari gwanu va na dugelela vathu va na gu hevbudzago malipha , va gu dzimedza makhodwa .
44020031	Khavbo avbo , dziwoneleni . Dundrugani gu khenu , rumba nya myaga miraru , gima kha nya garala khu gu luleka moyo ni moyo nya enu , na nyi gu lila wutshigu ni mihani .
44020032	Olu nyi ngu mi vega mandzani gwa Nungungulu , mu na vhikedwa khu magana nya lihaladzo laye , magana ma gu ni tshivba nya gu vbahe libandla , uye a na mi ninga thomba yi fanedego gu hakhwa khu sivbango satshavbo nya libandla la Pfhumu .
44020033	Eni gima kha nya dogorela gya muthu , mwendro dzitsapawu nya prata mwendro nya ndralama , ambari guambala gwa muthu .
44020034	Enu khenu gu dzitini gwadi nya gukhenu , eni nyi di thuma khu mandza yangu gasi gu mana satshavbo nya gu dzi phasedzele eni ni vabangaladzi vangu .
44020035	Nyi mi yeyedzile khu magirelo yatshavbo gu kheni , mwa gu thuma khu mawogo yanu khavbo mu na kodzago gu phasedzela vale va keneledwago . Dundrugani magana ya Pfhumu Jesu a gu khuye : Kategide ngudzu oyu a ningago gu vbindra oyu a hakhago .
44020036	Pawulo , na vbedzile gu ganela esi , a di khidzima gumogo ni vatshavbo vandruye a lombelela navo .
44020037	Vatshavbo va di lila va mu wugarela va mu bejari .
44020038	Va di garadzega ngudzu kholu a nga va embela gu khuye gima kha va na wonana gambe naye . Khu vbale va di mu vbelegedza kala ngalavatunu .
44021001	Na gi vbohide gikhati nya gubele ngalavani , hi di vbanganana ni makhodwa , hi lulama gu hongola kala gidwane gya Kosi . Khu mindru gakone hi di vboha siwoni ga Rodhesi , hi khuga khavbo hi gu hongola dhoropani ga Patara .
44021002	Hi di ya mana ngalava nya guhongole Fenisiya na yi gu khuga , hi bela umo hi hongola .
44021003	Na hi gu wona gidwane gya Kipra , hi di gi diga nyambade hi gu thonona litigo la Siriya . Ngalava yi di vbweta gu ya tshisa sombo siwoni ga Tiro , khavbo nethu hi nga ya tshigela avbo .
44021004	Hi di ya mana vapizane nya gukari va dhoropani mule , hi gu khala navo semana rumba . Avo va di tiviswa khu Liphuvbo nya gu Age , va embela Pawulo gu khavo a si vbindri a hongola Jerusalema .
44021005	Aholu , gu vbelani nya matshigu yoyo , hi di simama ni liendro lathu . Vakhodwa vatshavbo ni vanyamayi ni sanana va di hi bangaladza kala vbavbandze nya lidhoropa . Na hi dugide khu dhoropani , hatshavbo hi di khidzima funguni hi lombelela ga Nungungulu .
44021006	Khavbo avbo , hi di vbanganana hi bela ngalavani , avo va bwelela magaya gwawe .
44021007	Khu Tiro hi di tshatugela Ptolomayidha , li hegisela avba liendro lathu khu matini . Hi diya losa vandruye va tigoni mule , hi gu khala navo litshigu rumba .
44021008	Na gugide , hi di phara ndzila hi hongola kala hi ya vboha dhoropani ga Sezareya . Hi di bela ndrangani ga muvhangeli Filipi , hi gu khala naye . Filipi moyo nya vale nya livbandre na vavili va nga hathwago Jerusalema .
44021009	Adiri ni sanana sina nya vanyamahegyane si nga bani si gu hevbudza niso Mahungu ya Nungungulu .
44021010	Hi khade iyo matshigu nya gulaphe . Khavbo avbo a di vboha muprofeti moyo nya gupwani khu Agabo , na gu relela khu Judheya .
44021011	A di hidzimela avba gwathu , a dzega kyeka wa Pawulo a dzi hunga khuwo mawundru ni mawogo yaye , a ganela khuye : Liphuvbo nya gu Age lari khilo , Vajudha , Jerusalema , va na mola mwama a gu mune kyeka yoyu , va mu hungelela kharati , va mu ningela ga va nya mayigo .
44021012	Na hi pwide esi , ethu ni vambe vandruye va mule hi di lomba ngudzu Pawulo gu khethu a si hongoli Jerusalema .
44021013	Aholu uye a di hi hakha khuye : Khu ginani mu lilago kharato mu nyi thela wuvi ? Eni nyi dzi dongisede , nasiri gu ya hungeledwa basi , ambari gu ya songwa Jerusalema khu kota nya lina la Pfhumu Jesu .
44021014	Khu gumba mu kodza gu mu thindregisa , hi di mu diga khethu : Gu na girege guhaladza gwa Pfhumu !
44021015	Khavbo avbo , hi di dzi dongisela hi gwela Jerusalema .
44021016	Hi di bangaladzwa khu vandruye nya gukari va Sezareya , va nga hi yisa ndrangani ga mwama moyo wa Kipra nya gu pwani khu Manasoni , mupizane wa gale . A di hi hakha gaya gwaye , hi khala vapfhumba vaye .
44021017	Gikhati hi nga vbohago Jerusalema , vandruye va di hi hakha khu gunengela .
44021018	Khu mindru gakone , Pawulo a di hi dzega hi ya holela Jakobe . Hi di ya mana madhota yatshavbo nya libandla na ma tshanganide .
44021019	Khavbo avbo , Pawulo a di va losa , a va tshamusela gwadi satshavbo esi Nungungulu a giridego khavbo gwaye vbakari ga va nya mayigo .
44021020	Na va mu pwide , vatshavbo va di rungudza Nungungulu , va gu embela Pawulo khavo : Wandruye , u na wona nya gukhuwe mazana mangi nya Vajudha va hakhide gukhodwa ga Kristo , aholu va gu simama gu landrisa Nayo wa Mosi .
44021021	Va tivisidwe gu pwani uwe wa gu hevbudza Vajudha va vbanyago vbavbandze gu mba thela kota khu Nayo ni gu mba hanisa wugwera sanana , ni gu mba landrisa siolovedzo nya mavbanyelo ya Vajudha .
44021022	Hi na rini olu ? Khu lisine , va na dziti gu khavo u womo omu .
44021023	Nya dzadi khu gu gira esi hi na gu embelago : avba hi na ni vama vana va vbwetago gu landrisa gisambanyo va giridego ga Nungungulu .
44021024	Indra navo , u ya dzi agisa nuwe , u va livbela dzitsapawu nya guvidwe hungo . Kharato , vatshavbo va na dziti gu khavo khandri lisine esi si ganedwago khu mahungu yago , kholu va na wona nya gukhavo uwe u nga gu landrisa Nayo wa Mosi .
44021025	Gasi , ava va si gu Vajudha aholu va dzi giridego vakhodwa va Kristo , hi va lovede lidangalila hi va tivisa mawonelo yathu , khethu : va nga hodzi nyama nya sirengo nya guphasedwe vanungungulu nya malipha , va nga hodzi novba , ni nyama nya sirengo nya gutshwedziswe , ni gumba bhaya .
44021026	Pawulo a di dzega vama vale va vana , khu limbe litshigu a di hongola aya dzi agisa navo . Khavbo avbo , a di bela Nyumbani ga Nungungulu a ya tivisa matshigu nya guhegise gu dzi agisa gwawe , avba moyo ni moyo a nga vbweta gu ningela mhamba nya guluve .
44021027	Aholu , mari vbafuvbi ni gu vbela livbandre na mavili matshigu yale nya gu dzi agise , Vajudha nya gukari nya gute khu Asiya va di wona Pawulo Nyumbani ga Nungungulu . Khavbo avbo , va di wusa pfilupfilu vbakari nya vathu , va gu mu mola ,
44021028	na va gu gulumela khavo : Va na Israeli , nga deluni mu ta hi phasa ! Mwama yoyu khuye a gimbilago a gu hevbudza vathu mayigoni gwatshavbo , a va kutsedzela gu wugela libandla lana Israeli , ni Nayo ni Nyumba ya Nungungulu . Gu diga nya isoso , olu dzude ni vathu va si gu Vajudha ata bela navo Nyumbani ya Nungungulu , a nyenyezisa wulanga wowu nya gu age !
44021029	Va di ganela esi kholu va nga mu wona dhoropani ari ni Trofimo , nya givelegwa gya Efeso , va pimisa gu khavo a di bela naye Nyumbani ga Nungungulu .
44021030	Gu di manega nyenganyenga dhoropani gwatshavbo , gu di vboha talo nya vathu khu maphuvbo yatshavbo . Khavbo avbo , va di pfinya Pawulo , va mu ndrindrandrindra va gu duga naye vbavbandze nya Nyumba ya Nungungulu , va sega malimba .
44021031	Mwandra wu di gu dongisela gu songa Pawulo gikhati muthangeli nya masotshwa nya Varoma a hakhidego mwango nya gu pwani Jerusalema yi wugide pfilupfilu .
44021032	Nyamba hwela a di tshanganisa masotshwa ni vathangeli nya dzinyimbi va vbiredza gu hongola avbo gi nga bani gi tombanide gidzemo . Na va wone muthangeli ni masotshwa yaye , va di hegisa gu veta Pawulo .
44021033	Muthangeli a di hidzimela a mola Pawulo a ruma gu mu hunga khu makhetshe mavili . Khavbo avbo , a di wudzisa lina laye ni nandru a nga ghohago .
44021034	Aholu , vbakari nya mwandra , muthu ni muthu a di hakha esi a nga si manago . Khu kota nya ligwaha li nga bani liri lingi , muthangeli nya masotshwa kha dzikodza gu mana lisine . Khavbo avbo , a di ruma masotshwa gu dzega Pawulo va bela naye khokholani .
44021035	Na va vbohide vbamwanyatunu , masotshwa ma di khusa Pawulo ma mu vbagara khu kota nya pfilupfilu nya vathu ,
44021036	va nga bani va gu landrisela khu hwane , na va gu gulumela khavo : A na songwe ! A na songwe !
44021037	Na va gu vbweta gu mu bedza likhokholani , Pawulo a di wudzisa muthangeli khuye : U ngu nyi dzumedzisa nyi gu embela likana limwedo basi , gani ?
44021038	Uye a di mu wudzisa khuye : U ngu kodza gu ganela Gigreki gani ? Khandruwe mwama wule nya Mugipiti a nga wusa pfilupfilu a wuya khavbo a dzega magumi mana mazana sighevenga a thava naso a gu hongola giwulani , gani ?
44021039	Pawulo a di hakha khuye : Eni nyi Mujudha , givelegwa gya Tarsu tigoni ga Silisiya . Nya gu dugela lidhoropani nya gu thavisege . Nya gu lomba u nyi ninge wulanga nya gu ganele vbadugwana
44021040	Na dzumedzisidwe , Pawulo a di ema khu vbamwanyatunu , a khusedza mandza a lomba gurula . Na va degude vatshavbo , a di ganela khu Giaramewu khuye :
44022001	Vandriyangu ni enu vababe va na Israeli ! Yingisani olu esi nyi gu naso gu mi embela khu gu dzi vhikela gwangu .
44022002	Na va pwide gu khavo a gu ganela khu Giaramewu , vatshavbo va di degula , va mu yingisa khu githawo . Uye a di engedza khuye :
44022003	Eni nyi Mujudha , nyi givelegwa gya Tarsu , tigoni ga Silisiya . Aholu nyi dandrede dhoropani momu ga Jerusalema . Nyi hevbude gambe omu , ga Gamaliyeli , gu landrisa milayo ya vakokwe vathu khu githawo . Nyi di khathalela Nungungulu khu tshivba , nga edzi enu mwatshavbo mu mu khathalelago khidzo muhuno .
44022004	Nyi di venga nyi dwanela gu songa valandreli nya Ndzila yeyi nya Mahungu nya Yadi ya Pfhumu . Nyi di mola , nyi hunga , nyi khothela mapasoni vama ni vanyamayi .
44022005	Khongolo nya vaphasi nya mhamba ni madhota khavo dzifakazi nya silo sesi . Nyi hakhide khu mandzani gwawe malangalila nya gulovedwe vandruye va vbanyago dhoropani ga Dhamasko . Nyi hongode nawo gasi guya mola vakristo nyi va resa Jerusalema va ta tsayiswa .
44022006	Na nyiri vbakari nya ndzila nya guhongole Dhamasko , ni vbakari nya mihani , nyiri vbafuvbi nya guvbohe , nyi di wona guwenengedza nya gukhongolo ngudzu , guta khu ndzadzini , guta nyi fenengedza .
44022007	Eni nyi di thega vbavbatshi , nyipwa lito li nyi embela khilo : Sawulo ! Khu ginani u nyi tshanisago ?
44022008	Eni nyi di wudzisa kheni : Khuwe mani , Pfhumu ? Lito li di nyi hakha khilo : Kheni Jesu wa Nazareta , oyu u mu sanisago !
44022009	Ava nyi nga bani nyiri navo va wonide guwenengedza gule , aholu lito nyi nga lipwago , avo gima kha va lipwa .
44022010	Khavbo avbo , nyi di wudzisa kheni : Nyi rini olu , Pfhumu ? Pfhumu yi di nyi embela khiyo : Khuga u bele Dhamasko , iyo va na gu embela satshavbo esi u yelago gu si gira .
44022011	Nyi di khala gikhumu khu kota nya guwenengedze gule , nyi gu pharwa kunga khu avo nyi nga bani nyi gu endra navo , nyi gu bela dhoropani ga Dhamasko .
44022012	A di romo mwama moyo nya gupwani khu Ananiya , muthu nya ndruda khu Nayo . Vajudha vatshavbo va di gu ninga wukustumunyu khu wuwadi waye .
44022013	A dita nyi vbweta . Na nyi mane , a dita ema vbafuvbi gwangu a nyi embela khuye Sawulo , ndriyangu , ma na tulege maho yago u wone . Khu gikhati gyogyo , maho yangu ma di tulega , nyi wona .
44022014	Uye a di khuye : Nungungulu wa vakokwe vathu a gu hathide gasi ufela guti guhaladza gwaye , u wona Mululami waye ni gupwa lito li dugago khu kanani gwaye .
44022015	U na khala fakazi vbakari nya vathu vatshavbo nya esi u si wonego ni esi u si pwidego .
44022016	U nga gu virela gambe ginani , khuga u bhapatiswe , u handzwe sighoho sago khu gulombelela khu lina laye .
44022017	Na nyi bwelede Jerusalema , nyiri Nyumbani ga Nungungulu nyi gira nombelo , nyi di beledwa khu liphuvbo ,
44022018	nyi wona Pfhumu na yi nyi embela khiyo : Vbiredza u duge khu Jerusalema , kholu vathu vava gima kha va na nga hakha esi u fakazago khu eni .
44022019	Aholu , eni nyi di hakha kheni : Pfhumu , avo va ngu dziti gu khavo nyi di gu gimbila khu nyumba ni nyumba nya nombelo , nyi gu ruma gu modwa va khothedwa mapasoni ni gu tshaniswa vatshavbo avo va khodwago gwago .
44022020	Gikhati wu nga bani wu gu vbalaga novba wa Sitefane , fakazi yago , nyi di romo neni vbale nyi hengela nava va nga bani va gu mu songa , kheni nyi nga khala ni dzingandzu dzawe .
44022021	Uye a di nyi embela khuye : Indra , kholu nya gu vbweta gu gu rumela hwindzo , ga va nya mayigo .
44022022	Va di mu yingisela kala a ganela magana yaya . Khavbo avbo ; va di phela gu gulumela , khavo : A na fuve muthu yoyu mafuni ! Mwalo fanelo nya guvbanye .
44022023	Va di gulumela , va gu tshula dzingandzu dzawe , va kudzudzela mafu vbatshani .
44022024	Ndruna yi di ruma gu mu yisa phathani na gu pimisa gu mu wudzisa khu gu mu kwamula , gasi guti khu ginani va gulumelago kotani gwaye .
44022025	Na va gu mu hunga khu makhetshe , Pawulo a di ganela ga muthangeli nya masotshwa khuye : Ina mu ngu dzumedziswa gu kwamula givelegwa gya Roma nyamba hegula khu gu gi lamula , gani ?
44022026	Na pwide magana yaya , muthangeli nya masotshwa a di vbweta ndruna a yi embela khuye : Ginani u vbwetago gu gira ? Oyu mwama givelegwa gya Roma .
44022027	Khavbo avbo , ndruna yi di ta wudzisa Pawulo khiyo : Nyi embele , ina u mu Roma uwe gani ? Uye a di hakha khuye : Ina .
44022028	Ndruna yi di engedza khiyo : Eni nyi vbedzile dzitsapawu nya dzingi khu gufela gu ranwa givelegwa gya Roma . Pawulo khuye : Gasi eni nyi Muroma khu mavelego .
44022029	Khavbo avbo , vale va nga bani va gu vbweta gu mu wudzisa khu gu mu kwamula , va di duga va hongola ; ndruna niyo yi di khala hwanga gikhati yi nga dziti gu khiyo Pawulo Muroma , kholu a di mu hungide khu makhetshe .
44022030	Khu mindru gakone , na gu vbweta guti lisine nya nandru Vajudha va ningago Pawulo , a di mu tshula , a gu tombanisa vakhongolo nya vaphasi nya mhamba , ni madhota nya phatha nya Vajudha ; a di rumela gu reswa Pawulo a mu vega vbakari gwawe .
44023001	Pawulo , na khuside maho a khedzisa madhota nya phatha , a di ganela khuye : Vandruye , nyi vbanyide khu gu tshulega mahingigedzoni gwangu gwatshavbo mbeli gwa Nungungulu kala litshigu la muhuno .
44023002	Aholu khongolo nya vaphasi nya mhamba , Ananiya , a di ruma ava a nga bani ari navo vbafuvbi gu mu veta .
44023003	Khavbo avbo , Pawulo a di khuye : Nungungulu a na gu veta nuwe , ndzariwe nya guagiswe khu phembe ! Uwe u khade avbovbo gasi gu nyi lamula khu Nayo , ni olu u wugelago Nayo , u ruma gu nyi veta !
44023004	Avo va nga bani vari naye , va di mu embela khavo : Wa gu vala khongolo nya vaphasi nya mhamba ya Nungungulu ?
44023005	Pawulo a di hakha khuye : Kha nya nga muti , vandriyangu , kheni khuye khongolo nya vaphasi nya mhamba , kholu gu lovidwe pwani : U nga ganeli guvivba khu mufumeli nya litigo lanu .
44023006	Pawulo a di gu dziti gu khuye yomo mitsawa mivili phathani , oyu nya vasadhusi ni oyu nya vafarisi . A di khuye : Vandriyangu , eni nyi mufarisi gyanana nya vafarisi . Khu kota nya gutumbe guwuga ga vale va fudego , khayo mahungu nyi thethiswago khayo .
44023007	Na ganede aya magana , gu di manega gu hambana vbakari nya vafarisi ni vasadhusi , gidzemo gi gu kabanega .
44023008	Kholu vasadhusi vari khavo gu mwalo guwuga ga vale va fudego , gu mwalo girumwa ambari maphuvbo . Aholu , vafarisi va ngu khodwa ga satshavbo soso .
44023009	Khavbo avbo , li di wuga ligwaha nya likhongolo . Vambe vahevbudzi nya tsawa nya vafarisi va di khuga va gu ganedza khu tshivba , khavo : Kha hi mani gighoho ga muthu yoyu ! Ahati nari liphuvbo , mwendro girumwa gya Nungungulu gi nga ganelago naye ?
44023010	Guganedzisana gu di engedzelana khu tshivba . Ndruna , khu gu thava gu khiyo Pawulo a nga vbadzuledwa khavo , yi di ruma vanyakasane gu tshiga va ya dusa Pawulo vbakari gwawe , va mu bedza libhiyoni .
44023011	Ni wutshigu wakone , Pfhumu a di dzi wonegisa gwaye a mu embela khuye : Tiya ! Edzi u nga ninga khidzo wukustumunyu ku lina langu Jerusalema , khidzo u na ya girago gambe Roma .
44023012	Na gugide , Vajudha va di tshangana va hunga gikungu , va sambanya khavo kha va na hodza , kha va na sela na va si gu songi Pawulo .
44023013	Va diri gipimo nya guvbindre magumi mana vathu avo va nga gira tshangano yoyo .
44023014	Va di hongola ga vakhongolo nya vaphasi nya mhamba ni madhota vaya ganela khavo : Hi sambanyile gumba hodza gilo na hi si gu songi Pawulo .
44023015	Aholu enu tshanganani gumogo ni phatha mu ya lomba khenu hi resele Pawulo , gasi hi ta pwisisa gwadi mahungu yaye . Ethu hi na donga gu mu songa na si gu vbohi iyo gwanu .
44023016	Gyanana gya ndriyaye Pawulo , na gi pwide mahungu yaya , gi di ya bela libhiyoni giya embela Pawulo esi satshavbo gi nga sipwago .
44023017	Pawulo a di rana moyo nya muthangeli nya nyimbi a mu embela khuye : Dzega gikhwathana gegi , indra nagyo ga ndruna , momo mahungu gi vbwetago gu ya mu embela .
44023018	Uye a di mu dzega a hongola naye , aya khuye ga ndruma : Pawulo a di nyi lomba gu khuye nyi rese avbo gwago gikhwathana gegi , ginani mahungu gu gu embela .
44023019	Ndruna yi di dzega gikhwathana yi gu hongola nagyo khu phuvbo yi ya gi wudzisa khiyo : Ginani u vbwetago gu nyi embela ?
44023020	Igyo gi di hakha khigyo : Vajudha va hungide gikungu nya gu vbwete gu ta gu lomba avo mindru gu khavo u va resele Pawulo phathani , nga khwatshi va gu vbweta gu ta pwisisa gwadi mahungu yaye .
44023021	U nga dzumeli , kholu vomo gipimo nya guvbindre magumi mana nya avo va khadego va riya , va sambanyile gufa ni guvbanya , gumba hodza ni gumba sela gilo na va si gu songi Pawulo . Olu va gu lirela uwe gu dzumela .
44023022	Ndruna yi di diga gikhwathana gi hongola , yi gi embela khiyo : U nga embeli muthu gu khuwe u dzude u ta nyi tivisa mahungu yaya .
44023023	Na ranile vathangeli vavili nya nyimbi a di va embela khuye : Dongiselani vbakari nya wutshigu , mazana mavili masotshwa , livbandre na mavili magumi va nya mahaxi ni mazana mavili va nya matshari , mu hongola Sezareya .
44023024	Dongiselani gambe sirengo , mu khiledza Pawulo , mu ya mu vbohisa gwadi ga mwamangulu Felisi .
44023025	A di lova lidangalila nya magana yaya :
44023026	Eni Klaudiyo Lisiya , gwago uwe mwamangulu Felisi , nyi ngu gu losa , sewe !
44023027	Mwama yoyu a di modwe khu Vajudha a vbweta gu songwa , nyi gu hongola eni ni masotshwa nyi ya mu vbanyisa khu gu muti kheni Muroma .
44023028	Na nyi vbwetide guti gwadi mahungu a nga modwago khayo , nyi di mu yisa phathani gwawe .
44023029	Nyi di ya wona gu kheni nandru va mu ningago wa gu khugela vbasihevbudzotunu nya gukari nya nayo wawe , si ganedzwago khu vambe . Aholu kha nya wona gwaye nandru nya gu yele gu songwa mwendro gu khothedwa .
44023030	Na nyi tivisidwe gupwani gi hungidwe gikungu nya gu mu songe , nyi di vbiredzela gu mu rumela iyo gwago , nyi tivisa gambe ava va mu ningago nandru vate gwago , vata ganela egi va gu nagyo ni uye .
44023031	Masotshwa , na ma lulamisede iso ma nga rumwa , ma di dzega Pawulo ni vbakari nya wutshigu ma gu hongola naye Antipatrida .
44023032	Na gugide , ma di bwelela libhiyoni , ma diga va nya mahaxi va gu hongola naye .
44023033	Na va vbohile Sezareya , va di ya ningela lidangalila ga mwamangulu , va gu mu yisela Pawulo .
44023034	Na hevbude lidangalila , mwamangulu a di wudzisa litigo a dugelago umo . Na dzitide gu khuye a gu dugela Silisiya , a di khuye :
44023035	Nyi na ta gupwa gikhati va na vbohago ava va gu ni mahungu ni uwe . A di ruma khuye va mu khothele nyumbani nya mahungu ya Herodhi .
44024001	Hwane nya livbandre matshigu , a di relela khongolo nya vaphasi nya mhamba , Ananiya , ni madhota nya gukari gumogo ni moyo nya muemeli nya gupwani khu Tertulo , va ya thela mahungu ya Pawulo ga mwamangulu .
44024002	Na va ranide Pawulo , Tertulo a di phela gu sasamedza mahungu khuye : Felisi nya guzundzege , gurula nya gukhongolo hi gu nago ha gu gu mana kotani yago ni satshavbo sigiro nya sadi si dugelelago tigoni gwathu si gu tsakisa vathu vatshavbo , sa gu girwa khu wugengeli wago .
44024003	Ethu hi ngu siti satshavbo sesi , gambe hi ngu gu bonga khiso gikhati gyatshavbo ni malangani yatshavbo .
44024004	Gasi hi si gu vbedzeli gikhati , nyi ngu lomba khu wuhindzi wago , u hi yingise gikhatyana gidugwana .
44024005	Hi wonile gu khethu oyu mwama vivbide . Khuye a wusago pfilupfilu ga Vajudha va mayigo yatshavbo . Khuye khongolo nya tsawa nya Vanazarenu .
44024006	Gambe a di vbweta gu nyenyezisa Nyumba ya Nungungulu , hi na gu mu mola [ na higu pimisa gu mu lamula khu Nayo wathu .
44024007	Aholu ndruna Lisiya a dita a ta mu wandra mandzani gwathu ,
44024008	khu tshivba a ruma gu khuye vale va gu na ni mahungu naye vate avbo gwago . ] Uwe wabune wa gu mu wudzisa , u na siti gwaye satshavbo esi hi mu girelago khiso mahungu .
44024009	Vajudha navo va di sekela magana yaye khavo khidzo kamwe a ganelago .
44024010	Mwamangulu a di ningedza mahungu Pawulo , uye a hakha khuye : Khu gu dziti nya gukheni myaga nya gulaphe nuri mulamuli tigoni momu , nya gu dzipwa na nyi tshulegile gu dzi vhikela .
44024011	Khedza gwadi : eni nyi mwalo ambari likhumi na mavili matshigu na nyi gwede Jerusalema nyi ya khozela .
44024012	Gima kha va nyi mana Nyumbani ga Nungungulu na nyi gu ganedzisana ni muthu , ambari gu kutsedzela pfilupfilu vathu dzinyumbani nya nombelo mwendro dhoropani .
44024013	Kha va dzi kodzi gu tiyisa esi va nyi ningago khiso nandru .
44024014	Ambari ulo , nyi ngu dzumela gu kheni ha gu khedza khu Ndzila va yi ranago avo khavo tsawa , eni nya gu khozela Nungungulu wa vakokwe vangu , nyi khodwa ga satshavbo esi si yelanago ni Nayo , nesi si nga lowa khu vaprofeti .
44024015	Nyinani gutumba ga Nungungulu nga avo navo va gu nago nya gu khethu gomo guwuga ga vale va fudego , va nya gululama ni va nya sighoho .
44024016	Khu kharato , eni neni nyi ngu dzi garadza matshigu yatshavbo gu khala nyiri muthu nya monyo nya gululame mbeli gwa Nungungulu ni ga vathu vatshavbo .
44024017	Khu hwane nya myaga , nyi dita tigoni gwangu nyi resa siningwa gumogo ni gu ta luva .
44024018	Va nyi mane Nyumbani ga Nungungulu , na nyi gu thuma silo sesi , na nyi dzi agiside khu Nayo , gima kha nya tshanganisa gidzemo ambari gu wusa pfilupfilu .
44024019	Va di romo Vajudha nya gute khu Asiya , adiri avo va nga fanela guta avbo gwago va ta thela mahungu nya nandru khu eni , nari gu khwatshi va di wone gilo gwangu .
44024020	Avo ava , va na ganele gighoho va gi manego gwangu gikhati nyi nga lamudwa phathani khu madhota .
44024021	Mwendro gi nga va gikhunguvanyiso khu kota nya lito limwedo nyi nga ganelago vbakari gwawe kheni : khu kotani nya gutumbe guwuga ga vale va fudego , muhuno nyi ranidwe gu ta lamudwa vbakari gwanu .
44024022	Kha nga olu Felisi a nga bani a gu ma pima gwadi mahungu nya Ndzila nya Nayo yoyu , a di thindregisa mahungu khuye : A gu relela ndruna Lisiya , khavbo nyi na ta matigo mahungu yanu .
44024023	A di ruma muthangeli nya masotshwa gu sayisa gwadi Pawulo pasoni , a si himbedzeli valongo vaye gu ta mu thumela .
44024024	Khu hwane nya matshigu , a dita Felisi ni mwangadzi waye Drusila a nga bani ari Mujudha . A di ranisa Pawulo gasi gu mupwa na gu ganela khu gukhodwa ga Jesu Kristo .
44024025	Kha nga ulo a nga ganela ngudzu khu gululama , ni , gu dzi vegisa ni gulamudwa gu natago , Felisi a di tala khu hwanga , a hakha khuye : Olu indra . Nya gu gu vbweta gambe nyi na gu rana .
44024026	A di gu hingigedza gu ningwa dzitsapawu khu Pawulo , khu gu ralo a di mu rana dzinyondro nya dzingi a ta bhula naye .
44024027	Hwane nya myaga mivili , Felisi a di tshikedzwa khu Porsiyo Festo . Felisi , khu gu vbweta gu tsakisa Vajudha a di diga Pawulo pasoni .
44025001	Festo , na hakhide ndronga nya wufumu , a di vbedza matshigu mararu dhoropani ga Sezareya , a khuga khavbo a gwela Jerusalema .
44025002	Vakhongolo nya vaphasi nya mhamba ni manganagana nya Vajudha va dita thela mahungu nya nandru wa Pawulo ,
44025003	Va lomba wuhindzi ga Festo gu khavo a ranisa Pawulo ata Jerusalema ; Va di hungide gikungu nya gu mu songe ndzilani .
44025004	Aholu , Festo a di va hakha khuye : Pawulo khothedwe pasoni ga Sezareya . Eni nugunugu nyi na bwelela iyo .
44025005	Ava va gu ni dzifanelo vbakari gwanu va na relela gumogo ni eni , gasi guya thela ketso mwama yoyo a gu bani a ghohide nandru .
44025006	Festo a di khala Jerusalema gipimo nya livbandre na mararu mwendro likhumi matshigu . Khavbo avbo , a di bwelela Sezareya . Khu mindru gakone a diya khala phathani vbagikhalotunu nya gulamule , a ranisa Pawulo .
44025007	Na bede Pawulo , a di randredwa khu Vajudha va ngata khu Jerusalema , va phela gu mu singedza silo nya singi nya gu thise . Aholu gima kha va dzi kodza gu tiyisa wufakazi wawe .
44025008	Khavbo avbo , Pawulo a di hakha khuye : Eni kha nya ghoha gilo khu Nayo wa Mosi ambari gu ghohela Nyumba ya Nungungulu , mwendro gu ghohela mufumeli Sezari .
44025009	Khavbo avbo , Festo khu gufela gu tsakisa Vajudha , a di wudzisa Pawulo khuye : U ngu dzina gu hongola Jerusalema uya lamuledwa iyo khu eni mahungu yaya , gani ?
44025010	Pawulo a di hakha khuye : Eni nyi womo phathani ga mufumeli wa Roma . Khavbo avba nyi gu na ni fanelo nya gu lamuledwe avbo . Kha nya wusa nandru ga Vajudha kha nga u dzitigo gwadi .
44025011	Aholu , nya gu bani nyiri ni nandru , nya gu bani nyi ghohide gilo nya guyele gu songwa , eni kha nyi bombi gufa . Aholu a gu bani a siri lisine esi va nyi singedzago , mwalo muthu a na nyi ningelago mandzani gwawe . Nya gu lomba gu ya lamudwa khu Sezari .
44025012	Khavbo avbo , Festo a di duga gihundla ni manganagana yaye , a vbedza a ganela khuye : U lombide gu hongola ga Sezari , u na hongola ga Sezari
44025013	Na ma vbindride matshigu nya gukari , mufumeli Agripa ni Bherenise va di hongola Sezareya va ya losa ni gu wuyisa Festo .
44025014	Va di vbedza iyo matshigu nya gukari . Festo a di embela mufumeli mahungu ya Pawulo , khuye : Avba nyi na ni mwama moyo a nga tshidwa khu Felisi na khothedwe pasoni .
44025015	Gikhati nyi nga hongola Jerusalema , vakhongolo nya vaphasi nya mhamba ni manganagana nya Vajudha va dita thela ketso gwangu , va lomba gu khavo nyi mu lamulela gufa .
44025016	Eni nyi di va hakha kheni , vafumeli va Roma kha va oloveli gu lamulela gufa muthu , nyamba hegula khu gu rana vathuledzi vaye va ta mu thuledza na gupwa , gasi a mane nuye wulanga nya gu dzi vhikele .
44025017	Na va dzude eno , nyi di vindrugela gukhala phathani nya mahungu , nyi gu ranisa mwama yoyo .
44025018	Aholu vathuledzi vaye , na va emide va sasamedza mahungu , kha nya mana nandru nya khongolo , nya nga owu nyi nga bani nyi gu wu pimisa .
44025019	Avo va gu mu thuledza khu mahungu nya wukhozeli wawe , ni kota ya mwama moyo nya gupwani khu Jesu a fudego , aholu Pawulo a tiyisago gu khuye a ngu vbanya .
44025020	Khu gumba dziti gu kheni nyi na ma lamudzisa gu wani mahungu yaya , nyi di wudzisa Pawulo gu kheni mwendro a ngu dzina gu hongola Jerusalema a ya lamuledwa iyo .
44025021	Aholu , Pawulo a di lomba guya lamudwa khu Sezari . Khavbo avbo , nyi di ruma gu mu khothela kala nyi gu mana mano nya gu mu rumele ga Sezari .
44025022	Khavbo avbo , mufumeli Agripa a di embela Festo khuye : Eni neni nyi di gu gola gu mupwa muthu yoyo . Festo a di hakha khuye : Mindru avba gu gyago , u na mupwa .
44025023	Na gugide , Agripa ni Bherenise va di vboha na va herephide . Va di bela phathani nya mahungu ni vathangeli nya dzinyimbi ni manganagana ya dhoropani . Khavbo avbo , Festo a di ranisa Pawulo ,
44025024	a ganela khuye : Mufumeli Agripa , ni enu mwatshavbo manganagana mu tshanganidego avba ! Mu ngu mu wonani oyu mwama ! Khuye oyu Vajudha vatshavbo , gu khugela omu kala Jerusalema va mu wugelago va ta thela katso avba gwangu . Va sambanyide gu khavo oyu mwama mwalo fanelo nya guvbanye .
44025025	Aholu , eni kha nyi woni gwaye nandru nya guyele gu songwa . Kha nga a lombago guya lamudwa khu Sezari , nyi na mu yisa ga Sezari .
44025026	Gani olu , nyi si gu mani gilo nya gulovele Sezari khu mahungu yaya . Nyi ngu mu resa avba mbeli gwanu mwatshavbo , ngudzungudzu avba gwago uwe mufumeli Agripa , gasi khu vbasiwudzisotunu hi na mu girago , mwendro nyi na mana matshangu nya gulove lidangalila khu mahungu yaye .
44025027	Nya gu wona gu kheni kha si yeli gu rumela gibotshwa nyambana lidangalila nya gu gi bikele khilo ni gu sasamedza nandru waye .
44026001	Agripa a di embela Pawulo khuye : U ngu dzi kodza gu sasamedza wabune mahungu yago . Pawulo , na khusedzile mandza a di ganela khuye :
44026002	Mufumeli Agripa ! Nyi ngu nengela ngudzu muhuno khu gu ningwa wulanga mbeli gwago nya gu sasamedze lisine khu mahungu nya milandru yatshavbo va nyi singedzago Vajudha .
44026003	Ngudzungudzu , kholu uwe u ngu mati gwadi mavbanyelo nya Vajudha ni mahungu va ganedzisanago khayo . Khavbo avbo , nyi ngu gu lomba u nyi yingisa khu gu timisela .
44026004	Vajudha va ngu dziti gwadi edzi nyi vbanyidego khidzo wudzahani gwangu , ndrani nya libandla langu , Jerusalema .
44026005	Avo va ngu dziti gwadi , gambe va nga fakaza va gu dzina , gu khavo gukhugela wudzahani gwangu nyi landriside milayo nya mavbanyelo nya vafarisi , a gu ayo ma garadzago ngudzu guvbindrisa , ndrani nya milayo yatshavbo nya wukhodwa wathu .
44026006	Olu va nyi resile avba gasi guta lamudwa khu kota nya gitumbo nyi gu nagyo ga esi Nungungulu a nga sambanya ga vakokwe vathu khuye a na gira .
44026007	Mahundzu yatshavbo nya likhumi na mavili yana Israeli , momo vbakari nya guvirele gu wona gu tadzisega nya gitumbiso gyogyo . Khu kota nya egi gitumbiso va ngu khozela Nungungulu wutshigu ni mihani nyamba rereka . Khigyo gitumbo gegi , amanawe mufumeli Agripa , gi vangelago ketso yatshavbo nyi giredwago khu Vajudha .
44026008	Ina khu mawonelo yanu , mwari khenu Nungungulu kha dzi kodzi gu wusa vanyagufa , gani ?
44026009	Eni neni nyi di gu pimisa gu kheni guvbwetega gu dwana khu maphuvbo yatshavbo gasi gu fuvisa lina la Jesu , Munazarenu .
44026010	Khiso nyi nga girago Jerusalema . Nyi di ningwa tshivba khu vakhongolo nya vaphasi nya mhamba , nyi khothela mapasoni nya vangi va nga khodwa ga Kristo . Gikhati va nga lamuledwa gufa , eni nyi di seketela gu kheni va na songwe .
44026011	Dzinyondro dzingi , eni nyi di bela dzinyumbani nya nombelo nyi va ninga sisaniso nya sikhongolo , khu gufela gu kheni va dange gukhodwa gwawe . Khu kota nya likhulo nyi nga bani nyiri nalo gwawe , nyi di va tutumisela kala ni madhoropani ya mayigoni ya vbavbandze .
44026012	Khiso si nga nyi yisa dhoropani ga Dhamasko , na nyi ningidwe tshivba ni sileletelo khu vakhongolo nya vaphasi nya mhamba .
44026013	Nyidiri vbakari nya ndzila , amanawe mufumeli , ni vbakari nya mihani , gikhati khigyo nya midiya , nyi di wona guwenengedza nya gukhongolo , nya gute khu ndzadzini , nya gungangamele guvbindra lidambo , nyi fenengedzwa khu safa eni ni avo nyi nga bani nyi gu endra navo .
44026014	Hatshavbo hi di thega vbavbatshi . Khavbo avbo , eni nyi dipwa lito li gu nyi rana khu Giaramewu , khilo : Sawulo , Sawulo ! Khu ginani u nyi sanisago ? Kanu wago khandri wa gilo .
44026015	Eni nyi di wudzisa kheni : Gasi khuwe mani , Pfhumu ? Lito li di nyi hakha khilo : Eni kheni Jesu , oyu u mu sanisago uwe !
44026016	Khuga u ema . Eni nyi dzi wonegiside gwago , gasi u khale muthumeli wangu , u tivisa ga vambe esi u si wonego muhuno , ni esi simbe nyi na gu yeyedzago khu hwane nya matshigu .
44026017	Nyi na gu vbulugisa ga Vajudha ni ga va nya mayigo nyi gu rumelago vbakari gwawe .
44026018	Eni nyi ngu gu rumela guya va tula maho yawe gasi va duga gidemani , va ta guwonegelani ; va duga wugumbini wa Sathane , va ta ga Nungungulu , va khodwa gwangu vafela gu divaledwa sighoho sawe , va hakha thomba yi lulamisedwego sanana sa Nungungulu .
44026019	Gukhugela avbovbo , amanawe , mufumeli Agripa , eni gima kha nyi dzi kodzi gu yeyisa giwonegiso gya ndzadzini .
44026020	Guphela nyi di tshumayela dhoropani ga Dhamasko , nyi bela Jerusalema ni litigo latshavbo la Judheya nyi vbindrela mayigoni ya vbavbandze . Ga vatshavbo nyi tivisa gu kheni gu vbwetega gu vbindrugedza mavbanyelo , va diga sighoho sawe , va wuya ga Nungungulu , va yeyedze guvbindrugedza gwawe khu mithumo nya yadi .
44026021	Khayo aya mahungu va nyi modego khayo Vajudha na nyi romo Nyumbani ga Nungungulu , va vbweta gu nyi songa .
44026022	Aholu , Nungungulu a nyi vhikede kala litshigu la muhuno , nyi emidego avba , mbeli gwanu , nyi ninga wukustumunyu wangu ga enu mwatshavbo nya vadugwane ni vakhongolo . Esi nyi ganelago khiso si nga tiviswa khu vaprofeti ni Mosi pwani si na dugelela ,
44026023	mahungu nya gupwani Misiya emede gufa gasi a khale muthu nya guhegule gu wuga khu gufani , a emiswa kha nga wenengedzo nya guvbanyise vbakari nya Vajudha ni va nya mayigo .
44026024	Pawulo , na nga gu ganela magana yaya , Festo a di khusa lito a ganela khuye : U handrugide , Pawulo ! Sihevbulo sago nya gulaphe si gu vbungude mapimo .
44026025	Pawulo a di hakha khuye : Kha nya handruga , mufumeli wangu . Nya gu ganela mahungu nya lisine ni gupima .
44026026	Avba womo mufumeli Agripa a si tigo gwadi silo sesi ; pima kholu nyi ganelago na nyi tshulegide mahoni gwago . Gimwalo na gimwegyo gi giridwego khu gisihaledza .
44026027	Mufumeli Agripa , u ngu khodwa ga vaprofeti , gani ? Eni nyi ngu dziti gu kheni u ngu khodwa .
44026028	Khavbo avbo , mufumeli Agripa a di embela Pawulo khuye : Nugunugu olu , wa gu vbweta gu nyi vbindrugedza nyi khala muKristo !
44026029	Pawulo a di mu hakha khuye : Nya gu lomba ga Nungungulu gu kheni , gani nugunugu , gani khu matshigu ma ngu gutago , nasiri uwe basi , aholu mwatshavbo mu gomo avba mu nyi yingisa , mu vbindrugedza mu gu khala nga eni , na mu tshulegide nyambana dzitshinga dzedzi
44026030	Khavbo avbo , mufumeli Agripa a di khuga a ema , a khuga nuye Festo ni Bherenise ni vatshavbo va ngatago navo .
44026031	Na va gu duga , va di ganela khu gyawe khavo : Oyu mwama kha gira gilo nya guyele gu songwa mwendro gu khothedwa .
44026032	Khavbo avbo , Agripa a di embela Festo khuye : A di gu yela gu tshudwa , nari khasi khandri ga olu a lombidego gu lamudwa khu Sezari .
44027001	Gikhati va nga vbweta gu hi khiledza hi hongola Italiya , va di ningela Pawulo ni simbe sibotshwa ga muthangeli nya dzinyimbi nya Muroma , nya gupwani khu Juliyo , nya gikwata gi ranwago Tsawa wa Sezari
44027002	Hi khilelede siwoni ga Adramata ngalava yi nga bani yi gu hongola masiwoni ya bambe ga Asiya . Hi diri ni moyo nya gu pwani khu Aristarko nya givelegwa gya Tesalonika , lidhoropa la tigoni ga Makedhoniya .
44027003	Na gugide , hi di vboha siwoni ga Sidhoniya , Juliyo a di sayisa gwadi Pawulo ; a mu dzumedzisa gu duga a ya wona valongo vaye , afela gu mana guphasedzedwa khavo .
44027004	Na hi khugide khu Sidhoniya , hi di ya dugela wuronga ga gidwane gya Kipra , kholu phuvbo adiri ya dzibhoridhi .
44027005	Hi di vbindra khu bambe nya mayigo ya Silisiya ni Panfiliya , hi vboha dhoropani ga Mira , tigoni ga Lisiya .
44027006	Siwoni mule , muthangeli nya masotshwa ya Roma a di mana ngalava nya gute khu dhoropani ga Alexandriya , na yi gu hongola Italiya , a hi khiledza umo .
44027007	Ngalava yi di gimbila vbadugwana vbadugwana kala hi vboha vbafuvbi ni tigoni ga Nidusi . Phuvbo yi di hi tandregisa gu gimbila khu bhoridhi yile , hi na gu dzemba , hi gimbilela marandzi ga gidwane gya Kreta , hi vbindra vbafuvbi ni litigo la Salmona .
44027008	Hi di simama hi gimbila bambe ni litigo , hi kala hi gu vboha wulanga wu ranwago pwani Masiwo-Yadi , vbafuvbi ni lidhoropa la Laseya .
44027009	Hi di vbindredwe ngudzu khu matshigu . Nango nya girame yi di vbohide , khayo matshigu nya dzimhango ndzilani ya matini .
44027010	Khavbo avbo , Pawulo a di va ninga wusingalagadzi , khuye : Vama vakwathu , nya gu wona gu kheni liendro lathu , gukhugela muhuno , li na bani li tade khu dzimhango , gu na manega gu luzeka nya gungi , gu na luzega esi si vbagedwego ngalavani , gumogo ni litaro lakone . Ethu nethu hi womo mhangoni nya gumbembe ni mihungo yathu .
44027011	Aholu , muthangeli nya masotshwa a di yingisa mune ngalava ni marinyero guvbindra guganela ga Pawulo .
44027012	Lisiwo lidiri mwalo makhalelo nya guyele gu sihala avbo nango nya girame . Khu kharato , nya vangi va di wona gu khavo i tshukwana gu tshula ngalava va yedza gu vboha siwoni ga Fenise , lidhoropa la tigoni ga Kreta , gu khaledego phuvbo ga wuronga-wa-khuga-dambo ni marandzi-wa-khuga-dambo gasi hi ya sihala avbo girame .
44027013	Gu di phela gu furugedza gwadi phuvbwana nya siga khu marandzi . Vathu va di alakanya gu khavo va na manela gu vboha gwadi siwoni va nga li vbweta . Na va kude ferro , va di hongola khu gu landra bambe nya litigo la Kreta .
44027014	Aholu , khadukhadu gu di kowoga phuvbo nya gingulu khu phuvbotshane nya Ronga ,
44027015	yi pengisa ngalava ; hi gu yi diga yi khuluga khu gu padwa gu yi gimbidzisa khu kota nya tshivba nya phuvbo .
44027016	Khu gu vbiredza hi di vbindrela marandzi nya gidwa gi ranwago pwani Kawudha , avbo phuvbo yi nga bani yisi veti ngudzu khu tshivba . Khavbo hi nga kala hi kodza gu vbanyisa gingalavana gya ngalavani .
44027017	Vamarinyero va di gi ndrindra khu dzingodzi kala va gi kodza gu gi bedza ngalavani va gi hungelela khu maghota nya gutiye . Khu gu thava gu tshegema funguni ga bambe ga Siriya , va di tshula matanga va diga ngalava yi ndrindrwa khu mwedzi .
44027018	Khu mindru gakone , gingulu gi di simama khu tshivba ni tshivba , va phela gudusela sombo va rinyela matini .
44027019	Khu litshigu nya wuraru , va di dzudzugela matini sombo nya gulumbe ngalava , khu mandza yawe .
44027020	Hi vbedzide matshigu nya gulaphe nyamba wona lidambo mwendro dzinyeledzi . Gingulu gi di simama khu tshivba ni tshivba , hi si tumbi gu khethu hi na vbuluga .
44027021	Khu gu wona gu khuye vathu va vbindriside matshigu nya mangi nyamba hodza gilo , Pawulo a di khuga a ema vbakari gwawe , a ganela khuye : Vama vakhwathu , nari pwani na mu nyi yingiside hi khala Kreta , gudiri tshukwana . Na ha sa mana tshanisa ni guluza gwatshavbo gogu .
44027022	Ambari ulo , tiyani longo , kholu mwalo na moyo a na fago . Ngalava basi khiyo yi na mbembago .
44027023	Nya gu ganela kharati kholu ni wutshigu nyi di tedwa khu girumwa gya Nungungulu wangu nyi mu khozelago ,
44027024	gita nyi embela khigyo : Pawulo , u nga khali hwanga kholu uwe u ngu vbwetega guya vboha mahoni ga Sezari . Khu kota yago , Nungungulu a na vbanyisa vathu vatshavbo u gu navo ngalavani .
44027025	Khu kharato , vandruye , tiyani ! Eni nyi ngu tumba gu kheni Nungungulu a na tadzisa magana a nyi embedego .
44027026	Aholu , ngalava mu nga yi valelini gambe , yi na mbemba gidwane nya gukari .
44027027	Na gu vbindride semana mbili , ngalava na yi gu khuluga ni Yiphwa ya Medhiterani , ni vbakari nya wutshigu , vamarinyero va di wona gu khavo ngalava yi ngu hidzimela tigoni nya gukari .
44027028	Va diya pima gueta nya nondrwa , va mana gipimo nya magumi mararu ni livbandre na mweyo dzimetru . Na va gimbide pfhukanyana , va di pima gambe , va mana magumi mavili na livbandre na dzimbili dzimetru .
44027029	Khu gu thava gu rika siwindrini , va di tshisa dzifero dzina khu gisalotunu , va virela gugya .
44027030	Gikhati gyogyo vamarinyero va di donga gu diga ngalava va thava . Va di tshisa gingalavana matini , va pfhadzedzela guya tsitsa dzifero dza thonvutunu nya ngalava .
44027031	Pawulo a di embela muthangeli nya masotshwa ni masotshwa khuye : Mwa gu diga vamarinyero va thava , mu tandregide ! Kha mu na vbuluga .
44027032	Me ni gupwa esi , masotshwa ma di pila dzingodzi dzi nga bani dzi hungile gingalavana va gi diga gi penga .
44027033	Ni dzimindru dzikhongolo , Pawulo a di lomba vatshavbo khuye va hodze gilogyo , a ganela khuye : Gu gira semana mbili khu muhuno na mu khade mu khevisela nyamba hodza gilo .
44027034	Nyi ngu mi lomba mu hodze gilogyo , gasi mu kodze gu mana tshivba nya guvbuluge . Vbakari gwathu mwalo na moyo a na gu luzago , ambari khu ndzudzu wunene wa hungoni gwaye .
44027035	Na gu ganela esi , Pawulo a di dzega gibaba , a bonga Nungungulu mbeli ga vatshavbo , a gi pila a phela gu hodza .
44027036	Vatshavbo va di tiya longo va hodza navo .
44027037	Ethu hatshavbo hi nga bani hi romo ngalavani hidiri mazana mavili ni livbandre na mavili magumi ni livbandre na moyo vathu .
44027038	Na hi hodzide , hi di dzudzugela matini mavbila gasi gu vbevbugisa ngalava .
44027039	Na gugide , vamarinyero kha va nga liti litigo lile . Aholu , na va wone lisiwo nya fungu , va di zama guya tshegemisa avbo ngalava .
44027040	Va di pila dzingodzi nya dzifero , va dzi diga matini , va tshula lemi , va ghwimba litanga la thonvutunu , va tshemba lemi va thonona lisiwo .
44027041	Aholu , ngalava yi di veta khu tshivba funguni yi tshegema khu thonvutunu . Gisalotunu yi di pandrega khu kota nya tshivba nya mavimbi .
44027042	Khavbo avbo , masotshwa ma di tedwa khu mapimo nya gu songetele sibotshwa satshavbo , gasi gu si manegi ni gimwegyo nya guhambe gi thava .
44027043	Aholu muthangeli , a nga bani ari ni makungu nya gu vbanyise Pawulo , gima kha va dzumedzisa . A di ruma gu khuye vatshavbo va nga bani va gu kodza gu hambela va phela khavo gu ndragela matini , va zama gu vboha funguni khu mayaka gasi gu dzi vbanyisa .
44027044	Vambe vatshavbo a di va ruma va zama gu dzi vbanyisa khu gu dandramela mapulango , mwendro sipandre nya ngalava . Khidzo kharato vatshavbo va nga dzi kodza gu vboha funguni , khu mawogo ni mawundru yawe .
44028001	Na hi vbulugide hatshavbo , hi di tiviswa gu pwani gidwane gile gya gu ranwa pwani Malta . Vathu va gidwane va di hi hakha gwadi .
44028002	Kha nga ulo yi nga bani yi guwa ndzadzi gu gira girame , va di vasa nilo , va hi rana hiya wora .
44028003	Pawulo a di dzega ginyandrana nya mahale a rinya niloni . Nyoga yi nga bani yi gu thava nilo , hi di mu dandramela mandzani .
44028004	Vamune tigo , na va wone nyoga na yi dandramede mandzani ga Pawulo , va di ganela khavo : Khu lisine mwama yoyu gighevenga , a dzi kodzide gu vbuluga matini , aholu Nungungulu kha dzini gu mu diga a vbanya .
44028005	Pawulo a di mitedza nyoga yi thegela niloni , nyamba bayiswa khiyo .
44028006	Avo va di khevisela gu mu wona a simba , mwendro gu thega vbavbatshi a dzegela gufa . Aholu va di garala khu gu khevisela nyamba wona esi va nga si pimisa va vbindrugedza maalakanyo , va phela gu ganela khavo Pawulo moyo nya vanungungulu .
44028007	Vbafuvbi vbale ma di romo mahange ma nga bani ma gu lumba Publiyo , mufumeli nya gidwa gile . A di hi hakha gwadi hi khala ndrangani gwaye matshigu mararu .
44028008	Babe wa Pabliyo adiri vbadawutunu , na gu girwa khu ndrani ni feveri . Pawulo a diya mu holela . Na giride nombelo , a di mu handzega mandza hungoni , a mu hawulugisa .
44028009	Khavbo avbo , vadwali vatshavbo va gidwane mule va dita gwaye va ta hawulugiswa .
44028010	Avo navo va di hi sayisa khu githawo ngudzu . Litshigu hi nga khuga gambe khu ngalava , va di hi dongisela liendro lathu khu satshavbo esi si vbwetegago .
44028011	Hwane nya migima miraru hi khadego gidwane gya Malta , hi di bela ngalavani nya gute khu Alexandriya yi ngata khala gidwane yi virela guvbindra nango nya girame . Thonvutunu , yidiri ni sifananiso nya vanungungulu nya mavbaha : Kastori ni Poluse .
44028012	Na hi vbohide siwoni ga Sirakuza , hi di duga hi vbedza matshigu mararu ,
44028013	khavbo avbo , hi di khilela hi landrisela bambe nya litigo , kala hi gu vboha Rejiyo . Khu mindru gakone , gu di furugedza siga , wu nga hi vbohisa siwoni ga Putoli khu matshigu mavili .
44028014	Avba hi di mana vaKristo nya gukari , va nga hi lomba ngudzu khavo hi khale navo semana rumba , na hi khugide khavbo , hi di vboha Roma .
44028015	Vakhodwa va Roma , na va dzitide gu khavo hi ngu hongola iyo , va di hi khinga tandralani wa Apiyo ni eyi gu ranwago pwani Dzinyumba Dzitharu . Na va wone Pawulo , va di rungudza Nungungulu , va tiya longo .
44028016	Na hi vbohide Roma , Pawulo a di dzumedziswa gu vbweta nyumba yaye a khala , a ningwa lisotshwa limwedo li mu ghadha .
44028017	Hwane nya matshigu mararu , Pawulo a di rana Vajudha nya guthavisege va khalago Roma , gasi guta tshangana navo . Na va vbohile a di va embela khuye : Vandriyangu , eni gimwalo gilo nyi ghohidego ga libandla lathu , kha nyi wugeli tumbunuko nya mavbanyelo ya vakokwe vathu . Aholu Vajudha va di nyi mola Jerusalema , va nyi ningela mandzani ga Varoma .
44028018	Na nyi thethisidwe , va di vbweta gu nyi tshula , kholu kha va mana nandru nya guyele gu songwa .
44028019	Aholu Vajudha va di ganedza , nyi na gu lomba guta lamudwa khu Sezari , ambari nyi gu mwalo ketso nya gugirele va na gyathu .
44028020	Khiso esi nyi nga mi ranelani , gasi gu ta mi wona ni gu mi tivisani , kholu dzitshinga dzedzi nyi hungidwe khu kota nya gitumbo hi gu nagyo ethu va na Israeli .
44028021	Avo va di mu hakha khavo : Ethu hi si hakhi lidangalila la Judheya nya guganele khu mahungu yago . Gambe mwalo na moyo wa Judheya a ngata a resa mahungu yoyo , mwendro gu ta hi embela guvivba khu mahungu yago .
44028022	Aholu ethu hi di gola gu gupwa na wu gu ganela khu likana lago esi u pimisago , kholu hi ngu dziti gu khethu , gikhodwa gi gyanu nya gu pambuge , gi ngu ganedzwa ni gu wugedwa malangani gwatshavbo .
44028023	Khavbo avbo , va di vega litshigu . Na li vbohide litshigu lolo , nya vangi va di hongola ndrangani a nga bani a gu vbanyela avbo Pawulo . Gukhugela ni dzimindru kala ni wutshigu , Pawulo a di ganela gwawe khu mahungu nya Mufumu wa Nungungulu . A di zama gu khuye va khodwe ga Jesu , a seketela wufakazi waye avba nya Nayo wa Mosi , ni omu nya milowo ya vaprofeti .
44028024	Vomo va nga dzumelago magana ya Pawulo , gasi vambe va di ma bomba .
44028025	Khu gumba pwanana , va di duga va hongola . Va si gu dugi , Pawulo a di va embela khuye : Bayi , li ganede Liphuvbo nya gu Age , li nga ganela khu likana la muprofeti Isaya ,
44028026	na gu thula vakokwe vanu khuye : Indra tivisa silo sesi ga vathu vovo , khuwe : Ambari na mu pwide nya gu wani , gima kha mu na si mana , Ambari na mu wonide nya gu wani , gima kha mu na wona gilo
44028027	Kholu monyo nya vathu vava wu bangide nga giwindri Va tshikide dzindzeve ni gu sega maho , vafela gumba wona , gu mbapwa ni gumba pima gilo , va si kodzi guwuya eno gwangu gasi nyi va vbanyisa .
44028028	Pawulo a di va embela gambe khuye : Khalani na mu gu dziti nya gukhenu Mahungu yaya nya guvbanyise hi ningwago khu Nungungulu ma tivisidwe ga va nya mayigo , gambe avo va na ma hakha . [
44028029	Na ganede magana yaya , Vajudha va di duga va hongola na va gu ganedzisana khu gyawe . ]
44028030	Pawulo giride myaga mivili na gu khala nyumbani mule a nga bani a gu livbela , khavbo a nga bani a gu hakhela avbo vatshavbo ava va nga bani va gu hongola vaya mu wona .
44028031	A di tivisa Mufumu wa Nungungulu na tshulegile , a hevbudza mahungu ya Pfhumu Jesu Kristo , nyamba himbedzedwa khu muthu .
45001001	Eni Pawulo , githumi gya Jesu Kristo , nyi ranidwego gu khala Mupostoli , nyi hathidwe gasi gu tivisa mahungu nya yadi ya Nungungulu .
45001002	Mahungu nya Yadi aya Nungungulu a ma tumbisidego gale khu vaprofeti omu nya Milowo nya gu Age
45001003	maganelago khu Mwanaye , Pfhumu yathu , Jesu Kristo . Uye , khu gu velegwa adiri Mwamana wa Dhavide .
45001004	Khu tshivba nya Liphuvbo nya gu Age , wonegisidwe gu pwani Mwamana wa Nungungulu nya tshivba yatshavbo , khu guwuga gwaye khu ga vafudego .
45001005	Khu uye , Nungungulu a nyi ningide wuhigo nya gukhale Mupostoli , gasi nyi wuyise vathu nya mahundzu yatshavbo va khodwa ga Nungungulu ni gu dhumisa Kristo .
45001006	Enu nenu , mu womo vbakari nya ava va ranidwego gukhala va Jesu Kristo .
45001007	Eni Pawulo , nyi ngu mi losani enu mwatshavbo mu gomogo Roma , enu mu haladzwago khu Nungungulu , mu ranidwego gu khala va nya guaga vaye , kheni : Wuhigo ni gurula gu tago khu ga Nungungulu Babe wathu , ni ga Pfhumu Jesu Kristo gu na khale ni enu mwatshavbo .
45001008	Khu guhegula , nya gubonga Nungungulu wangu khu ga Jesu Kristo . Nya gu mu bonga khu kotani yanu mwatshavbo , kholu mahungu nya gukhodwe gwanu ma pwade tigoni gwatshavbo .
45001009	Nungungulu nyi mu thumelago khu monyo wangu watshavbo khu gu tshumayela Ivhangeli ya Mwanaye , khuye a gu fakazi yangu . A ngu dziti gwadi gu khuye nyi ngu mi dundruga
45001010	gikhati gyatshavbo omu nya milombelo yangu , nyi lombago gu kheni Nungungulu a nyi ninge wuhigo nyi katege liendroni gwangu kala nyi guvboha iyo gwanu .
45001011	Khu lisine , nyi ngu gola ngudzu guta mi wona , gasi nyita mi tshatshedza giningwa nya liphuvbo gi dzi kodzago gu mi tiyisela .
45001012	Nya gu gola gu kheni hita tiyiselana hatshavbo : eni nyi tiyisedwa khu gukhodwa gwanu , ni enu mu tiyisedwani khu gwangu .
45001013	Vandriyangu , nya guvbweta gu kheni mu dziti gu khenu dzinyondro dzingi nyi yedzile guta iyo gwanu , aholu nyi tandregiswa kala olu . Nya gu gola gu kheni thumo wangu wu ninge mihandro vbakari gwanu nga eyi yi ningidwego ga vambe va nya mayigo .
45001014	Nyi hungidwe khu fanelo nya guphasedzele vathu vatshavbo : avo va handzegidego ni avo nyamba handzega , va nya guti ni sipumbu .
45001015	Khu kharato , eni nyi dzi emisede gambe guta mi tivisani Ivhangeli , enu mu vbanyelago Roma .
45001016	Eni kha nyi khali dzitshoni khu Ivhangeli , kholu iyo khiyo yi gu tshivba ya Nungungulu gasi gu vbanyisa vatshavbo vale va khodwago , guphela khu Vajudha kala va nya mayigo .
45001017	Khiyo Ivhangeli yi hi yeyedzago gikungu gya Nungungulu nya gu hi tshanganise naye khu tshivba nya gukhodwe , gukhugela guhegulani kala mahegiso , kha nga yi ganelago Milowo nya gu Age khiyo : Muthu a lulamidego mahoni gwa Nungungulu khu gukhodwa , a na vbanya .
45001018	Nungungulu a ngu wonegisa khu ndzadzini likhulo laye nya likhongolo , gasi gu tsayisa guyeyisa ni guvivba gu girwago khu vathu nya sighohi , khu mavbanyelo yawe nya guvivbe ma segelago vathu guti lisine laye .
45001019	Mahungu yatshavbo ya Nungungulu vathu va ngu ma pima gwadi , kholu uye Nungungulu wurumba waye a va tulede gu mati .
45001020	Khu lisine , Nungungulu kha wonegi . Aholu , gukhugela guhegulani nya litigo , wonegiside gwadi wunungungulu waye ni tshivba yaye nyamba vbela khu mithumo yaye . Khu kharato , va mwalo guditshedzwa .
45001021	Va di gu dziti gu khavo Nungungulu womo , aholu kha va mu thela kota ni gu mu rungudza kha nga edzi gu vbwetegago khidzo . Va di pfhala khu mipimiso yawe nyamba phasa gilo , ni gu gola gulandrisela silo nya gidema .
45001022	Va gu dzi randra vathu nya guti , aholu sipumbu .
45001023	Va digide gu rungudza Nungungulu nya gupindruge , va gu khozela sifananiso nya vathu vafago , kala va gu khozela ni sifananiso nya sinyoni , nya dzinyoga ni simbe sirengo .
45001024	Khu kharato , Nungungulu a di va diga va gu thegela gunyenyezani nya gugole nya myonyo yawe , va gu gira mithumo nya dzitshoni , yi nyenyezisago sivili sawe .
45001025	Va digide gulandrisa lisine la Nungungulu , va gu landrisela malipha . Va khozede ni gu thumela sivangwa sa Nungungulu , va diga gu khozela ni gu thumela uye mune Muvangi , uye a gu ni fanelo nya gukhozedwe kala gupindruga . Amen !
45001026	Khu kharato , Nungungulu a va digide va gu thegela gunyenyezani nya esi si tsakisago sivili sawe . Gu di dzega ni vagadzi vakone va gu diga vama vawe , gasi gu gira iso nyamba yela , si hambanago ni tumbunuko nya wunyamayi wawe .
45001027	Khu magirelo ya mamowo , vama vakone navo , va di diga gutshangana ni vagadzi vawe , va fekana gu dogolelana khu gyawe . Mwama ni mwama va di gira silo nya gunyenyeze nya dzitshoni , khu kharato , va ngu yela gu hakha tsayiso nya sihonohono sawe .
45001028	Kha nga avo va nga mba thela kota ku guti Nungungulu , Nungungulu nuye a di va diga va gu landra mapimo yawe nya guhandruge , gasi va gire iso nyamba yela .
45001029	Khu kharato , va fumedwe khu guwegela gwatshavbo , ni gunyenyeza gwatshavbo , ni wugundreli , ni guvivba , ni lidiwo , ni wufu , ni wughevenga , ni vhilinganya , ni malipha , ni wulala ni milembo .
45001030	Va di khala vathu nya guvale , va dzi gira valala va Nungungulu , va nya gu dzi gugumugisa , va nya matshandza , va nya gunyenya vakwawe , vakutsedzeli nya mayunga , va nyamba yingela vavelegi ,
45001031	vathu nyambana gupima esi nya sadi ni esi nya guvivbe , vathu nyamba tumbega , nyambana lihaladzo , nyamba kodza gu pwela wuhindzi vathu vakwawe .
45001032	Avo va ngu dziti , gu khuga ni gu ema gu khavo , nayo wa Nungungulu wa gu ruma gu khuwo vatshavbo ava va vbanyago kharalo , va ngu fanedwa khu gufa . Aholu , kha va hegeli basi gu gira silo sesi , va gu pata ni guzundza vale va vbanyago navo kharato .
45002001	Khu lisine , uwe muthuwe u dzi girago mulamuli , gani u givbango muni , khu na nga ditshedzwa . Gikhati u lamulago vakwanu , wa gu dzi rwega nandru wabune , kholu mavbanyelo yago khidzo saye ni yawe .
45002002	Hi ngu dziti gwadi gu khethu Nungungulu kha hosisi a gu lamula a ninga nandru muthu a vbanyago khu mavbanyelo nya nga ayoyo .
45002003	Ahati uwe u dzi girago mulamuli wa vakwanu na wu gu vbanya nuwe nga avo . Wa gu pimisa gu khuwe u na vbuluga gulamudwa khu Nungungulu , gani ?
45002004	Khu ginani u yeyisago wuhindzi nya wukhongolo wa Nungungulu , ni gurula ni gutimisela gwaye ? Wa gumba dziti nya gukhuwe wuhindzi wa Nungungulu gu vbwetega wu vbindrugedza mavbanyelo yago , gani ?
45002005	Aholu uwe u na ni monyo nya guvivbe , khu dzini gu dzi laya . Wa gu engedzela gitsayiso Nungungulu a na gu ningago khu litshigu nya gulamule gwaye nya gululame .
45002006	Khu lisine , Nungungulu a na hakhisa muthu ni muthu maningano ni mithumo yaye .
45002007	A na ninga guvbanya nya gupindruge vale va dzi garadzago ku guthuma mithumo nya gululame , vale va mu dhumisago ni gu mu rungudza na va gu dwanela gu mana womi nyamba vbela .
45002008	Aholu , a na tsayisa khu tshivba ava va mu wugelago , va si dzumeligo lisine , va gu landra ndzila nya guvivbe .
45002009	Gu na manega gutshaniseka ni wuvi wukhongolo ga vathu vatshavbo va girago guvivba , guphela khu Vajudha kala va nya mayigo .
45002010	Aholu Nungungulu a na ninga wudhumo ni wuzundzo ni gurula ga vatshavbo vale va girago nya sadi , guphela khu Vajudha kala va nya mayigo .
45002011	Kholu Nungungulu kha hatheli vathu .
45002012	Vatshavbo va ghohago nyamba wuti Nayo wa Mosi , va na mbemba nyamba lamudwa khu Nayo yoyo . Gasi vale va ghohago na va gu wuti Nayo , va na mbemba khu gu lamudwa khu Nayo .
45002013	Kholu muthu kha khali wa gululama mahoni gwa Nungungulu khu guti Nayo basi . Aholu khu gu landrisa esi wu rumago Nayo .
45002014	Avo va si gu Vajudha , va si wutigo Nayo wa Mosi , va gu landrisa esi si rumwago khu nayo nya tumbunuko nya mavbanyelo yawe , va ngu dzi gira nayo avo vamune .
45002015	Va gu yeyedza khu mavbanyelo yawe gu khavo esi wu rumago nayo si lovidwe myonyoni gwawe . Mavhalo yawe ma ngu va hevbudza ugo gu vbwetagago gu gira , ma gu va thuledza mwendro gu va emela mithumoni gwawe .
45002016	Gu na girega kharati litshigu Nungungulu anatago a ta lamula mithumo nya gusihale ya muthu ni muthu khu Jesu Kristo , kha nga edzi yi hi hevbudzago khidzo Ivhangeli nyi mi tivisago .
45002017	Uwe wari khuwe u Mujudha , u themba Nayo wa Mosi , u dzi gira matshandza khu guti Nungungulu .
45002018	U ngu guti gugola gwa Nungungulu , ni Nayo gambe wu ngu gu hevbudza gu hatha esi si gu sadi .
45002019	U ngu dzi gira muphari nya kunga nya sikhumu , ni mwenge wu wenengedzago vale va vbanyelago mu gidemani .
45002020	U ngu dzi gira muhevbudzi vbakari nya sipumbu ni sanana , kholu u tigo lisine ni Nayo wa Nungungulu .
45002021	Uwe u hevbudzago vakwanu , khu ginani u si dzi hevbudzi uwe mune ? Uwe u hevbudzago khuwe kha gu vbwetegi guba , khu ginani uwe ubago ?
45002022	Uwe u gu khuwe kha gu vbwetegi gubhaya , khu ginani u bhayago ? Uwe u nyenyago vanungungulu nya malipha , khu ginani u thumisago esi si phasedwego avo .
45002023	Uwe u ngu dzi zundza khu gu khuwe u na ni Nayo , aholu , u ngu thela dzitshoni Nungungulu khu gu gira esi si himbedzedwago khu Nayo .
45002024	Khidzo kharati , Milowo nya gu Age yi gu khiyo : Lina la Nungungulu li ngu vadwa vbakari nya va nya mayigo khu kota yanu enu Vajudha .
45002025	Khu lisine , guhana wugwera gu na ni giphaso wa gu bani u gu landrisa Nayo . Aholu , wa gu mba landrisa Nayo , ambari na wu hanide , khidzo saye ni gu bani wa sa hana .
45002026	Gasi wule a sa hanago wugwera , aholu a gu landrisa mithumo yi rumwago khu Nayo , Nungungulu a na mu wona kha nga wule a hanidego .
45002027	Wule a sa hanago wugwera mu givilini gwaye , aholu a landrisago Nayo , a na khala mulamuli wago uwe u wutigo Nayo nya gulowe gambe u hanidego wugwera , aholu u yeyisago Nayo .
45002028	Khandri Mujudha nya lisine wule a yeyedzago wujudha waye khu vbavbandze basi , kha nga gambe , wugwera nya lisine khandri wule wu wonegago givilini basi .
45002029	Mujudha nya lisine khu wule a gu Mujudha khu monyoni gwaye , a nuwo wugwera nya lisine khu wule wu hanwago monyoni , wu hanwago maningano khu edzi li lombago khidzo Liphuvbo , nasiri khu edzi wu lombago khidzo nayo nya gulowe . Khuye oyu a rungudzwago khu Nungungulu , ambari a si rungudzwi khu vathu .
45003001	Gasi khu gevbini giphaso nya gukhale Mujudha ? Khu gevbini giphaso nya guhane wugwera ?
45003002	Gyomo giphaso ngudzu khu silo nya singi . Gilo nya guphele , Nungungulu tshiyedzide Vajudha magana yaye .
45003003	Aholu , nandru muni wu guromo va gu bani vambe na va bombide gukhodwa ? Ina gu mba khodwa gwawe gu yeyedza gu pwani Nungungulu nuye kha tumbega gani ?
45003004	Khandridzo . Kholu Nungungulu tumbegide gikhati gyatshavbo ambari ulo vathu va si tumbegigo . Kha nga yi ganelago Milowo khiyo : Gasi u manwa nu lulamide mu guregerani gwago , ufela gu dugelela litshigu nya gulamudwe gwago
45003005	Aholu , guvivba gwathu gwa gu bani gu thumela guyeyedza gutumbega gwa Nungungulu , hi na gu khethu ginani gambe ? Hi na khethu Nungungulu kha lulama kholu a hi tsayisago ? ( Nya gu ganela kha nga edzi va ganelago khidzo vathu ) .
45003006	Khandridzo . Kholu nari gu pwani Nungungulu kha lulama , a di vbweta gu dzi kodza kharini gu lamula litigo ?
45003007	Aholu , guvivba gwangu gwa gu bani gu thumela gu wonegisa lisine la Nungungulu ni wudhumo waye , khu ginani nyi ningwago nandru nya wughohi ?
45003008	Khu ginani hi si ganeligo khethu : Hongoleni hi gira guvivba gasi guta nya sadi . Vomo va nyi singedzago khavo khiso nyi hevbudzago . Vathuvo va na tsayiswa khu edzi gu vbwategago khidzo .
45003009	Hi na khethu ginani olu ? Ina ethu Vajudha hi vathu nya wutshukwana guvbindra vambe , gani ? Ahihi . Kha nga nyi ngari gu mi yeyedzago , Vajudha ni ava va si gu Vajudha , vatshavbo va fumedwe khu gighoho .
45003010	Kha nga Milowo nya gu Age yi ganelago khiyo : Mwalo muthu a lulamidego . Mwalo ni moyo basi .
45003011	Mwalo muthu a gu ni mapimo nya yadi . Mwalo a vbwetago Nungungulu .
45003012	Vatshavbo va digide ndzila nya lisine , vatshavbo va dzimede . Mwalo a girago nya sadi . Mwalo ni moyo basi .
45003013	Va gu lipha , va pfhadza nyamba hegisa . Lidimi lawe va gu li thumisa gupemba vathu . Magana yawe ma gu gamba wuhungu nya dzinyoga .
45003014	Maganani gwawe gu tade khu wulala ni guvala .
45003015	Migondro yawe ya gu tutumela gu ya vbaladza novba .
45003016	Umo va vbindrago khumo va gu sazela , va tshiya marumbi ni gililo .
45003017	Kha va dziti dzindzila dzi vbahago gurula ,
45003018	va mwalo githawo ni Nungungulu .
45003019	Ethu hi ngu dziti nya gukhethu satshavbo esi si rumwago libhukuni nya Nayo sa gu lumba basi avo va fumedwago khu nayo yoyo , gasi gu degudza magana yatshavbo ma si mani gu dzi vhikela , ni gu litigo latshavbo li dzipwe liri ni nandru mbeli gwa Nungungulu .
45003020	Muthu kha manegi na lulamide mbeli gwa Nungungulu khu kota nya gulandrise mithumo yi rumwago khu Nayo ; kholu Nayo wa gu tulela muthu gu dziti gu khuye gighohi .
45003021	Gasi olu , Nungungulu a hi yeyedzide magirelo a hi tshanganisago khayo naye nyamba thumisa Nayo , kha nga li fakazago libhuku nya Nayo ni eli la Vaprofeti .
45003022	Nungungulu khuye a hi tshanganisago naye khu gukhodwa ga Jesu Kristo . A gu tshanganisa naye muthu watshavbo a khodwago , nyamba hathela .
45003023	Vathu vatshavbo va ghohide , va manega hwindzo ni Nungungulu .
45003024	Aholu , Nungungulu khu wuhindzi waye , a dzinide gu wusedzela navo wupari khu tshivba ya Jesu Kristo , a va tshudego wugumbini nya gighoho .
45003025	Nungungulu giride gu khuye khu gufa gwa Kristo , vathu vatshavbo va khodwago gwaye va mane gu tsetseledwa sighoho sawe . A gu yeyedza kharati wuwadi waye , kha nga matshigu ya gale a nga hunisela , a si tsayisi vathu khu kota nya sighoho sawe .
45003026	Muhuno , Nungungulu gasi gu yeyedza gu khuye lulamide , ningede Kristo . Khu guralo Nungungulu lulamide a ngu hakha vale va khodwago ga Jesu .
45003027	Khu kharato , khu gevbini gilo nya gu dzi gugumugise khigyo muthu ? Gimwalo ni gimwegyo . Khu ginani gi gu mwalo ? Khu kota nya mithumo nya Nayo gani ? Ahihi ! Khu kota nya gukhodwe basi .
45003028	Ethu hi ngu tivisa gu khethu hi tshanganisidwe ni Nungungulu khu gukhodwa , nasiri khu mithumo nya Nayo .
45003029	Gasi uye Nungungulu nya Vajudha basi , gani ? Khandri Nungungulu wa va nya mayigo gambe , gani ? Khu lisine khuye gambe Nungungulu wa va nya mayigo ,
45003030	kholu womo Nungungulu moyo basi , a na tshanganisago naye va nya gu hana wugwera khu gukhodwa , a tshanganisa gambe va nya mayigo khu gukhodwa .
45003031	Khavbo avbo , ina sa gu wonega gupwani hi ngu tshipisa Nayo khu gukhodwa , gani ? Ahihi . Aholu ha gu tiyisa Nayo .
45004001	Hi na khethu ginani khu kokwe wathu Abrahama ? Ginani gi nga mu dugelelago ?
45004002	Nari gu pwani Abrahama a di wonwa khu Nungungulu kha nga muthu nya gululame khu kota nya mithumo yaye nya yadi , adiri ni fanelo nya gu dzi zundze khu mithumo yaye , nasiri khu wuhindzi wa Nungungulu .
45004003	Aholu , khu mahungu ya Abrahama , Milowo nya gu Age yari khiyo : Abrahama khodwe ga Nungungulu , khu kharato , khu gukhodwa gwaye Nungungulu a mu hakhide kha nga muthu a lulamidego .
45004004	Muthu watshavbo a thumago a na ni fanelo nya guhakhiswe , nasiri kha nga wule a ningwago giphaso nya gukari , aholu , kha nga wule a gu ni fanelo nya gulivbwe khu thumo a wu thumidego .
45004005	Aholu , muthu a khodwago ga Nungungulu , a gu uye a hakhago gighohi , Nungungulu a ngu mu wona kha nga muthu nya gululame , khu kota nya gukhodwe gwaye , nasiri khu kotani nya mithumo yaye .
45004006	Khidzo kharato , Dhavide a ganelago khu makategwa ya vale Nungungulu a va tshanganisidego lihaladzoni gwaye , nyamba khumbuga mithumo yawe , khuye :
45004007	Va kategide vale Nungungulu a va ditshedzago sighoho sawe , Vale sighoho sawe si futidwego !
45004008	Ina , kategide wule Pfhumu a si theligo kota khu sighoho saye .
45004009	Ina makategwa yaya khya Vajudha basi , mwendro khya vambe navo gani ? Ethu hi ngu tiyisa nya gukhethu gukhodwa gwa Abrahama gu mu giride muthu nya gululame mahoni gwa Nungungulu .
45004010	Gasi khu gikhati muni si giregidego isoso ga Abrahama ? Na hanide wugwera mwendro na si gu hani ? Si giregide na si gu hani wugwera .
45004011	Khu hwane , khavbo a hanidego gwadi wugwera kha nga giyeyedzo nya gupwani Nungungulu a mu wone kha nga muthu nya gululame , a mu hakha a gu khala pari yaye khu kota nya gukhodwe a nga bani ari nago , na si gu hani wugwera . Khu kharato , Abrahama khuye babe khu liphuvbo wa vatshavbo vale va khodwago ga Nungungulu ambari na va sa hana wugwera , a gu avo va lulamidego mahoni gwa Nungungulu .
45004012	Uye gambe khuye babe wa vale va hanago wugwera , vale va si hegeligo basi gu hana wugwera , aholu va landrago gambe gihevbudzo nya gukhodwe gwa Abrahama na si gu hani wugwera .
45004013	Nungungulu tumbiside ga Abrahama ni ga sanana saye gu va ninga litigo rumba li gu khala thomba yawe . Abrahama ningidwe gitumbiso gegi nasiri khu kota nya gulandrise Nayo , aholu kholu Nungungulu a nga mu hakha kha nga muthu a lulamidego khu kota nya gukhodwe gwaye .
45004014	Khu lisine , nari gu pwani thomba yeyi ya gu lumba basi vale va landrisago Nayo , gukhodwa gudiri mwalo giphaso , gambe gitumbiso gya Nungungulu gi di si phasi gilo .
45004015	Nayo wa gu rana gitsayiso gya Nungungulu , kholu avba wu gu mwalo Nayo , guhosisa nugo gu mwalo .
45004016	Khu kharato , thomba ha gu yi mana khu gukhodwa . Kharati , gitumbiso gi na ni giphaso ga satshavbo sanana sa Abrahama , nasiri basi ga vale va landrisago Nayo , aholu , ga vatshavbo va khodwago ga Nungungulu nga edzi Abrahama a nga khodwago khidzo . Khidzo kharati Abrahama a gu babe wa ethu hatshavbo khu gukhodwa ,
45004017	kha nga yi ganelago Milowo nya gu Age yi gu khiyo : Eni nyi gu giride babe nya mayigo nya mangi . Abrahama , khu gukhodwa , khade babe wathu mbeli gwa Nungungulu a gu uye a wusago va nya gufa , a tumbunugisago silo si nga bani siri mwalo .
45004018	Ni avba gu nga bani guri mwalo gutumba ni gudugwana , Abrahama a di khodwa ni gutumba . Khu gukhodwa gwaye khade babe nya mayigo nya mangi , kha nga a nga ganelago Nungungulu khuye : Tengo nya sanana sago wu na bani wuri kharati .
45004019	Abrahama adiri vbafuvbi nya gutshanganise lizana myaga , aholu gima kha kanakana gukhodwani gwaye khu gu dzipwa givilini gwaye na vbeledwe khu tshivba , ni guti gu khuye mwangadzi waye Sara gyumba , kha velegi .
45004020	Wulangani nya gukanakane ni gumba tumba ga gisambanyo gya Nungungulu , gukhodwa ga Abrahama gu di engedzelana gu tiya khu tshivba a gu rungudza Nungungulu .
45004021	A di khodwa ni gu tumba gu khuye Nungungulu na ni tshivba nya gutadzise gisambanyo gyaye .
45004022	Khidzo kharati Abrahama a nga wonwago khu Nungungulu kha nga muthu nya gululame , khu kota nya gukhodwe gwaye .
45004023	Ogu nya gupwani : Wonidwe kha nga muthu nya gululame kha ga lowa basi khu kota ya Abrahama .
45004024	Aholu gu lovidwe nugo khu kotani gwathu . Kholu Nungungulu a ngu hi wona nethu kha nga vathu nya gululame , ethu hi khodwago ga wule a wugidego khu ga vafudego , Jesu Kristo , Pfhumu yathu .
45004025	Uye a di ningedwa a gu songwa khu kota nya sighoho sathu , aholu wugide gasi gu hi gira vathu nya gululame mbeli gwa Nungungulu .
45005001	Na hi wonidwe , kharati , kha nga vathu nya gululame , khu kota nya gukhodwe gwathu , ethu hi ngu vbanya khu gurula ni Nungungulu khu gwa Jesu Kristo , Pfhumu yathu .
45005002	Khavbo ga Kristo ni kota nya gukhodwe gwathu , hi ningidwe wuhigo nya gutshanganiswe ni Nungungulu . Khuwo wuhigo owu hi vbanyago khuwo na hi tiyile ni gu dzi zundza khuwo , na hi gu lirela khu gunengela ni gitumbo guwona wudhumo wa Nungungulu .
45005003	Kha hi nengeli basi khesi , ha gu dzi zundza gambe khu kota nya gusaniseke gwathu , kholu hi ngu dziti nya gukhethu gusaniseka khugo gu girago gutimisela :
45005004	gutimisela gu ninga gutiya mu silingoni ; gutiya gu ninga gitumbo .
45005005	Gitumbo gegi kha gi hi phazamisi kholu Nungungulu tadzide myonyo yathu khu lihaladzo laye khu tshivba nya Liphuvbo nya gu Age , a gu giningwa gya Nungungulu .
45005006	Khu lisine , gikhati hi nga bani hiri mwalo tshivba , na gi vbohide gikhati gyaye , Kristo a difa khu kotani gwathu ethu sighohi .
45005007	Gu ngu garadza ngudzu muthu gufa khu kota nya mumbe muthu , ambari nari wa gululama . Aholu vomo va dzi kodzago gu ningela womi wawe vafela muthu nya gululame .
45005008	Aholu , Nungungulu a hi yeyedzide gueta nya lihaladzo laye ga ethu , khu gu Kristo a hifela ethu na hiri sighohi .
45005009	Ngudzungudzu olu hi agisidwego khu novba wa Kristo , hi na vbulugiswa khuwo sisanisoni nya likhulo la Nungungulu .
45005010	Uye Nungungulu , na hi ngari valala vaye a hi wonego na hi lulamide khu kota nya gufe ga Kristo , hi ngu khodwa gu khethu , ngudzungudzu olu , hi tshanganisidwego naye , hi na vbanyiswa khu womi wa Mwanaye .
45005011	Gambe khandri iso basi . Ethu hi na ni gunengela nya gukhongolo ngudzu mbeli gwa Nungungulu khu kota ya Jesu Kristo , a gu uye hi manago khuye gutshangana ni Nungungulu .
45005012	Gighoho gi bede mafuni khu muthu moyo basi , gambe gighoho gi yade gufa . Khidzo kharato gufa gu enedzidego vathu vatshavbo kholu vatshavbo va ghohide .
45005013	Gighoho gi diromo khu gale mafuni na wu si gu vegwi Nayo wa Mosi . Aholu , Nungungulu a di si theli kota khigyo , kholu a di si gu vegi Nayo .
45005014	Gu mwalo gukanakana vbamahungotunu nya gukhethu gukhugela matshiguni ya Adhamu kala matshiguni ya Mosi gufa gu fumide vbatshani nya vathu vatshavbo ni ga vale va nga mba ghoha nga Adhamu a nga yeyisago Nungungulu . Adhamu adiri giyeyedzo gya wule a nga bani a gu hadza guta .
45005015	Aholu , gighoho gya Adhamu kha gi dzi kodzi gu ninganiswa ni wuhigo hi ningwago khu Nungungulu . Khu lisine , vathu vatshavbo va fude khu kota nya gughohe gwa muthu moyo basi ; aholu wuhigo wa Nungungulu wukhongolo ngudzu guvbindrisa . Wuhigo wowu ha gu ningwa khu Nungungulu linani ga muthu moyo basi , a gu Jesu Kristo , wu vbalagela ga vathu vatshavbo khu gutala .
45005016	Giningwa nya wuhigo wa Nungungulu gi na ni mihandro nya guhambane ngudzu ni eyi yi nga vangwa khu gighoho gya muthu moyo basi . Kholu , gulamudwa nya gighoho gya muthu moyo basi , gu resile nandru ni gukonega , aholu , giningwa nya wuhigo wa Nungungulu gi tshanganiside vathu ni Nungungulu , hwane nya gu vathu na va giride sighoho nya gutale ngudzu .
45005017	Khu lisine , gufa gu ningidwe tshivba khu kota nya gighoho gya muthu moyo basi ; aholu vale va hakhago wuhigo wowu ni gu mana makategwa nya guwonwe khu Nungungulu kha nga vathu nya gululame , va na vbanya ni gu fuma khu tshivba ya muthu moyo basi , Jesu Kristo .
45005018	Kha nga olu , gighoho gya muthu moyo basi gi residego gukonega ga vathu vatshavbo , kharati gambe , thumo nya guvbanyise wa muthu moyo basi , wu tshanganiside vathu vatshavbo ni Nungungulu , va gu vbanya naye khu gurula .
45005019	Khu guyeyisa ga muthu moyo basi , vathu vatshavbo va khade sighohi , khu gu yingela ga muthu moyo basi vatshavbo va khade va nya gululama mbeli gwa Nungungulu .
45005020	Nayo wu tede guta engedzela gighoho . Aholu avba gighoho gi nga dandra , wuhigo wa Nungungulu wu di engedzela gudandra ngudzu .
45005021	Kha nga olu gighoho gi yeyedzidego tshivba yaye khu gu resa gufa , kharati nuwo wuhigo wa Nungungulu wu ngu yeyedza tshivba yaye khu gu hi ninga gululama gu hi yisago guvbanyani nya gupindruge , khu Pfhumu yathu Jesu Kristo .
45006001	Hi na khethu ginani olu ? Hi na simama guvbanya gighohoni gasi wu engedzelana wuhigo wa Nungungulu gani ?
45006002	Khandridzo , gima kha hi na gira kharato ! Muthu nya gighoho ndrani gwathu fude , hi na dzi kodza gambe kharini gu simama hi vbanyela mu gighononi ?
45006003	Ina kha mu dzitini nya gukhenu ethu hatshavbo hi bhapatisidwego , hi gu tshanganiswa ni Jesu Kristo , hi patidwe gambe naye gufani gwaye , gani ?
45006004	Khu gu bhapatiswa hi dzingidwe gumogo ni Kristo , hi gu hengela naye gufani gwaye . Gasi hi dzi kodza nethu gu vbanya khu mavbanyelo nya maphya nya nga ya Kristo a wugidego khu ga vafudego khu tshivba ya Nungungulu Babe .
45006005	Kholu , nya nga olu hi tshanganisidwego ni Kristo khu gufa nya nga ogu gwaye , kharati gambe hi na hengela naye guwuga khu ga vafudego .
45006006	Hi ngu dziti gwadi gu khethu muthu wathu wa gale fude gumogo ni Kristo vbagihambanotunu , gasi gu pfhungumudwa guvivba gwatshavbo hi nga bani hiri nago , hifela gu tshulega wugumbini nya gighoho .
45006007	Kholu muthu a fudego tshulegide wugumbini nya gighoho .
45006008	Ha gu bani hi fude gumogo ni Kristo , hi ngu khodwa gu khethu hi na vbanya gambe naye .
45006009	Hi ngu dziti nya gukhethu Kristo a wugidego khu ga vafudego , gima kha na ngafa gambe . Gufa gumwalo gambe tshivba avbo gwaye .
45006010	Na fude , Kristo fude gumogo basi a gu pala gighoho gasi khu guvbanya a gu nago olu , a gu vbanyela Nungungulu .
45006011	Kharato nenu , dzi gireni kha nga vathu va fudego va gu hambana ni gighoho , aholu , va vbanyago gumogo ni Kristo , va gu vbanyela Nungungulu .
45006012	Mu nga dzumedzisi gambe gighoho gi fuma givilini gwanu nya gufe gi mi kutsedzela gu landrisa gudogorela gwaye .
45006013	Mu nga ningelini ga gighoho sivbango nya givili gyanu mu si girani silo nya guthumele guvivba . Aholu , dzi ningeleni ga Nungungulu nga vathu va tshatugidego gufa va gu mana guvbanya . Dzi ningedzeleni wurumba wanu gu thumela Nungungulu , mu dzi gira sivbango nya guthumele silo nya gululame .
45006014	Kha gu vbwetegi gighoho gi fume gambe gwanu , kholu enu kha mu vbanyi gambe vbavbatshi nya Nayo , aholu mwa gu vbanya wuhigoni gwa Nungungulu .
45006015	Hi na khethu ginani olu ? Hi na dzi ningedzela gighohoni khu gu khethu kha hi ngu gu rumwa gambe khu Nayo , ha gu rumwa khu wuhigo wa Nungungulu , gani ? Khandridzo , gima kha hi na gira kharato .
45006016	Ina kha mu dzitini gu khenu mwa gu dzi gira dzikhumbi dza muthu , guvbwetega mu landrisela milayo ya wule mu mu thumelago gani ? Khidzo gambe kharato : mwa gu dzi ningela ga gighoho , mu na mana gufa ; gasi mwa gu dzi ningela ga Nungungulu mu na mana guvbanya nya wuhengeli naye .
45006017	Aholu , a na bongwe Nungungulu ! Kholu enu gale mu nga bani muri dzikhumbi nya gighoho , olu mu ngu landrisa khu myonyo yanu yatshavbo ndzila nya sihevbudzo mu hakhidego .
45006018	Mu tshudwe wugumbini nya gighoho , gasi mu khale sithumi nya ndzila nya gululame ya Nungungulu .
45006019	Nya gu ganela kharati khu maganelelo nya wuthu khu gu dziti gu kheni si ngu mi garadzela gu si pima silo sesi . Gale mu di dzi ningela gu khala dzikhumbi nya wubhayi ni guvivba gwatshavbo mufela guthuma mithumo nya guvivbe . Olu dzi ningeleni gambe khu monyo watshavbo gu thumela Nungungulu , mufela gu agiswa .
45006020	Na mu ngari wugumbini nya gighoho , mu diri mwalo giguruvedzo nya guthumele guhaladza gwa Nungungulu .
45006021	Aholu , giphaso muni mu gi manidego khu gu thumani silo , muhuno si mi thelago dzitshoni ? Mahegiso nya mithumo yoyo khu gufa .
45006022	Gasi olu , na mu tshulegide wugumbini nya gighoho , mwa gu thumela Nungungulu . Giphaso mu gi manago khu gu agiswa , mu wonwa na mu lulamide mbeli gwa Nungungulu , mu hegisa khu gu hakha guvbanya nya gupindruge .
45006023	Handro nya gighoho khu gufa , aholu , giningwa hi gi manago ga Nungungulu khu guvbanya nya gupindruge , gumogo ni Jesu Kristo , Pfhumu yathu .
45007001	Vandruye , enu mu wutigo gwadi nayo , mu ngu dziti nya gukhenu nayo wa gu fumela muthu a gu bani a nga gu vbanya basi .
45007002	Khu nya nga nyamayi a dzegidwego , hungidwe khu nayo ga mwama waye gikhati gyatshavbo nya guvbanye ga mwama waye . Aholu hwane nya gu na fude mwama waye , nyamayi a gu tshulega ga nayo nya dzegano .
45007003	Khidzo kharato a thudwago pwani a ngu bhaya a gu gimbila ni mumbe mwama , na nga gu vbanya mwama waye . Aholu , a gufa mwama , nyamayi tshulegide khu nayo , a ngu dzi kodza gu dzegwa khu mumbe mwama nyamba khala gibhayi .
45007004	Khidzo nugo kharato , gwanu vandruye . Khu gufa ga Kristo enu nenu mu fude ga nayo , kha mu dzi kodzi gu lumba mumbe . Mwa gu lumba basi wule a tshatugidego gufa a bela guvbanyani , mufela gu thuma mithumo yi nengedzisago Nungungulu .
45007005	Gikhati hi nga bani hi nga gu vbanya khu tumbunuko nya wuthu , hi di gu fumwa khu gudogolela esi nya guvivbe , khu gu kutsedzedwa khu nayo . Iso si di hi yisa gufani .
45007006	Aholu , olu hi tshulegide ga nayo , gambe hi fude ga satshavbo esi si nga bani si gu hi hunga wugumbini . Khu kharati , hi ngu dzi kodza gu thumela Nungungulu khu mathumelo maphya , khu gu rumwa khu Liphuvbo , nasiri gambe khu gu rumwa khu nayo .
45007007	Aholu hi na khethu ginani gambe ? Ina Nayo gighoho , gani ? Khandridzo . Aholu , khu lisine , nari gu pwani khandri kota nya Nayo , gima nya sa giti gighoho . Nya sa guti gudogolela savane nari gu pwani Nayo kha wa nga ganela gu khuwo : U nga dogoleli savane .
45007008	Gighoho gi di tuledwa ndzila khu Nayo gi kodza gu kutsedzela monyoni gwangu gunavela gwatshavbo nya guvivbe . Kholu , wa gu hamugega Nayo , gighoho kha gi vbanyi .
45007009	Gyomo gikhati eni nyi nga vbanya nyambana Nayo . Aholu gikhati wu nga dugago Nayo , gighoho gi di phela gu vbanya ,
45007010	khavbo avbo , nyi difa eni . Nayo wu nga vbweta gu nyi yisa guvbanyani , wu di nyi yisa gufani .
45007011	Khu lisine , gighoho , na gi tuledwe ndzila khu Nayo , gi di nyi senga , gi nyi songa .
45007012	Nayo wu agide , ni sileletelo saye niso si agide , si lulamide , tshadi .
45007013	Guyeyedza gu pwani esi si gu sadi si vbindrugedzile si nyi vangela gufa , gani ? Ahihi , khandridzo . Aholu gighoho , gasi gu dzi yeyedza gu khigyo gighoho kamwe , gi di ambala esi nya sadi gi nyi resela gufa . Khu magirelo yoyo , khu kota nya Nayo gu wonegisidwe gwadi guthisa nya guvivbe gwatshavbo nya gighoho .
45007014	Hi ngu dziti gu khethu Nayo wa guta khu ga Nungungulu , aholu eni nyi gu muthu nyambana tshivba , nyi rengisidwe nga khumbi ga gighoho .
45007015	Kha nyi giti negi nyi girago . Kholu esi nyi sinago khandriso nyi girago , aholu nya gu gira guvivba nyi si gunigo .
45007016	Nya gu gira silo nyi si si nigo , nya gu khusedza Nayo , nyi dzumela gu kheni khwadi .
45007017	Khandri eni gambe nyi girago isoso , khu gighoho gi nyi fumago .
45007018	Eni nyi ngu dziti gu kheni wuwadi kha wa vbaha gwangu , guthula gu kheni givilini gwangu . Kholu ambari na nyi gu gola gu gira nya sadi , nyi ngu tandrega .
45007019	Kha nyi giri ndruda nyi yi golago , aholu nya gu gira guvivba nyi gu vengago .
45007020	Nya gu gira esi nyi si vengago , gu yeyedza gu pwani khandreni nyi girago , khu gighoho gi vbahidego gwangu .
45007021	Nya gu khedza ndrani gwangu , nya gu dzi wona na nyi gu fumwa khu nayo yoyu : Nya guvbweta gu gira nya sadi , nya gu gira guvivba .
45007022	Livhaloni gwangu , nya gudzipwa na nyi gu gola gu landrisa milayo ya Nungungulu .
45007023	Aholu givilini gwangu nya gupwa na wuromo wumbe nayo wu dwanago ni owu wutago khu livhaloni gwangu . Khiso si nyi girago khumbi nya Nayo nya gighoho gi guromo givilini gwangu .
45007024	Libango langu likhongolo ! Ina khu mani a na gu nyi vbulugisago wugumbini nya givili gegi gi nyi yisago gufani ?
45007025	A na rungudzwe Nungungulu a nyi vbulugisago khu Jesu Kristo , Pfhumu yathu ! Kharati nyi womo nyi thumela Nungungulu khu mapimo yangu , aholu khu gumba tiya nya givili gyangu , nyi ngu thumela nayo nya gighoho .
45008001	Aholu , olu mwalo gambe nandru ga vale va tshanganisidwego ni Jesu Kristo .
45008002	Kholu nayo nya Liphuvbo nya gu Age li ningago guvbanya khu gu hi tshanganisa ni Jesu Kristo wu nyi tshude ga nayo nya gighoho ni ga tshivba nya gufe .
45008003	Nungungulu a kodzide gu gira iso Nayo wa Mosi wu nga si tandrega khu gu vbungudwa tshivba khu tumbunuko nya wuthu . Uye konide gighoho ndrani nya tumbunuko nya muthu , khu gu hi rumela Mwanaye , a dzudego khu tumbunuko nya idzo saye ni tumbunuko nya muthu nya gighohi . Kharato Nungungulu pade gighoho .
45008004	Nungungulu giride esi gasi hi kodze gu landrisa guruma nya Nayo , kholu , kha hi nga gu fumwa gambe khu gudogolela nya wuthu aholu khu Liphuvbo nya gu Age .
45008005	Khu lisine , ava va vbanyago khu tumbunuko nya wuthu va gu dzi garadza khu gu landra esi si rumwago khu gudogolela nya tumbunuko . Aholu ava va vbanyago khu Liphuvbo nya gu Age va gu garadzega khu gu landrisa esi Liphuvbo li lombago .
45008006	Gu dzi garadza khu gu landra gudogolela nya tumbunuko nya wuthu , gwa gu ninga gufa . Gasi gu dzi garadza khu gu landrisa esi Liphuvbo nya gu Age li rumago gwa gu ninga guvbanya ni gurula .
45008007	Gudogolela gwathu nya guvivbe nala wa Nungungulu , kholu kha gu yingeli Nayo wa Nungungulu , gambe kha gu dzi kodzi gu wu landrisa .
45008008	Ava va landrisago mavbanyelo nya tumbunuko wowo , gima kha va dzi kodzi gutsakisa Nungungulu .
45008009	Gasi enu , mwa gu bani muri ni Liphuvbo la Nungungulu khu lisine , kha mu nga gu fumwa gambe khu gunavela nya tumbunuko nya wuthu , aholu mwa gu fumwa khu Liphuvbo nya gu Age . Muthu a gu mwalo Liphuvbo la Kristo , khandri wa Kristo .
45008010	Liphuvbo la Kristo la gu bani li gu vbanya ndrani gwanu , givili gi fude ga gighoho , aholu Liphuvbo nya gu Age li ngu mi ninga guvbanya khu gu mi tshanganisa wulongoni gwa Nungungulu .
45008011	Khu lisine , mwa gu bani muri ni Liphuvbo la wule a nga wusago Kristo khu ga vafudego a mu wuyisa guvbanyani , uye a wusidego Kristo , a na wusa niso sivili sanu nya gufe khu tshivba nya Liphuvbo nya gu Age li vbanyago ndrani gwanu .
45008012	Khu kharato , vandruye , olu kha hi nga gu fumwa gambe khu tumbunuko nya wuthu , hi mwalo giguruvedzo nya gulandrise gudogolela gwaye .
45008013	Mwa gu landrisela mavbanyelo nya gudogolele gogo , mwa gu bela khu ndzila yi mi yisago gufani . Aholu mwa gu songani mithumo nya wughohi khu tshivba nya Liphuvbo nya gu Age , mu na vbanya .
45008014	Vatshavbo vale va vbanyago kha nga idzo li rumago khidzo Liphuvbo nya gu Age , sanana sa Nungungulu .
45008015	Gambe , Liphuvbo mu hakhidego kha li mi giri dzikhumbi ni gu mi thela hwanga ; aholu la gu mi gira sanana sa Nungungulu . Khilo li hi kutsago gu rana khethu : Abba ! Baba wathu .
45008016	Liphuvbo nya gu Age la gu tshangana ni hefemulo wathu gasi li fakaza gu khilo hi sanana sa Nungungulu .
45008017	Ha gu bani hiri sanana , gu yeyedza gu pwani hi vahodzi gambe nya thomba ; hi vahodzi nya thomba ya Nungungulu gumogo ni Kristo . Ha gu tshaniseka naye , hi na hengela gambe wudhumoni gwaye .
45008018	Nyi ngu tumba gu kheni sitshaniso , sa mafuni momu khandri gilo ha gu si pimanisa ni wudhumo wa Nungungulu a hi vegisedego .
45008019	Sivangwa satshavbo somo si khevisela wutshigu ni mihani , na si gu lindrela guwona litshigu Nungungulu a na gu dzi wonegisago ga sanana saye .
45008020	Litigo li fumedwe khu tshivba ya wule a li yisago gumbembani , nasiri khu gu dzina gwa ilo , aholu khu gugola gwa Nungungulu . Gasi Nungungulu , gukhugela guhegulani a li ningide gutumba
45008021	gu khilo tshigu mwedo li na tshudwa wugumbini , ni gumbembani , gasi li guta hengela wudhumoni nya gutshulege nya sanana sa Nungungulu .
45008022	Hi ngu dziti nya gukhethu kala matshiguni ya muhuno , sivangwa satshavbo sa gu dilela ni gusaniseka khwatshi khu nyamayi a lumwago .
45008023	Khandri sivangwa basi , ni ethu nethu hi phedego guhakha siningwa nya Liphuvbo nya gu Age . Ethu hi ngu saniseka ni gu virela gikhati hi na gu dzegiswago kha nga sanana sa Nungungulu , a gu ugo gutshulega gwathu .
45008024	Khu lisine , ethu olu hi vbanyisidwe khu gutumba . Gutumba silo si wonegago , khandri gitumbo gya gilo . Hi na dzi kodza kharini gu lindrela esi hi si wonago ?
45008025	Aholu , ha gu tumba silo nyamba si wona , hi na si lindrela khu gu timisela .
45008026	Khidzo nugo kharato , Liphuvbo nya gu Age li ngu hi phasedzela ethu hi gu mwalo tshivba . Khu lisine , ethu kha hi kodzi gulombelela kha nga edzi gu vbwetegago khidzo . Aholu , ilo labune Liphuvbo nya gu Age khilo li hi lombelelago ga Nungungulu khu gudilela gule nya gumba dzi kodza gu tshamusedwa khu magana .
45008027	Uye Nungungulu a wonago ndrani nya myonyo a ngu giti egi Liphuvbo li vbwetago gu lomba , kholu Liphuvbo la gu lombelela khu vale va lumbago Nungungulu , kha nga edzi Nungungulu a dzinago khidzo .
45008028	Hi ngu dziti nya gukhethu Nungungulu vegedzide satshavbo gasi guphasedzela vale va mu golago , a gu avo va ranidwego khu gu haladza gwaye .
45008029	Kholu , vale Nungungulu a nga bani a va hathide khu gale , a va vegisede gu va tshanganisa gumogo ni Mwanaye , gasi Mwanaye a khale matiwula vbakari nya vandruye nya gutale .
45008030	Nungungulu ranide ava a nga bani a va hathide khu gale . Avo a nga va ranago a va giride vathu nya gululame , a va ninga wuhigo nya guhengele wudhumoni gwaye .
45008031	Hi na khethu ginani khu silo sesi ? Nungungulu a gu ema ni ethu , khu mani a na hi wugelago ?
45008032	Nungungulu kha felela Mwamana waye . A di mu ningela khu kota yathu , ginani gi na mu tandregisago gu hi ninga satshavbo simbe silo gumogo ni Mwanaye ?
45008033	Khu mani a na gu thuledzago vale va hathidwego khu Nungungulu , olu uye Nungungulu ava giridego vathu nya gululame ?
45008034	Khu mani a na va ningago nandru ? Khu Jesu Kristo , a gu uye a ngafago a wuga , a khadego khu nyamudye ga Nungungulu a lombelela khu ethu , gani ?
45008035	Khu mani a na gu hi hambanisago ni lihaladzo la Kristo ? Khu gusaniseka , khu sigaradzo , khu guvengwa , khu ndzala , khu wusiwana , khu dzimhango , mwendro khu gufa , gani ?
45008036	Kha nga yi ganelago Milowo nya gu Age : Khu kota yago , hi ngu linga gufa matshigu yatshavbo . Hi girwa nga dzinvuta dziyago gusongwatunu .
45008037	Aholu ga satshavbo sesi ethu hi pade khu tshivba ya wule a nga hi haladzago .
45008038	Khu lisine nyi ngu tumba ni gu tiya gu kheni gimwalo gilo gi na dzi kodzago gu hi hambanisa ni lihaladzo la Nungungulu : gani gufa , gani guvbanya ; gani sirumwa sa Nungungulu , mwendro dzimbe dzitshivba ni vafumeli nya maphuvbo ; gani khu esi si hi dugelelago olu , gani khu esi si na hi dugelelago mindru gatshigu ;
45008039	ambari dzitshivba dza vbatshani , mwendro edzi dza vbavbatshi nya mafu , mwendro gimbe givangwa . Gimwalo gilo , gambe mwalo muthu a na dzi kodzago gu hi hambanisa ni lihaladzo la Nungungulu hi tivisidwego khu Pfhumu yathu Jesu Kristo .
45009001	Khu lina la Kristo nya gu ganela lisine , kha nyi liphi . Livhalo langu , na li gu wenengedzwa khu Liphuvbo nya gu Age , li ngu tiyisa lisine nya esi nyi ganelago .
45009002	Monyo wangu wu tade khu gu garadzega nya gukhongolo ni wuvi nyamba hegisa , khu kota nya vandriyangu nya mavelego .
45009003	Nyi di gu dogolela gu vadwa khu Nungungulu ni gu hambaniswa ni Kristo , nari gu pwani iso sa gu dzi kodza gu va phasedzela .
45009004	Avo sivelegwa sa Israeli . Nungungulu a va giride sanana saye , a wuya a va kategisa khu gu khala vbakari gwawe ni wudhumo waye ; hungide navo gidzumeledzwano , a va ninga Nayo , ni wukhozeli ; ni situmbiso .
45009005	Khavo sivelegwa sa vakokwe nya libandla ; Kristo , khu tumbunuko nya wuthu , a gu lumba lihundzu lawe , uye a guromo vbatshani nya silo satshavbo , a gu Nungungulu nya gurungudzwe kala gupindruga . Amen !
45009006	Ambari ulo , khandri gu pwani gitumbiso gya Nungungulu gi tandregide . Kholu , khandri satshavbo sanana nya melego wa Israeli si gu libandla la Nungungulu .
45009007	Khandri satshavbo sanana sa Abrahama si gu sanana saye nya lisine , kholu Nungungulu a di khuye ga Abrahama : Khu Isaki a na gu ningago melego nya sanana nyi gu tumbisidego
45009008	sa gu yeyedza gu pwani : khandri sanana sa Nungungulu esi si velegwago khu tumbunuko nya wuthu ; aholu , vale va velegwago khu tshivba nya gisambanyo gya Nungungulu , khavo basi va thudwago sanana saye nya lisine .
45009009	Kholu Nungungulu giride gisambanyo gyaye ga Abrahama khu magana yaya : Mwakane , khu matshigu yaya nyi na wuya , Sare a na bani ari ni gyanana
45009010	Silo sesi kha sa dugelela Sare ekha , si dugelede nuye Rabheka a nga velega sanana sivili nya mavbaha ni kokwe wathu Isaki .
45009011	Nasi gu hefemuli , sanana si si guti gughoha , mwendro gu gira gululama , Nungungulu a di khuye ga Rabheka: " Oyu nya koma a na thumela oyu nya nandra " . Kharato , gu yeyedza gu pwane Nungungulu tumbegide , kholu a gu hatha edzi a dzinago khidzo , nyamba khedza khu mithumo nya muthu ,
45009012	
45009013	kha nga yi hevbudzago Milowo nya gu Age , yi gu khiyo : Nyi gode Jakobe guvbindra Isawu .
45009014	Hi na khethu ginani olu ? Hi na khethu Nungungulu kha gira gwadi ? Ahihi , kha hi dzi kodzi gu ganela kharato .
45009015	Kholu uye embede Mosi khuye : Nyi na girela wuhindzi uye nyi na dzinago gu mu girela , nyi ditshedza oyu nyi na dzinago gu mu pwela
45009016	Nungungulu kha pimi khu gugola mwendro khu gu dzigaradza nya muthu , aholu a gu pima khu guhaladza gwaye basi .
45009017	Omu nya Milowo nya gu Age , Nungungulu a di embela Faro , mufumeli wa Egipito khuye : Eni nyi gu giride mufumeli gasi nyi yeyedze khavbo gwago tshivba yangu , ni gu lina langu li tidwa tigoni gwatshavbo .
45009018	Khu kharato , Nungungulu a gu girela wuhindzi oyu a dzinago gu mu girela , a gu vivbisa monyo wa oyu a dzinago gu mu vivbisela .
45009019	Olu mu na nyi wudzisani gu khenu : A gu bani ari kharato , khu ginani Nungungulu a ningago nandru muthu ? Khu mani , a dzi kodzago gu yeyisa guhaladza gwaye ?
45009020	Uwe muthu , khuwe mani , uwe nya guganedzisane ni Nungungulu ? Ina khali nya libumba yi ngu dzi kodza gu wudzisa ga muwumbi wayo , khigyo : Khu ginani u nga nyi wumba kharati ?
45009021	Kholu muwumbi a na ni fanelo nya gugire edzi a dzi golago khu libumba . A ngu dzi kodza gugira khilo sombo nya guthavisege , ni sombo nya nyalidede .
45009022	Ha gupwa ginani ethu , Nungungulu a gu bani a dzinide gu yeyedza likhulo laye ni gu wonegisa tshivba yaye ? Uye yeyedzide guhunisela nya gukhongolo ga vale va nga bani va gu yela gu mana sitsayiso nya likhulo laye , va nga bani va gu yela gu fuviswa .
45009023	Dzinide gambe guyeyedza talo nya wufumu waye ga vale a va hathidego , kholu a hi pwede wusiwana a hi dongisela guya hengela naye wudhumoni gwaye .
45009024	Ethu khethu vale va ranidwego khu Nungungulu nasiri basi vbakari nya Vajudha , aholu ni vbakari nya va nya mayigo gambe .
45009025	Khiso si lovidwego libhukuni ga Oseya , pwani : Vale va nga bani va siri vathu vangu nyi na va rana : Vathu vangu . Litigo nyi nga bani nyi si li goli nyi na li rana gigodwa gyangu .
45009026	Vbale va nga embedwa avbo gupwani : Enu kha muri vangu , wulangani wowo va na ranwa : Sanana sa Nungungulu a vbanyago .
45009027	Isaya nuye a ngu ganela , na gu thula Israeli , khuye . Ambari tengo nya vathu va Israeli va tala kha nga fungo wa phwani , gu na vbanyiswa basi vadugwana .
45009028	Kholu Pfhumu a na tadzisa mafuni gwatshavbo magana yaye , nyamba hwela .
45009029	Uye gambe Isaya a di phede khu gu ganela khuye : Nari gu pwani Pfhumu nya tshivba yatshavbo kha nga hi tshiyela melego na hi mbembide kha nga Sodhoma ni Gomora .
45009030	Ha gu vbweta gu khethu ginani khu satshavbo sesi ? Ha gu vbweta gu khethu vale va si gu Vajudha , va nga bani va si landreli Nungungulu , va wonidwe na va lulamide mahoni gwa Nungungulu khu kota nya gukhodwe .
45009031	Gasi Vajudha , va nga bani va gu landrisa Nayo , wu nga vbweta gu va gira vathu nya gululame mbeli gwa Nungungulu , va tandregide .
45009032	Khu ginani ? Kholu kha va vbweta gululama khu ndzila nya gukhodwe , aholu va di vbweta gu gu mana khu gu landrisa mithumo yawe . Kharati , va tshunganede va gu thega vbagiwindritunu nya gikhunguvanyiso ,
45009033	gi nga thudwa khu Milowo nya gu Age pwani : Nyi ngu vega Siyoni giwindri gi tshunganisago gi thesa . Aholu , wule a khodwago ga egi giwindri gima kha na nga thedwa dzitshoni .
45010001	Vandriyangu , esi nyi si vbwetago khu monyo wangu watshavbo , nyi si lombago ga Nungungulu milombeloni gwangu , khu gu kheni Vajudha va vbanyiswe .
45010002	Nyi ngu dzi kodza gu va emela nyi fakaza gu kheni avo va ngu dzi garadza ngudzu khu silo sa Nungungulu . Nombo basi khu gu , va gu dzi garadzela wukhumuni ,
45010003	Kholu khava pimi ndzila ya Nungungulu a ningago khiyo vathu gululama mahoni gwaye . Avo va gu dzi garadza khu magirelo yawe , aholu va diga gulandra ndzila yi vegisidwego khu Nungungulu .
45010004	Kristo tshipiside Nayo wa Mosi gasi gu tshanganisa wulongoni gwa Nungungulu vathu vatshavbo va khodwago gwaye .
45010005	A gu bani ari khu mahungu nya gutshanganiswe ni Nungungulu khu gu landra Nayo , Mosi lovide gu khuye : Muthu watshavbo a landrisago Nayo , a na vbanyiswa khu Nayo .
45010006	Gasi khu mahungu nya gutshanganiswe ni Nungungulu khu ndzila nya gukhodwe , Mosi lovide kharati : U nga ganeli khu monyoni gwago khuwe : Khu mani a na litago a gu hongola ndzadzini ? ( Khu gu pwani : gasi guya rana Kristo a tshige mafuni ) .
45010007	U nga wudzisi gambe gu khuwe : khu mani a na relelago vbavbatshi nya mafu ? ( Khu gu pwani : gasi guya dusa Kristo khu gufani ata guvbanyani . )
45010008	Gasi Milowo nya gu Age yari khiyo ginani ? Mosi wari khuye : Magana ya Nungungulu momo vbafuvbi gwago , kanani gwago ni monyoni gwago . Khayo magana yaya nya gukhodwe hi ma tivisago .
45010009	Wa gu fakaza khu likana lago khuwe Jesu khuye Pfhumu , gumogo ni gu khodwa monyoni gwago khuwe Nungungulu a mu wuside khu ga vafudego , u na vbanyiswa .
45010010	Kholu , muthu a gu khodwa monyoni gwaye Nungungulu a gu mu gira muthu nya gululame mahoni gwaye ; muthu a gu fakaza khu likana laye , Nungungulu a gu mu vbanyisa .
45010011	Khu lisine Milowo nya gu Age yi ngu hi embela gu khiyo : Wule a khodwago ga Nungungulu gima kha na nga thedwa dzitshoni .
45010012	Khu kharato , gumwalo gu hambana nya Vajudha ni va nya mayigo , kholu vatshavbo va na ni Pfhumu mweyo basi yi kavedzelago siningwa saye ga vatshavbo vale va mu lombago .
45010013	Kha nga yi ganelago Milowo khiyo : Muthu watshavbo a khodwago ga Pfhumu a na vbanyiswa .
45010014	Aholu va na dzi kodza kharini gurana wule va si gu khodwigo gwaye ? Mwendro , va na khodwa kharini ga wule va si gu mapwigo mahungu yaye ? Gambe , va na ma pwisa guwani , amba manega muthu nya guya va tivisa Mahungu nya Yadi ?
45010015	A na hongodzisa guwani muthu nya guya va tivisa , amba rumedwa ? Kha nga gu ganedwago umo nya Milowo nya gu Age gupwani : Gu ngu tshamba ngudzu gu wona guvboha ga vale va hi reselago Mahungu nya Yadi .
45010016	Aholu khandri vatshavbo va dzumelago Mahungu nya Yadi . Isaya ganede kharati khuye : Khu mani a khodwego khu mahungu hi tivisidego ?
45010017	Kharati , gukhodwa gwa guta khu gupwa mahungu hi tiviswago , gutivisa gwa guta khu mahungu ya Kristo .
45010018	Olu nyi ngu wudzisa : Ina avo kha va mapwa mahungu yaya , gani ? Khu lisine va ma pwide . Gambe iyo Milowo nya gu Age yabune yi ngu ganela khiyo : Lito la vativisi li pwade tigoni gwatshavbo , ni magana yawe ma vbohide kala mahegiso nya mafu .
45010019	Nyi na wudzisa gambe : Ina , vathu va na Israeli kha va mapima mahungu yaya , gani ? Ga giwudziso gegi Mosi a gu hakha kharati : Nyi na mi gira mu khalela lidiwo litigo li si gu litigo la gilo ; Nyi mi gira mu khalela wufu litigo nya sipumbu .
45010020	Isaya a ngu tiya gu ganela , khuye : Nungungulu manidwe khu vale va nga bani va si mu vbweti ; a dzi wonegiside ga vale va nga bani va si mu wudziseli .
45010021	Aholu na gu thula Israeli , Isaya a di khuye : Matshigu yatshavbo eni Nungungulu nya gu thawuludza libogo langu , ga vathu nyamba khodwa ni gumba yingela .
45011001	Eni nyi na engedza gambe gu wudzisa : Ina Nungungulu a di tsukula vathu vaye , gani ? Ahihi . Eni nyi ganelago , nyi wana Israeli , nyi gitugulwana gya Abrahama , gya nyumbani ga Bhenjami .
45011002	Nungungulu kha tsukula vathu vaye a va hathidego gukhugela tshiguneneni . Ina kha mu si pimi esi si ganedwego khu Milowo nya gu Age gikhati Eliya a nga ya dilela ga Nungungulu khu mahungu ya Israeli , gani ?
45011003	A di khuye : Pfhumu , va songide vaprofeti vago , va pfhungumude siluvelo sago . Nyi tshade eni nyenga , gambe va ngu vbweta gu nyi songa .
45011004	Aholu Nungungulu a di mu hakha khuye ginani ? A di khuye : Nyi vegiside livbandre na mavili magumi mazana ( 7.000 ) nya vathu va nga mba khidzima va khozela Bhahali , nungungulu nya malipha .
45011005	Khidzo gambe kharato ni matshiguni ya muhuno , womo tengo wudugwana nya vale Nungungulu a va hathidego khu wuhindzi waye .
45011006	Ava hathide khu wuhindzi waye nasiri khu kota nya mithumo yawe . Nari gu khasi adiri khu kota nya mithumo , wuhindzi wa Nungungulu wu disiri wuhindzi wa gilo .
45011007	Hi na khethu ginani olu ? Hi na khethu va na Israeli va tandregide gu mana esi va nga si vbweta ; aholu si manidwe khu tsawa nya vale va nga hathwa khu Nungungulu . Vatshavbo vambe kha va dzina gupwa gurana ga Nungungulu ,
45011008	kha nga gu lovidwego umo nya Milowo nya gu Age pwani : Nungungulu a di va gira va si theli kota ; a va ninga maho nyamba wona , ni dzindzeve nyamba pwa , kala matshigu ya muhuno .
45011009	Dhavide nuye a di ganela khuye : Mibuzo yawe yi na khale milaphwi , yi va kanganyisa , gasi va tshunganele va thega , va mane tsayiso .
45011010	Maho yawe ma na khale gidema gasi va si woni , hwambo wawe wu na gohala kala gupindruga , khu gu lemedwa khu sigaradzo sawe .
45011011	Nyi na wudzisa gambe : Ina gikhati Vajudha va nga tshunganelago va di thegela guhegisa , gani ? Khandridzo ; Khu guthega gwawe va manide guvbanyiswa va nya mayigo , gasi va na Israeli va khale wufu .
45011012	Olu gighoho nya Vajudha gi khadego giphaso ga va nya mayigo , ni gumbemba gwawe gu khadego thomba ga mambe mahundzu , guwani va gu kala Vajudha va gu vbindrugedza mavbanyelo ? Makategwa ya Nungungulu ma na tala guvbindrisa .
45011013	Olu nya gu ganela gwanu enu mu si gu Vajudha . Eni nyi mupostoli ga va nya mayigo , gambe nyi ngu dzipwa matshandza khu kota nya thumo wangu .
45011014	Khu kharato , a gu dzina saye , vambe ni vambe nya lifumbo langu , va na mi dogolela , va ta vbanyiswa .
45011015	Olu khu gu fularedwa gwawe , litigo li manidego wuhigo nya gutshanganiswe ni Nungungulu , guwani esi si na dugelelago gikhati va na hakhwago nya luphye ? Ni ava va nga bani va fude va na vbanya .
45011016	Kholu gya gu bani gi phasedwe Nungungulu gipandre nya guphele nya gibaba , gu yeyedza gu pwani gibaba gyatshavbo gi agisedwe Nungungulu . Mikhamba nya simbo ya gu bani yi gu lumba Nungungulu , ni matamo yakone gambe ma gu lumba uye !
45011017	Mambe matamo makokeledwe . Aholu , uwe u si gu Mujudha , u nga bani uri nga ngure nya likhabi , u tshomegidwe matamoni momo , u tshanganiswa kharato ni mikhamba , gasi u lisedzedwa mahwe nya ngure nya mbewu nya yadi .
45011018	U nga hingigedzi gu dzi vega vbatshani nya matamu ma nga kokwago . Uwe u na dzi kodza kharini gu dzi vega vbatshani ? Khandruwe u hodzisago khamba , khamba khuwo wu gu hodzisago .
45011019	U na ganela khu mapimoni gwago khuwe : matamu yoyo ma kokedwe gasi ufela gu tshomegwa uwe wulangani gwawe .
45011020	Lisine ilolo . Avo va kokidwe khu kota nya gumba khodwa , gasi uwe olu u vegidwe wulangani wowo khu kota u khodwago . Ambari ulo u nga dzi giri matshandza khu kota nya isoso . Aholu gu vbwetega gu dziwonela .
45011021	Olu , Nungungulu a nga mba tsetsa Vajudha , va gu matamo nya mavelego , ina wa gu alakanya gu khuwe a na gu tsetsa uwe gani ?
45011022	Wona gwadi gu khuwe Nungungulu khwadi , aholu , a ngu garadza gambe . A ngu garadza ga vale va nga thega . Gwago uwe khwadi . Aholu gu vbwetega u vbanya khu edzi wu lombago khidzo wuwadi waye . Wa mba gira kharato , u na kokedwa nuwe .
45011023	Khidzo navo kharato Vajudha , va gu diga gumbakhodwa gwawe , va na vegwa nya luphye wulangani gwawe . Nungungulu a na ni tshivba nya gu dzi kodze gu va wuyisa nya luphye .
45011024	Ambari nya gukhuwe uwe khuri Mujudha , u litamo nya mavelego nya ngure nya likhabi , Nungungulu kodzide gu ndraga tumbunuko , a gu koka , a gu tshomega tshinani nya ngure nya wadi . Gasi Vajudha matamu nya mavelego nya ngure nya wadi . Gu na mu vbevbugela ngudzu gu va tshomega nya luphye tshinani nya simbo va lumbago uwo khu gale .
45011025	Vandruye , kha nyi vbweti gu kheni mu hangwe khu sihalo yoyu , gasi mu si dzi randri va nya guti . Guganedza ga vathu va na Israeli kha gu na pindruga gikhati nya gulaphe aholu gu na simama kala mayigo yatshavbo ma gu vbindrugedza ma khodwa ga Nungungulu .
45011026	Gikhati gyogyo , ngamo yatshavbo ya na Israeli yi na vbanyiswa kha nga yi ganelago Milowo nya gu Age khiyo : Khu Siyoni a nata muvbanyisi , a nata handzago guvivba ga sanana sa na Israeli .
45011027	Khigyo gidzumeledzwano nyi na hungago navo hwane nya gu na nyi va duside khu sighohoni gwawe .
45011028	Ha gu khedza khu Mahungu nya Yadi , Vajudha va khade valala va Nungungulu khu kotani gwanu . Aholu avo va ngu simama gu khala sihathwa sa Nungungulu khu kota ya vakokwe .
45011029	Kholu Nungungulu kha vbindrugedzi mapimo yaye ga ava a va hathidego ni gu va kategisa .
45011030	Enu mu si gu Vajudha gale mu di gu yeyisa Nungungulu , gasi olu Vajudha va yeyisidego , enu mu hakhide wuhindzi wa Nungungulu .
45011031	Olu Vajudha va yeyisidego , Nungungulu a ngu tadza enu khu wuhindzi waye , vafela gu hakha navo wuhindzi .
45011032	Kholu Nungungulu digide vatshavbo va thegela wugumbini nya guyeyise , afela gu yeyedza wuhindzi waye ga vathu vatshavbo .
45011033	Nga wona idzo yi gu yingi khidzo thomba , ni guti , ni wugengeli wa Nungungulu ! Khu mani a dzi kodzago gu tshamusela maalakanyo yaye ? Khu mani a dzi kodzago gu pima dzindzila dzaye ?
45011034	Milowo nya gu Age yi ngu ganela gwadi gu khiyo : Khu mani a gutigo gu hingigedza ga Pfhumu ? Khu mani a mu ningago wusingalagadzi ?
45011035	Khu mani a ningidego gilo Nungungulu gasi uye Pfhumu a mu vbweledzela ?
45011036	Satshavbo sa guta khu ga Nungungulu ; satshavbo sa gu tumbunuka tshivbani gwawe gasi gu thumela uye . A na rungudzwe Nungungulu kala gupindruga . Amen .
45012001	Nyi ngu mi lomba khu wuhindzi wa Nungungulu , gu kheni mu dzi ningele wutumbu wanu mu khale mhamba nya guvbanye , nya gukatege , nya gunengedzise Nungungulu . Eyi khiyo mhamba nya lisine nya maningano , yi yelago gu phasedwa Nungungulu .
45012002	Mu nga landriselini mikhuwo nya mavbanyelo nya litigo leli , aholu vbindrugedzani mapimo yanu ni mavbanyelo yanu yatshavbo , gasi mu kodze gupima gugola gwa Nungungulu ; ni gu pima esi nya sadi , nya gutsakise , si vbeledego mahoni gwa Nungungulu .
45012003	Khu kota nya thumo Nungungulu a nyi ranedego uwo vbakari gwanu , nyi ngu laya moyo ni moyo wanu gu kheni mu nga dzi valeli guvbindra fanelo . Aholu dzi sodziseni , muthu ni muthu a dzi vega vbawulangatunu gwaye gu khedza khu wuhigo a ningidwego khu Nungungulu .
45012004	Kha nga olu hi gu ni sivbango nya singi givilini gimwegyo , gambe givbango ni givbango gi gu na ni thumo waye ,
45012005	Kharato nethu , hi vangi , aholu ha gu khala givili gimwegyo basi ga Kristo , gambe moyo ni moyo givbango gya kwawe .
45012006	Muthu ni muthu a na ni giningwa gyaye , khavbo nya wuhigo a ningidwego khu Nungungulu . Oyu a ningidwego gu tivisa mahungu ya Nungungulu a na thume maningano ni gukhodwa gwaye .
45012007	Oyu a gu ni giningwa nya gu thumela vakwawe , a na va thumele ; oyu a ningidwego guhevbudza , a na hevbudze ;
45012008	oyu a ningidwego wusingalagadzi , a na laye ; oyu a ningidwego gukabanisela silo a na kabanisele khu wuhindzi ; oyu a rumago a na rume khu mapimo ; ni oyu a ningidwego sisiwana , a na thume na tsakide .
45012009	Lihaladzo lanu li na khale lihaladzo nya lisine , nyamba pembedzela . Nyenyani guvivba mu gira nya sadi .
45012010	Golanani khu lihaladzo nya wundruye , mu palisana khu gu ningana githawo .
45012011	Thumani ngudzu , mu nga khalini vathu nya wugara . Dzi garadzeni khu gu thumela Pfhumu khu monyo watshavbo .
45012012	Nengelani gutumbani , mu timisela sigaradzoni , mu pharisa milombeloni .
45012013	Kabanani esi mu gu naso ni vandruye vale va gu mwalo gilo ; hakhani gwadi vaendri .
45012014	Lombelelani ga Nungungulu khu vale va mi tshanisago , va kategiseni , mu nga va vali .
45012015	Nengelani ni vale va nengelago , mu gu lila ni vale va lilago .
45012016	Vbanyani khu monyo moyo , muthu ni muthu a nga dwaneli gu dzi khusedza afela guzundzwa , aholu dzumelani mithumo nya gusolege . Mu nga dzi giri matshandza khu guti .
45012017	Mu nga bweledzelini guvivba khu guvivba , aholu dzi garadzeni khu gu girela gwadi vathu vatshavbo .
45012018	Sa gu kodzega , zamani guvbanya khu gurula ni vathu vatshavbo .
45012019	Vandruye , mu nga dzi phodzelini mwabune , digani Nungungulu a tsayise , kholu Pfhumu a ngu ganela omu nya Milowo nya gu Age khuye : Eni kheni nyi gu ni fanelo nya gutsayise ; kheni nyi na tshatshazelago .
45012020	A engedza gambe khuye : Nala wago a gupwa ndzala mu ninge guhodza , a gupwa lidora mu ninge mati a sele . Wa gu gira kharato u na wungedzela magala nya nilo hungoni gwaye .
45012021	U nga dzi digi u padwa khu guvivba , aholu , uwe pala guvivba khu wuwadi .
45013001	Muthu ni muthu guvbwetega a yingela vathangeli va vegidwego khu nayo , kholu wufumu watshavbo wa guta khu ga Nungungulu .
45013002	Oyu a yeyisago vathangeli a ngu yeyisa nayo wu vegidwego khu Nungungulu : Gasi ava va yeyisago nayo wa Nungungulu va na mana tsayiso yawe .
45013003	Vathangeli kha va theli hwanga vale va vbanyago khu gululama , aholu vale va girago guvivba . Ina khu dzini gu thava vathangeli , gani ? Vbanya khu gululama , va na gu tsakela .
45013004	Kholu fanelo yatshavbo nya guthangele vathu ya guta khu ga Nungungulu gasi guthumela uwe . Aholu wa gu gira guvivba u na ni fanelo nya guthave kholu vathangeli va na ni tshivba nya gutsayise . Muthangeli kha phari ndronga mahala . Wuthangeli wa gu thumela Nungungulu khu gu tsayisa vale va girago guvivba .
45013005	Guvbwetega gu yingela vathangeli , nasiri basi khu kota nya hwanga nya gutsayiswe khu Nungungulu , aholu khu kota nya gulandrise edzi ma lombago khidzo mapimo yathu .
45013006	Khigyo gambe givangelo gi mi girago mu livba mikhupho , kholu vathangeli va vegidwe kha nga sithumi sa Nungungulu gasi gu lulamisa thumo yoyo .
45013007	Khavbo avbo , livbani muthu ni muthu esi a gu fanelo . Livbani mikhupho ni sipeto ni mihengo ga vale mu gu ni fanelo nya gu va livbe ; ningani githawo vale va gu ni fanelo nya guningwe githawo , mu gu rungudza wule a fanelago gu rungudzwa .
45013008	Mu nga khali ni mangava ga muthu . Mangava yanu ma na khale basi lihaladzo nya wundruye . Kholu oyu a haladzago muthu kwawe a ngu tadzisa nayo .
45013009	Sileletelo nya nayo sari khiso : U nga bhayi , u nga songi , u ngabi , u nga dogoleli sa vane . Satshavbo sesi ni simbe gambe sa gu patwa sa gu khala nayo moyo basi wu gu khuwo : Haladza muthu kwanu kha nga uwe mune .
45013010	Lihaladzo kha li gireli guvivba muthu kwanu . Khavbo avbo , lihaladzo gutadzisege nya nayo .
45013011	Hongoleni hi gire kharato ngudzungudzu olu hi gitigo , gikhati muni egi hi vbanyago ga igyo . Hi ngu dziti gu khethu khigyo egi gikhati nya gukhendzuge khu ligovbeni . Olu guvbanyiswa gwathu gomo vbafuvbi ngudzu guvbindra gikhati hi nga hakhago khigyo gukhodwa .
45013012	Wutshigu wu dandride , gugya gu vbohide . Hongoleni hi dige mithumo nya gidema , hi phara matshari hi dwana guwonegelani .
45013013	Hongoleni hi vbanye khu gululama nga vathu va vbanyago safani nya mihani ; hi nga vbanyeni khu wukhondrobwa ni guleva ; hi nga vbanyi wuphuphuluni ni mithumo nyamba yadi ; hi nga vbanyeni khu gu dwanelana ni lidiwo .
45013014	Aholu ambalani Pfhumu Jesu Kristo , mu nga dzi digi mu gu sengwa khu gudogolela nya tumbunuko nya wuthu .
45014001	Wule a sa tiyago gukhodwani gwaye , mu hakheni gwadi , mu nga ganedzisani naye khu kota nya mawonelo yaye .
45014002	Vomo va alakanyago gu khavo va ngu dzi kodza gu hodza silo satshavbo , gasi vambe va sa tiyago gukhodwani gwawe , va gu hodza tongwe basi .
45014003	Oyu a hodzago satshavbo a nga nyenyi wule a digago gu hodza simbe silo . Wule a si hodzigo simbe silo a nga hembululi oyu a hodzago satshavbo , kholu uye nuye a ngu godwa khu Nungungulu .
45014004	Khuwe mani uwe u tiyelago gu lamula githumi gya mumbe muthu ? Mune wa igyo khuye a lamulago , gani gi ngu pala gani gi ngu padwa , isoso si na ni mune waye . Aholu a na pala kholu Pfhumu anani tshivba nya gu mu ninge gupala .
45014005	Vomo gambe vathu va pimisago gu khavo mambe matshigu makhongolo guvbindra mambe , ni vambe va gu khavo matshigu yatshavbo khidzo saye . Muthu ni muthu guvbwetega a vbanya khu edzi a khodwago khidzo .
45014006	Oyu a gu khuye matshigu nya gukari makhongolo , a gu girela gu rungudza Pfhumu . Oyu a hodzago satshavbo a ngu rungudza Pfhumu , kholu a ngu bonga Nungungulu . Oyu a si hodzigo nuye a gu girela gu rungudza Pfhumu , a ngu mu bonga nuye .
45014007	Mwalo muthu a dzi vbanyelago uye mune , kha nga gambe mwalo muthu adzi felago uye mune .
45014008	Ha gu vbanya ha gu vbanyela Pfhumu , ha gufa gambe ha gufela Pfhumu . Kholu gani hi ngu vbanya gani hi ngufa , ha gu lumba Pfhumu .
45014009	Khu lisine , Kristo fude , a wuga , a vbanya gasi gu khala Pfhumu nya va nya gufa ni va nya guvbanya .
45014010	A gu bani ari kharato , khu ginani uwe u lamulago ndriyago , mwendro khu ginani u mu nyenyago ? Ethu hatshavbo hi na ema mbeli gwa Nungungulu gasi hi lamudwa khuye .
45014011	Pfhumu a ngu ganela omu nya Milowo nya gu Age khuye : Nyi ngu tiyisa gwanu kheni vathu vatshavbo va na khidzima mbeli gwangu . Vatshavbo va na fakaza vathuni khavo kheni Nungungulu .
45014012	Khu kharato , muthu ni muthu a naya dzi ganelela abune gwa Nungungulu .
45014013	Hongoleni hi diga gulembana . Hi na dzi garadze khu gu mba gira ni gimwegyo gilo gi dzi kodzago gu tshunganedzisa vakhwathu va thega gighohoni .
45014014	Nyi ngu dziti ni gukhodwa gwadi khu ga Pfhumu Jesu gu kheni , gimwalo gilo gi nyenyezidego khu tumbunuko nya igyo . Aholu muthu a gu pimisa gu khuye gilo nya gukari gi nyenyezile , a na gi wona mapimoni gwaye na gi nyenyezile furi .
45014015	Uwe wa gu khunguvanyisa ndriyago khu kota nya esi u hodzago , khu yeyedzi lihaladzo . Khu kota nya guhodze gwago u nga dzi giri givangelo nya gudzimedze muthu a fedwego khu Kristo .
45014016	Egi gi gu gyadi ga enu , gi nga khali gikhunguvanyiso ga vambe .
45014017	Kholu mufumu wa Nungungulu khandri mahungu nya guhodze ni gusela , aholu , mahungu nya gululame , nya gurule ni gunengela gutago khu Liphuvbo nya gu Age .
45014018	Muthu a thumelago Kristo khu magirelo nya nga ayoyo , a ngu tsakisa Nungungulu , a wuya a zundzwa khu vathu .
45014019	Khu kharato , hongoleni hi dzi garadze khu gu vbweta silo sile si hi reselago gurula ni gu tiyiselana gukhodwani .
45014020	U nga ghoheteli thumo wa Nungungulu khu kota nya guhodze . Hi ngu dzi kodza gu hodza silo satshavbo , aholu guvivba khu gu hodza gilo gi dzi kodzago gu tshunganedzisa muthu kwanu a thega gighohoni .
45014021	Gwadi gumba hodza nyama , ni gumba sela wadwa , ni gumba gira gilo wa gu dziti gu khuwe gi na tshunganedzisa ndriyago a thega gighohoni .
45014022	Esi u khodwago monyoni gwago , si na tidwe basi khuwe mune ni Nungungulu . Kategide wule a na gumba dzi mbembisa abune khu kota nya esi a si hathago .
45014023	Aholu , muthu a kanakanago khu esi a hodzago khu gumba dziti gu khuye si ngu tsakisa mwendro kha si tsakisi Nungungulu , a gu hodza a na ni nandru ; kholu kha landrisi esi a khodwago ga iso . Satshavbo esi a girago muthu na si gu hambana ni gukhodwa gwaye , gighoho .
45015001	Ethu hi tiyidego gukhodwani , guvbweta hi timisela , hi phasedzela vale va sa tiyago , gurwala sigaradzo sawe . Hi nga dwaneli gu gira esi si hi tsakisago .
45015002	Muthu ni muthu guvbwetega a tsakisa kwawe khu silo nya sadi gasi a mu tiyisela gukhodwani .
45015003	Kholu Kristo nuye kha vbweta esi nya gu mu nengedzise , aholu si tadzisegide gwaye esi si nga ganedwa omu nya Milowo nya gu Age pwani : Givalo gya vale va gu valago gi thegede vbatshani gwangu .
45015004	Satshavbo si guromo omu nya Milowo nya gu Age si lovedwe gu khala gihebudzo gwathu , gasi hi mane gutumba khu kota nya gutimisele hi gu manago umo nya Milowo nya gu Age .
45015005	Uye Nungungulu a gu gifefe nya gutimisele ni gutiya gwatshavbo a na mi ningeni gupwanana moyo ni moyo mu fanana ni Jesu Kristo .
45015006	Gasi mwatshavbo gumogo , khu lito limwedo mu rungudza Nungungulu Babe wa Pfhumu yathu Jesu Kristo .
45015007	Khavbo avbo , hakhanani khu gyanu kha nga Kristo a mi hakhidego , gasi a dhumiswe Nungungulu .
45015008	Eni nyi ngu ganela kheni , Kristo dzude guta thumela Vajudha gasi gu yeyedza gutumbega gwa Nungungulu ni gutadzisega nya sisambanyo a nga girago ga vakokwe .
45015009	Dzude gambe gasi va nya mayigo va kodze navo gu rungudza Nungungulu khu kota nya wuhindzi waye , kha nga gu lovidwego umo nya Milowo nya gu Age pwani : Khu kharato , nyi na gu rungudza vbakari nya mambe mahundzu , Nungungulu wangu , nyi na embelela wudhumo wago . Gu lowidwe gambe pwani :
45015010	Ma na nengele mambe mayigo gumogo ni vathu va Nungungulu .
45015011	Wumbe wulanga gu lovidwe gambe pwani : Ma na rungudze Pfhumu mayigo yatshavbo ni vathu vatshavbo va na pwadze gidhumo gyaye .
45015012	A nuye muprofeti Isaya a ngu ganela khuye : Gi nata gitugulwana gya Jese gi na ema gi fuma mayigo va nya mayigo va na tumba igyo .
45015013	Uye Nungungulu a gu gibuga nya gitumbo a na mi ninge gunengela , ni gurula khu gukhodwa , gasi gitumbo gyanu gi engedzelana gu dandra khu tshivba nya Liphuvbo nya gu Age .
45015014	Vandriyangu , nyi ngu tumba ni gu tiya gu kheni mu tade khu wuhindzi ni wusingalagadzi nya gululekane khu gyanu .
45015015	Ambari ulo nyi tiyide gu mi lovela mahungu yaya gasi mu khale na mu gu ma pima . Nya gu gira esi khu kota nya thumo nyi pharisidwego khu Nungungulu ,
45015016	nya guthumele Jesu Kristo ga va nya mayigo . Kha nga muphasi nya mhamba , thumo wangu khu gu tivisa Mahungu nya Yadi ya Nungungulu gasi va nya mayigo va ningedwe ga Pfhumu kha nga mhamba nya gutsakise uye , yi agisidwego khu Liphuvbo nya gu Age .
45015017	Kha nga muthu a khodwago ga Jesu Kristo , nyi ngu dzipwa nyiri ni wuzundzo ndrani nya thumo yoyu wa Nungungulu .
45015018	Eni kha nyi tiyeli gu ganela khu simbe silo vbavbandze nya esi Kristo a thumidego khu mandza yangu gasi gu wuyisa va nya mayigo vata khodwa ga Nungungulu , khu magana ni mithumo ,
45015019	khu siliwugiso ni sisamadziso , ni tshivba nya Liphuvbo la Nungungulu , kha nga nyitago na nyi gu tivisa Mahungu nya Yadi ya Kristo , gukhugela Jerusalema , ni malangani yatshavbo kala gipandre gya Iliriya .
45015020	Aholu nyi di gola basi gutivisa Ivhangeli malangani yale Kristo a nga bani a si gu tidwi , gasi nyi si vbahi vbatshani nya girendro ga vambe vathu .
45015021	Nyi di landrisa Milowo nya gu Age yi gu khiyo : Vale va nga mba embedwa mahungu yaye va na wona ; ni vale va nga bani va si gupwi gilo , va na ma pima .
45015022	Dzinyondro dzingi nyi nga thindregiswa guta mi holelani .
45015023	Gasi olu nyi vbedzidego thumo wangu eno , nyi ngu tumba gu kheni nyi nata nyita manana nanu , kha nga a gu gale na nyi gu gola guta mi wona kharato .
45015024	Nyi nata mi holela gikhati nyi vbindrago nyi gu hongola tigoni ga Espanya . Mu nata nyi vbwelegedzani iyo , hwane nya gu na hi kodwe khu gu wonana .
45015025	Olu nya guhongola Jerusalema guya thumela vakhodwa va Kristo va guromo iyo .
45015026	Kholu vakhodwa va Makedhoniya ni Akaya va di pwanana va gu gira mihengo gasi guya phasedzela vandruye nya sisiwana nya Libandla la Nungungulu li guromo Jerusalema .
45015027	Va di wona nari gwadi gu gira kharato , gambe adiri fanelo yawe . Kha nga ulo va nya mayigo va hakhidego makategwa nya liphuvbo a gu ya Vajudha , avo navo va na ni fanelo nya gu va phasedzele khu siningwa sawe nya mafu .
45015028	Gikhati nyi na vbedzago gu gimbidzisa thumo yoyu , na nyi ningede mihengo yatshavbo , nyi na phara liendro nya guhongole Espanya , nyi na vbindra khiyo gwanu nyi mi holela .
45015029	Nyi ngu tumba gu kheni gikhati nyi natago iyo gwanu , nyi nata na nyi tade khu makategwa ya Kristo .
45015030	Vandriyangu , nyi ngu mi lombani khu Pfhumu yathu Jesu Kristo ni lihaladzo hi ningwago khu Liphuvbo nya gu Age , gu kheni mu hengela ni eni , mu nyi lombelela ga Nungungulu khu monyo watshavbo .
45015031	Lombani ga Nungungulu a nyi vbulugise ga vale va si khodwigo ga Kristo tigoni ga Judheya ni gu giphasedzelo gegi nyi yisago ga vakhodwa va Jesu Kristo ma guromo Jerusalema , giya hakhwa gwadi khu gunengela .
45015032	Kharato nyi na dzi kodza guta mi holela na nyi tsakide ngudzu , nyita hefemula vbadugwana vbakari gwanu .
45015033	Nungungulu nya gurule a na khale ni enu mwatshavbo . Amen .
45016001	Nyi ngu mi bikelani ndriyangu Febe a thumelago Libandla la Kenikreya .
45016002	Mu hakheni gwadi khu lina la Pfhumu , nga edzi gu vbwetegago khidzo vbakari nya vakhodwa , mu phasedzeleni ga satshavbo a na si vbwetago , kholu uye nuye phasedzede nya vangi , ambari eni neni a nyi phasedzede .
45016003	Vbohisani malosedzela yangu ga Prisila ni Akila , a gu avo nyi hengelago navo ndzilani momu nya guthumele Jesu Kristo .
45016004	Avo va di dzi ningela ni womi wawe khu gufela gu nyi vbanyisa . Khavbo avbo , nyi na va bonga ngudzu . Nasiri eni basi , aholu ni mabandla yatshavbo nya vakhodwa va nya mayigo va ngu va bonga .
45016005	Malosedzela yangu nya gu ma rumela gambe ga vakhodwa vatshavbo va tshanganago ndrangani gwawe . Losedzelani pari yangu Epaneto , a gu uye muthu nya guphele gu khodwa ga Kristo tigoni ga Asiya .
45016006	Losedzelani Mariya a thumidego ngudzu vbakari gwanu .
45016007	Losedzelani gambe Androniko ni Juniya sivelegwa sa tigo-mwedo ni eni , gambe hi nga hengela lipaso . Khavo va nga phela khavo gu tidwa vbakari ga vapostoli , va nyi hegudza gukhodwa ga Kristo .
45016008	Losedzelani Ampliyato , pari yangu nya gigodwa khu ga Pfhumu .
45016009	Mu losedzela Urbano nyi hengelago naye ndzilani momu nya guthumele Kristo ; ni pari yangu Estakiyo .
45016010	Losedzelani Apele , mwamwa nya gukhathalele ngudzu Kristo , gumogo ni ngamo yatshavbo ya Aristobulo .
45016011	Malosedzela yangu nya gu ma rumela gambe ga Herodhiyani wa gaya ni ga ngamo ya Narsizo va khodwago ga Pfhumu .
45016012	Losedzelani Trifena ni Trifosa va dzi garadzago khu gu thumela Pfhumu , ni Persidha , pari yangu nya gu yi gole , a thumedego nuye ngudzu Pfhumu .
45016013	Losedzelani Rufo a dzi ningedzelago thumoni wa Pfhumu , ni mayi waye , oyu eni neni nyi mu wonago kha nga mayi wangu nya lisine .
45016014	Nyi ngu rumela gambe malozedzela ga Asinkrito , ni Flegonte , ni Herme , ni Patroba , ni Hema ni vandruye vatshavbo va vbanyago navo .
45016015	Losedzelani gambe Filologo ni Juliya , Nerewo ni ndriyaye nya nyamayi , ni Olimpiya , ni vakhodwa vatshavbo va vbanyago vbakari gwanu .
45016016	Vatshavbo va loseni khu beju nya wundruye . Mabandla yatshavbo ya Kristo ma ngu mi losedzela .
45016017	Nyi ngu mi tivisani , vandruye , gu kheni dzi woneleni ga vale va wusago guhambana ni gu yala gukanakana sihevbuloni mu hakhidego . Gimbilelani hwindzo navo ,
45016018	kholu vathu nya nga avovo kha va thumeli Kristo Pfhumu yathu , aholu va gu thumela sirumbu sawe . Va gu pfhadza vathu nya vangi khu magana yawe nya gulombele na ma tade khu wuhephi .
45016019	Mahungu nya gutumbege gwanu ga Kristo ma pwade malangani gwatshavbo , ma nyi tsakisa ngudzu . Aholu nya gu vbweta gu kheni mu gengela gasi mu kodze gu landra esi nya sadi ; mu rula gasi mu kodze gu dzi vhikela ga esi nya guvivbe .
45016020	Nungungulu nya gurule a na pala Sathane a mu vega nyamba hwela vbavbatshi nya migondro yanu . Pfhumu yathu Jesu Kristo a na mi kategise .
45016021	Thimoti , mubangaladzi wangu thumoni momu , gumogo ni Lisiyo ni Jasani ni Sosipatro va ngu mi losedzelani .
45016022	Eni Tersiyo nyi lovago lidangalila leli , nyi ngu mi losedzela neni , khu ga Kristo .
45016023	A ngu mi losedzela nuye Gayo , a nyi hakhidego ni gu hakha libandla latshavbo ndrangani gwaye . [
45016024	Hakhani gambe malosedzela ya Erasto , a gu uye muphari nya kwama nya lidhoropa , ni malosedzela ya ndriyathu Kwarto . ( Wuhigo wa Pfhumu yathu Jesu Kristo wu na khale ga enu mwatshavbo . Amen . ) ]
45016025	A na rungudzwe Nungungulu ! Khuye a dzi kodzago gu mi tiyisela gukhodwani , kha nga edzi yi hevbudzago khidzo Ivhangeli nyi mi tivisidego , ni mahungu ya Jesu Kristo , khu esi hi nga tuledwa gu siti khu mahungu nya guvbanyise ga Nungungulu . Sihalo wu nga bani wu sihade gukhugela myaga yatshavbo ,
45016026	olu wu wonegisidwe khu mabhuku ya vaprofeti khu guruma ga Nungungulu nya gupindruge . Mayigo yatshavbo ma tuledwe gu wuti gasi ma hake gukhodwa .
45016027	Wudhumo wu na vegwe gwa Nungungulu nya tshivba yatshavbo , Nungungulu wa moyo nya guti , khu ga Kristo , kala gupindruga . Amen .
46001001	Eni Pawulo , nyi hathidwego khu gugola ga Nungungulu gasi nyi khala mupostoli wa Jesu Kristo , gumogo ni ndriyathu Sostene ,
46001002	ha gu lovela Libandla la Nungungulu li guromo dhoropani ga Korinto , enu mu ranedwego gu khala sihathwa sa Nungungulu , mu agisidwego khu gutshanganiswa gumogo ni Kristo Jesu . Ha gu lovela gambe ni vatshavbo vale va phalalegidego ni litigo latshavbo va lombelelago khu lina la Pfhumu yathu Jesu Kristo , a gu Pfhumu yawe navo . Hi ngu mi losani .
46001003	Wuhigo ni gurula gwa Nungungulu , Babe wathu ni gwa Pfhumu yathu Jesu Kristo gu na khale ni enu .
46001004	Wutshigu ni mihani nya gubonga Nungungulu khu kotani gwanu , khu wuhigo a mi ningidego linani ga Kristo Jesu .
46001005	Khu gutshanganiswa ni Kristo , enu mu fumisidwe khu siningwa satshavbo , ngudzungudzu khu siningwa nya guganele ni guti mahungu ya Nungungulu .
46001006	Khu lisine , wu tiyisidwe gwanu wufakazi nya mahungu ya Kristo ,
46001007	khu kharato , gu mwalo giningwa nya wuhigo gi mi kenelelago , enu mu guromo vbakari nya gukhevisele guwuya ga Pfhumu yathu Jesu Kristo .
46001008	Khuye gambe a na mi tiyiselago kala mahegiso , gasi muta manwa na muri mwalo gihoso litshiguni la Pfhumu yathu Jesu Kristo .
46001009	Tumbegile Nungungulu a mi ranidego guta vbanya gumogo ni Mwanaye , Jesu Kristo , Pfhumu yathu .
46001010	Vandriyangu , nyi ngu mi lombani khu lina la Pfhumu yathu Jesu Kristo gu kheni : Pwananani , mu ganela gilo gimwegyo ; gu nga manegi guhambana vbakari gwanu ; hengelani mapimo ni monyo moyo .
46001011	Nya gu ganela kharati , vandruye , kholu nyi ngapwago ni va na Klowe pwani mwa gu vbanya khu gu ganedzisana vbakari gwanu .
46001012	Pwani moyo ni moyo nya enu wari khuye : Eni nyi wa Pawulo ! Mumbe khuye : Eni nyi wa Apolo ! . Mumbe khuye : Eni nyi wa Kefasi ! . Mumbe khuye : Eni nyi wa Kristo ! .
46001013	Gasi uye Kristo kabanisedwe khu sipandre , gani ? Uye Pawulo a di khokhothedwe vbagihambanotunu afela enu , gani ? Mwendro sanu mu bhapatisidwe linani ga Pawulo , gani ?
46001014	Nyi ngu bonga Nungungulu kholu nyi nga mba bhapatisa muthu vbakari gwanu , vbavbandze ga Krispo ni Gayo basi .
46001015	Kharato , mwalo a na gu khuye bhapatisidwe linani gwangu .
46001016	Nyi bhapatiside nilo lipango la Sitefane , vbavbandze nya ava , kha nyi dundrugi gu kheni nyi bhapatiside mumbe muthu .
46001017	Kholu Kristo kha nyi rumela gu gimbila nyi bhapatisa , aholu a nyi rumede gu gimbila nyi tivisa Ivhangeli , nasiri khu maregerelo nya wugengeli , gasi gumba vbungula tshivba nya gihambano gya Kristo .
46001018	Khu lisine , mahungu nya gutivise gufa ga Kristo vbagihambanotunu ma gu wonwa kha nga wupumbu khu vale va belago khu ndzila yi yago gumbembani ; gasi ethu hi guromo ndzilani nya guvbanyiswe , gu khethu tshivba ya Nungungulu .
46001019	Kholu Milowo yari khiyo : Nyi na fuvisa guti ga va nya guti , nyi na mwalalegisa wugengeli wa va nya gugengela
46001020	Vomo hayini va nya guti ? Vomo hayini va nya sihevbulo ? Vomo hayini vale va yitigo misihalo yatshavbo ya mafuni momu ? Ina Nungungulu kha yeyedza gu khuye guti nya vathu va mafuni wupumbu gani ?
46001021	Kholu , vathu , khu guti gwawe , kha va dzi kodza gutugula Nungungulu mithumoni yi yeyedzago guti gwaye . Khu kharato , Nungungulu dzinide gu vbanyisa vale va khodwago khu mahungu nya wupumbu hi tivisago .
46001022	Vajudha va gu lomba siliwugiso , Vagreki va gu vbweta guti .
46001023	Gasi ethu ha gu tivisa Kristo a khokhothedwego vbagihambanotunu . Mahungu yaya ma gu khunguvanyisa Vajudha , ma wonwa kha nga wupumbu khu vale va si gu Vajudha .
46001024	Aholu , vale Nungungulu a va ranidego , gani Vajudha gani va nya mayigo , va gu ma wona kha nga tshivba ni guti gwa Nungungulu .
46001025	Lisine , kholu egi gi wonegago ga Nungungulu kha nga wupumbu , gi na ni guti guvbindra guti gwatshavbo nya vathu , ni igyo gi gu khwatshi gi mwalo tshivba gi na ni tshivba guvbindra tshivba nya vathu .
46001026	Olu dundrugani gwadi , vandruye , gu khenu mudiri giemo muni gikhati Nungungulu a mi ranidego . Khu mapimelo nya wuthu , vadugwana va nya guti , ni sitetema , ni va nya gudugela dzindrangani nya wufumu .
46001027	Aholu , Nungungulu hathide esi vathu va si wonago kha nga wupumbu , afela gu kona va nya guti ; Nungungulu hathide esi vathu va si wonago siri mwalo tshivba afela gu tshisa vbavbatshi va nya dzitshivba .
46001028	Nungungulu hathide vathu nya nyalidede afela gu tshisa vbavbatshi vakhongolo .
46001029	Kharati , mwalo na moyo a na dzi kodzago gu dzi gugumugisa mbeli ga Nungungulu .
46001030	Nungungulu a mi tshanganiside ni Jesu Kristo , a gu uye a khadego guti gwathu . Khu tshivba ya Kristo hi giridwe vathu nya gululame mahoni gwa Nungungulu , hi giridwe vathu va Nungungulu , hi dzegisidwe wugumbini nya gighoho .
46001031	Khu magirelo yoyo , kha nga idzo yi ganelago Milowo nya gu Age khiyo : Oyu a vbwetago gu dzi khusedza , a na dzi khusedze khu esi Pfhumu a girago .
46002001	Vandriyangu , gikhati nyi ngata tigoni gwanu nyita mi tivisa sihalo nya gikungu gya Nungungulu , kha nyata ganela khu magana nya gusamadzise , mwendro khu guti nya guliwugise .
46002002	Na nyiri vbakari gwanu , nyi di hatha basi gu mi tivisani Jesu Kristo a khokhothedwego vbagihambanotunu .
46002003	Gikhati nyi ngata mi holelani khigyo , nyi diri muthu nyambana tshivba , nyi di gu ndrendremela ngudzu khu hwanga .
46002004	Tshumayelo ni mahungu nyi mi hevbudzidego , kha nya si tiyisa khu magana nya wugengeli ni guti nya wuthu , aholu nyi si tiyiside khu siwonegiso nya tshivba nya Liphuvbo nya gu Age .
46002005	Khu kharato , gukhodwa gwanu kha gu tiyiswi khu guti nya vathu , aholu , gwa gu tiyiswa khu tshivba ya Nungungulu .
46002006	Ga vale va vidzidwego gukhodwani , nyi ngu tivisa guti . Khandri guti ga mafuni momu , mwendro ga vale va fumago khu tshivba mafuni , kholu avo , mahegiso yawe khu gu vbeledwa khu wufumu ;
46002007	gasi enu nya gu mi tivisani misihalo nya guti gwa Nungungulu , gu nga bani gu sihidwe khu gale ; guti gule Nungungulu a gu vegisidego gukhugela guhegulani , gasi guta ninga ethu wuzundzo .
46002008	Mwalo mufumeli wa mafuni a nga gu pima guti gogo . Nari gu pwani va di gu pimide , gima va sa khokhothela vbagihambanotunu Pfhumu nya wudhumo watshavbo .
46002009	Aholu , kha nga yi ganelago Milowo nya gu Age : Pfhumu dongisede ga vale va mu golago silo nya gu gima mwalo a si wonidego , mwendro gu sipwa , gambe mwalo a nga si pimisa .
46002010	Nungungulu a hi tulede guti silo sesi khu tshivba nya Liphuvbo nya gu Age , kholu Liphuvbo li ngu wona satshavbo , ambari misihalo nya guete ya Nungungulu .
46002011	Khu mani a wutigo sihalo nya muthu , vbavbandze nya liphuvbo nya wuthu li guromo ndrani gwaye ? Khidzo nugo kharato ni misihalo ya Nungungulu , mwalo a yi pimago , sine Liphuvbo la Nungungulu basi .
46002012	Ethu kha ha hakha liphuvbo la mafuni momu , aholu hi hakhide Liphuvbo li tago khu ga Nungungulu . Khavbo avbo , ethu hi ngu dzi kodza guti wuhigo watshavbo hi ningidwego khu Nungungulu .
46002013	Khayo mahungu yaya nyi mi tivisago , nasiri khu magana nya guti nya muthu , aholu khu magana nya tshivba nya Liphuvbo .
46002014	Oyu a tumbago wugengeli waye , kha dzumeli gu hakha mahungu a tiviswago khu Liphuvbo la Nungungulu , a gu mapwa kha nga silo nya wupumbu . Kha dzi kodzi gu si pima , kholu mwalo a si pimago a gu mba wenengedzwa khu Liphuvbo .
46002015	Muthu a fumwago khu Liphuvbo a ngu kodza gu pima silo satshavbo , aholu , uye kha lamudwi khu gilo kholu gu lovidwe omu nya Milowo nya gu Age pwani :
46002016	Khu mani a matigo mahingigedzo ya Pfhumu ? Khu mani a mu ningago wusingalagadzi ? Gasi ethu , hi na ni mahingigedzo ya Kristo .
46003001	Khu lisine , vandriyangu , kha nya dzi kodza guganela ga enu nga edzi nyi olovelago gu gira ga vale va gu na ni Liphuvbo la Nungungulu . Nyi di ganela nanu nga vathu va mafuni , nga sanana ndzilani nya guti Kristo .
46003002	Nyi di mi sedza mahwe . Kha nya mi ningani guhodza nya gutiyele ; kholu mu di si gu kodzi gu midza , kha nga gambe ni olu mu si gu kodzigo ,
46003003	kholu mu nga gu vbanya kha nga vathu va mafuni momu basi . Olu gu manegago wufu ni mayunga vbakari gwanu , ina kha gu yeyedzi gu pwani mu nga gu vbanya nga vathu nya mafu basi , gani ? Khandri mwa gu gira esi si girwago khu vathu vatshavbo , gani ?
46003004	Kholu muthu a gu khuye : Eni nyi wa Pawulo mumbe khuye : Eni nyi wa Apolo , khandri mwa gu gira kha nga vathu nya mafu basi , gani ?
46003005	Gasi ginani Apolo ? Pawulo ginani ? Sithumi basi ; enu mu hakhide gukhodwa khu thumo wawe . Kholu moyo ni moyo nya ethu a gu guthuma esi a ningidwego gu thuma khu Pfhumu .
46003006	Eni nyi yade , Apolo thedzede mati , aholu , Nungungulu khuye a dandrisago .
46003007	Khu kharato , oyu a yalago khandri gilo , ni oyu nuye a thedzelago mati khandri gilo ; Nungungulu a dandrisago , khuye basi a gu gilo .
46003008	Gu mwalo guhambana ga oyu nya guyale ni oyu nya guthedzele mati . Ambari ulo , muthu ni muthu a na hakhiswa khu Nungungulu mayelano khu thumo waye .
46003009	Ethu hi sithumi hi thumago gumogo ni Nungungulu , gasi enu mu lithembwe la Nungungulu , mu nyumba a vbahago Nungungulu .
46003010	Khu wuhigo nyi ningidwego khu Nungungulu , nyi zamide gu thuma gwadi kha nga muvbahi a wu pimago thumo . Nyi kembide gwadi giseketelo nyi tadza khokhweni , gasi oyu a khusago nyumba mumbe . Aholu muthu ni muthu a na pime edzi a vbahago khidzo .
46003011	Kha dzi kodzi muthu gu vega gimbe giseketelo vbavbandze nya egi gi vegidwego : Jesu Kristo .
46003012	Vbatshani nya giseketelo gegi muthu a gu vbaha khu ndralama , khu prata , khu siwindri nya lisima , khu misimbo , khu mwasi mwendro khu dzitshava ;
46003013	thumo wa muthu ni muthu wu na wonegiswa ga vatshavbo , litshiguni la Pfhumu . Kholu , litshigu lolo li na wonegiswa khu nilo , nilo wu na lingedzela gutiya nya thumo wa muthu ni muthu .
46003014	Thumo muthu a wu vbahidego vbatshani nya giseketelo gegi , wa gu tiya , muvbahi wakone a na hakha tshatshazelo .
46003015	Gasi wule thumo waye wu na tsagamago khu nilo , gima kha na hakha tshatshazelo . Uye wurumba waye a na vbanya , aholu kha nga muthu a vbindrago khu vbakari nya nilo .
46003016	Ina kha mu dziti gu khenu mu nyumba ya Nungungulu ni gu khenu Liphuvbo la Nungungulu li vbahide ndrani gwanu , gani ?
46003017	Muthu a gu pfhungunula nyumba ya Nungungulu , Nungungulu a na mu pfhungunula nuye . Khu lisine , nyumba ya Nungungulu yi agile , enu khenu nyumba yoyo .
46003018	Muthu a nga dzi pfhadzi abune : oyu vbakari gwanu a dzipwago gu khuye gengede khu magengelelo nya wuthu , a na dzi gire gipumbu , khavbo a na khalago muthu nya guti khu lisine .
46003019	Kholu guti nya vathu va mafuni gu wonega nari wupumbu mahoni ga Nungungulu . Milowo nya gu Age yari khiyo : Nungungulu a gu kona va nya guti , mahoni gwawe .
46003020	Wumbe wulanga gulovidwe gambe pwani : Pfhumu a nguti maalakanyo ya va nya gugengela , a ngumati gu khuye maalakanyo nya liphanga .
46003021	Khu kharato , muthu a nga dzi khusedzi khu muthu kwawe , kholu satshavbo sa gu lumba enu ;
46003022	Pawulo , Apolo , Kefasi , phanu ,
46003023	enu mu va Kristo , Kristo khwa Nungungulu .
46004001	Gu vbwetega vathu va hi wone kha nga sithumi sa Kristo hi ningidwego thumo nya gutivise ni gusayisa misihalo ya Nungungulu .
46004002	Fanelo nya githumi khu gu khala na gi tumbegide ga Pfhumu yaye .
46004003	Eni kha nyi theli kota gu lamudwa khu enu mwendro gu lamudwa khu mufumu nya vathu va tigoni ; ni eni mune kha nyi dzi lamuleli nyabune .
46004004	Eni kha nyi dzipwi nyiri ni nandru wa gilo . Ambari ulo , kha nyi dzi woni nga muthu nya ndruda . Pfhumu khuye a nyi lamulago .
46004005	Khavbo avbo , mu nga tutumeli gu lamula gi si gu vbohi gikhati , virelani Pfhumu a wuye . Uye khuye anata wenengedzago esi si sihadego gidemani , ni gu funungula esi si sihadego myonyoni nya vathu . Khavbo avbo , muthu ni muthu a na ningwa khu Nungungulu wuzundzo wu mu fanelago .
46004006	Vandruye , nyi ganede silo sesi nyi gu thula eni ni Apolo khu kotani gwanu , gasi mu hi wone kha nga giyeyedzo , mu hevbulela khavbo gupima magana ma gu khayo : U nga vbindrisi avba gu lovidwego khu Nungungulu , gasi a si manegi ni moyo wanu a dzi gugumugisago khu gutsakela mumbe a nyenya mumbe muhevbudzi .
46004007	Khu mani a nga gu ninga gu khala khongolo ga vakwanu ? Satshavbo u gu naso khandri u di ningwa khu Nungungulu , gani ? Khu ginani u dzi gugumugisago khwatshi esi u gu naso khwa hakha khu mandzani ga Nungungulu ?
46004008	Enu olu mu naso satshavbo mu si vbwetago ! Nyambana ethu , enu mu khade dzipfhumu ! Mawako nari pwani mwa gu khala dzipfhumu khu lisine , gasi ethu nethu hi kodze gu fuma nanu .
46004009	Kholu nya gupimisa gu kheni Nungungulu vegide ethu vapostoli gu khala wulanga nya mahegiso , khwatshi hi vathu va lamuledwego gufa ; hi khade mabhemba ga litigo , ga sirumwa sa Nungungulu ni ga vathu .
46004010	Ethu hi handrugide khu kotani ya Kristo , gasi enu mu gengede khu ga Kristo ! Ethu hi vbede tshivba , enu mu nayo ; enu mu ngu ningwa githawo , ethu ha gu nyenywa .
46004011	Kala ni muhuno , ethu hi va gu saniseka khu ndzala ni lidora , hi na ni wuhagadzo , hi ngu veteledwa , hi valegalegi nyambana gaya ,
46004012	hi ngu dzi garadza khu gu thuma khu mandza yathu . Va gu hi vala ethu ha gu va kategisa ; va gu hi tshanisa ethu ha gu timisela ;
46004013	va gu hi tsorodzela ethu ha gu va hakha khu gwadi . Ni olu , ethu ha gu wonwa kha nga ndzilo nya litigo , kha nga vathu nya gunyenyeze guvbindra vathu vatshavbo .
46004014	Khandri nya gu mi lovela silo sesi khu gufela gu mi thela dzitshoni , aholu nya gufela gu mi luleka kha nga sanana sangu nya sigodwa ngudzu .
46004015	Kholu ambari mu mana mazana ni mazana nya vahevbudzi nya wukhodwa , gima kha mu na mana vababe nya vangi . Eni kheni nyi mi velegidego gukhodwani ga Kristo khu gu mi tivisa Mahungu nya Yadi .
46004016	Khavbo avbo , nyi ngu mi embela gu kheni khalani vapizane vangu .
46004017	Khu kota nya kharato , nyi rumede guta iyo gwanu Thimoti gyanana gyangu nya gigodwa gi tumbegidego ga Pfhumu . Uye anata mi dundrugisa milayo nya mavbanyelo ya vale va khodwago ga Kristo , milayo nyi gimbilago nyi gu hevbudza malangani ni mabandlani gwatshavbo .
46004018	Vambe vbakari gwanu va di ghiya va dzi gugumugisa khu gu alakanya gu khavo gima kha nyi na ngata gambe iyo gwanu .
46004019	Aholu nyi nata iyo gwanu nugunugu , nyamba hwela , Nungungulu a gu nyi phasa . Khavbo nyi nata wonago , nasiri magana ya ava va dzi gugumugisago , aholu mithumo yawe .
46004020	Kholu mufumu wa Nungungulu khandri wa guganedwa khu magana basi , aholu khu mithumo .
46004021	Ginani mu hathago : nyita ni mboma , mwendro nyita ni monyo nya gutale khu lihaladzo ni wuwadi ?
46005001	Gu pwade ndruma khu mahungu nya wubhayi wu guromo vbakari gwanu , wubhayi nya guthise wu si tidwigo ambari khu va nya mayigo ; gu pwani moyo wanu dzegide mwangadzi wa babe waye .
46005002	Ambari ulo mu tade khu matshandza , wulanga nya gu garadzegeni khu silo soso , mu tutumisa muthu a girago ndzilo nya nga iyoyo .
46005003	Eni ambari nyi gu mwalo vbafuvbi , nyi womo vbakari gwanu khu hefemulo , gambe nyi mu lamude muthu a girago silo soso nya guthise ngudzu .
46005004	Olu girani tshangano enu gumogo ni hefemulo wangu , gasi khu tshivba ya Pfhumu yathu Jesu ,
46005005	hi ningele mwama yoyo ga Sathane , gifela gu pfhungunudwa givili gyaye , mwendro saye wu na vbanyiswa hefemulo waye litshigu Pfhumu a natago .
46005006	Gu dzi zundza gwanu khandri gwa gilo . Ina mwa gu hangwa khu gu khenu melana wudugwana wu ngu gugumugisa wuguvbi watshavbo , gani ?
46005007	Dzudzugani hwindzo mela wa gale nya gighoho , mufela gu khala vathu vaphya , nya guvbelele khu wuwadi ; mu na khala sibaba nyambana mela , kholu Kristo , Nvutana yathu nya Phasika , songidwe .
46005008	Khavbo avbo , hongoleni hi gire buzo yoyu , nasiri khu mela wa gale , nasiri khu mela nya livengo ni guvivba , aholu khu mela nya ndruda ni lisine .
46005009	Nyi mi embede khu lidangalila nyi nga mi lovela gu kheni mu nga thangi wupari ni vathu nya sibhayi .
46005010	Kha nyiri kheni mu hambane ni vathu vatshavbo va gu sibhayi mafuni , mwendro va nya lidiwo , ni dzimbafa , ni va nya guphasela sithombe nya vanungungulu nya malipha ; nari guralo mu di hadza gu rura mafuni momu .
46005011	Gasi eni nyi mi lovede gu kheni mu si thangini wupari ni wule a gu khuye mukhodwa ga Kristo nari muthu nya wubhayi , nya lidiwo , nya guphasele vanungungulu nya malipha nya guvale , ni guleva ni guba . Vathu nya nga avo mu nga hodzelani navo , ambari gu khala navo meza mweyo .
46005012	Kha si lumbi eni gu lamula vathu va guromo vbavandze nya libandla la Pfhumu . Nungungulu khuye a na va lamulago . Enu mu fanede gu lamula ava va guromo ndrani nya libandla .
46005013	Muthu yoyo nya guvivbe a na tutumiswe vbakari gwanu .
46006001	Muthu wanu a gu dwana ni ndriyaye nya mukhodwa , a gu tiya kharini guya thela mahungu phathani ga va nya mayigo , a diga gu lomba a lamudwa khu madhota nya Libandla la Nungungulu ?
46006002	Ina mwa gu hangwa khu gu khenu sihathwa sa Nungungulu si fanede gu lamula litigo , gani ? Na mu emisedwe gu lamula litigo , khu ginani mu padwa khu gu lamula mahungu nya guvbevbuge , gani ?
46006003	Kha mu dzitini nya gukhenu , ambari dzingilozi dza Nungungulu hi na dzi lamula ethu , gani ? Ha gu tandrega kharini gu lamula silo sa mafuni ?
46006004	Mwa gu bani muri ni mahungu nya guvbanye nya mafu , khu ginani mu tutumela guya ma thela ga valamuli va si gu gilo ndrani nya libandla nya vakhodwa ?
46006005	Nya gu mi embela esi gasi mu khale dzitshoni , kholu nyi ngu dziti gu kheni vbakari gwanu vomo vagengeli va dzi kodzago gu lamula mahungu , va gu dwana va na ndruye ni ndruye .
46006006	Aholu , gu manega gu muthu a tutumela gu hongola phathani ga va nya mayigo aya thela umo ketso ndriyaye ; a ningela , kharati mahungu yawe ma lamudwa khu vathu nyamba khodwa .
46006007	Ga gu manega mayunga vbakari gwanu sa gu yeyedza wumbihu wanu gukhodwani . Ina adisiri tshukwana gu tshaniseka nyambana nandru , gani ? Ina adisiri gwadi muthu a dzumela gukalavedwa , gani ?
46006008	Aholu khenu mu girago esi nyamba lulama , mu belana khu gyanu , enu va na ndruye ni ndruye !
46006009	Ina mwa gu hangwa khu gu khenu va nya guvivbedwa khu monyo , gima kha va na nga hodza thomba nya mufumu wa Nungungulu , gani ? Mu nga dzi pembi ! Va nya horo , va nya guphasa sithombe nya vanungungulu nya malipha , ni sibhayi , ni vama va dzi girago vanyamayi , va bhayana khu ni mwama kwawe ,
46006010	ni dzimbafa , ni va nya ligungo , ni dzibewudzi , ni va nya milembo , ni va nyambana milayo gima kha va na bela mufumuni wa Nungungulu .
46006011	Vbakari gwanu vomo va nga bani vari ni mavbanyelo yoyo . Olu mu handzidwe , mu agiswa , mu gu girwa vathu nya gululame linani ga Pfhumu Jesu Kristo , khu tshivba nya Liphuvbo la Nungungulu wathu .
46006012	Nyi ngu dzumedziswa gu gira silo satshavbo nyi sinago . Lisine ; aholu khandri satshavbo a gu sadi gu si thuma ; khandri satshavbo si phasago . Nyi tshulegide gu gira ni gevbini gilo , aholu gima kha nyi na dzumela gu dzi gira khumbi nyi fumedwa khu silo .
46006013	Guhodza gu emede guya girumbuni , kha nga girumbu nigyo gi emedego guhakha guhodza . Aholu , Nungungulu a na pfhungunula sa sivili : guhodza ni girumbu . Aholu , givili gyathu kha gi yeli gu thumiswa wubhayi , kholu khya Pfhumu , Pfhumu nuye khwa givili .
46006014	Uye Nungungulu a wusidego Pfhumu a na hi wusa nethu khu tshivba yaye .
46006015	Ina kha mu dzitini nya gukhenu givili gyanu givbango gya kristo , gani ? Nyi na dzega sivbango sa Kristo nyi si gira sivbango nya gibhayi , gani ? Kha si kodzegi ni vbadugwana !
46006016	Ina mwa gu hangwa khu gu khenu oyu a dzi tshanganisago ni gibhayi a gu khala mili moyo nagyo , gani ? Milowo nya gu Age yari khiyo : Va vavili va na khala muthu moyo basi .
46006017	Gasi oyu a dzi tshanganisago ni Pfhumu a na khala muthu moyo ni Pfhumu khu liphuvbo .
46006018	Thavani wubhayi ! Kholu mambe mafumbu yatshavbo nya sighoho a girago muthu , kha si nyenyezisi givili gyaye . Aholu , oyu a girago wubhayi a ngu nyenyezisa givili gyaye .
46006019	Ina kha mu dzitini gu khenu sivili sanu nyumba nya Liphuvbo nya gu Age , li vbanyago gwanu ; Liphuvbo mu ningidwego khu Nungungulu , gani ? Enu kha mu dzi lumbi enu vamune ,
46006020	kholu Nungungulu a mi rengide khu tengo nya wungi . Khu kharalo , rungudzani Nungungulu sivilini gwanu .
46007001	Olu nya gu vbweta gu ganela khu mahungu yale mu nga nyi lovelani : Gwadi mwama gumba khuha nyamayi .
46007002	Aholu khu kota nya dzinyenyezise , mwama ni mwama a na khale ni mwangadzi waye , nyamayi ni nyamayi nuye ni mwama waye .
46007003	Mwama a na ninge mwangadzi waye esi si gu fanelo nya nayo nya dzegano , anuye nyamayi a na gire kharato ga mwama waye .
46007004	Mwangadzi kha fumeli givili gyaye kholu gya gu lumba mwama waye . Khidzo gambe kharato , mwama kha fumeli givili gyaye kholu gya gu lumba mwangadzi waye .
46007005	Mwama ni ngadzi mu nga bombelani , vbavbandze nya gupwananeni gumba tshangana matshigu nya gukari , khu gufela gu dzi ningela milombeloni . Na ma vbede matshigu yoyo , tshanganani gambe , gasi mu si sengwi khu Sathane khu kota nya gumba dzi phara gwanu :
46007006	Nya gu ganela esi khu gu mi tsetsa , aholu khandri nayo .
46007007	Khu yangu mawonelo , nyi di gu gola gu kheni vathu vatshavbo va vbanya nga eni . Aholu , muthu ni muthu a na ni giningwa gyaye , a ningidwego khu Nungungulu : oyu ningidwe egi , mumbe a ningwa gile .
46007008	Aholu ga vale va si gu dzegigo mwendro gudzegwa nyi ngu kheni : Gwadi va khale kha nga edzi nyi vbanyago khidzo eni .
46007009	Aholu , va mba kodza gu dzi phara , va na dzege mwendro gudzegwa kholu i tshukwana gudzega mwendro gudzegwa guvbindra gu dzi hodzedzela khu gu dogorela .
46007010	Gasi vale va dzeganego , nyi ngu va laya , nasiri eni , aholu khu lina la Pfhumu , gu kheni , nyamayi a nga huli mwama waye .
46007011	A gu khuga pangoni ga mwama waye , a nga dzegwi khu mumbe ; a na khongotelane ni mwama waye . Mwama nuye a nga huli mwangadzi waye .
46007012	Gasi ava vambe , nyi ngu va embela eni , nasiri Pfhumu , kheni : Mwama nya mukristo a gu ni mwangadzi a si gu mukhodwa , aholu a dzumelago gu vbanya naye , a nga mu digi .
46007013	Anuye nyamayi nya mukristo a gu ni mwama a si gu mukhodwa , aholu a dzumelago gu vbanya naye , a nga mu digi .
46007014	Kholu , mwama a si gu mukhodwa a ngu agiswa khu gukhodwa ga mwangadzi waye . Anuye nyamayi a si gu mukhodwa a ngu agiswa khu gukhodwa ga mwama waye . Nasiri guralo , sanana sanu si di hadza gu velegedwa gighohoni , aholu si agisidwe khu Nungungulu .
46007015	Ambari ulo , wule a si gu mukhodwa , a gu dzina gu khuga pangoni , a na khuge . Kharato , ndriyathu nya mwama mwendro nya nyamani a na tshulega vbadzeganotunu gwawe , kholu Nungungulu a hi ranede guvbanya khu gurula .
46007016	Kholu u na dziti kharini , uwe nyamayi , gu khuwe u na vbanyisa mwama wago ? Mwendro wa gu dziti kharini uwe mwama gu khuwe u na vbanyisa mwangadzi wago ?
46007017	Muthu ni muthu khu edzi a ningidwego khidzo , a na vbanye nga edzi a nga bani a gu vbanya khidzo gikhati a ranidwego khu Nungungulu . Khiso nyi hevbudzago ga mabandla yatshavbo .
46007018	Oyu a ranidwego na hanide wugwera , a nga dzi garadzi khu gu vbweta gu futa wugwera waye . Ni oyu a ranidwego na sa hana wugwera , a nga dzi garadzi khu gu hana wugwera .
46007019	Guhana wugwera khandri gilo , gumba hana wugwera gambe khandri gilo . Igyo gi gu igyo khu gu landrisa milayo ya Nungungulu .
46007020	Muthu ni muthu a na simame ni mavbanyelo a nga bani ari nawo gikhati a ranidwego khu Nungungulu .
46007021	U ranidwe nuri khumbi ? U nga theli kota khiso . Aholu , wa gu dzi kodza gu tshulega wugumbini momo , dzi tshule .
46007022	Kholu oyu a ranidwego khu Pfhumu nari khumbi , ata khodwa ga Kristo , khade muthu nya gutshulege ; a gu lumba Pfhumu . Ni wule a ranidwego khu Pfhumu nari muthu nya gutshulege , khade khumbi ya Kristo .
46007023	Enu mu dzegisidwe khu tengo nya wungi ; mu nga dzi girini gambe dzikhumbi nya vathu .
46007024	Vandruye , muthu ni muthu a na simame gukhala mbeli ga Nungungulu kha nga edzi a nga bani a gu vbanya khidzo gikhati Nungungulu a mu ranidego .
46007025	Gasi khu mahungu nya vale va si gu dzegigo mwendro gudzegwa nyi mwalo nayo nya guningwe khu Pfhumu . Ambari ulo , nyi na ninga wusingalagadzi wangu nya mwama nya gutumbege khu wuhindzi wa Pfhumu .
46007026	Eni nya gu wona nari gwadi gukhala kharato khu kota nya sigaradzo nya guvbanye ga mafuni momu .
46007027	Wa gu bani wu hungidwe khu nayo ni mwangadzi wago , u nga dwaneli gu dzi tshula . Wa gu bani uri mwalo nyamayi ; u nga mu vbweti .
46007028	Ambari ulo , wa gu dzega khu ghohi gilo . Nyamahegyane nya likendzi a gu dzegwa kha ghohi . Aholu va na mana sigaradzo nya singi nya guvbanye nya lipango . Nyi di gola gu mi vbulugisa ga isoso sigaradzo .
46007029	Vandruye , nyi ngu mi embelani gu kheni , matshigu madugwanana . Gukhugela olu , ava va gu ni vagadzi va na vbanye nga khwatshi va mwalo vagadzi ;
46007030	avo va lilago nga khwatshi kha va lili ; avo va nengelago nga khwatshi kha va nengeli ; ava va rengago , nga khwatshi va mwalo gilo ;
46007031	ni ava va thumisago dzithomba nya mafu , nga khwatshi kha va dzi thumisi . Kholu makhalelo nya mafu yaya ma ngu vbindra .
46007032	Nya gu gola mu vbanye na mu tshulegide sigaradzoni . Kholu oyu a gu mwalo lipango , a gu thela kota khu silo sa Pfhumu , a gu dzi garadza khu gu khuye a na nengedzisa kharini Pfhumu .
46007033	Gasi oyo a gu ni lipango , a gu thela kota khu silo nya mafu , a dzi garadza khu gu khuye a na nengedzisa kharini mwangadzi waye .
46007034	A gu khala na kabanegile . Khidzo gambe kharato , nyamayi a nga mba dzegwa , ni nyamahegyane nya likendzi va gu thela kota khu silo sa Pfhumu gasi va khale va nya guaga givilini ni hefemuloni . Aholu nyamayi a dzegidwego a gu thela kota khu silo nya mafu , a gu dzi garadza khu gu khuye a na nengedzisa kharini mwama waye .
46007035	Nya gu mi embela silo sesi khu gufela gu mi phasa , nasiri gu mi tshunganisa . Nya gu mi nonedza esi si gu sadi , si lulamidego , gasi mu thumela Pfhumu khu myonyo yanu yatshavbo .
46007036	Oyu a pwago dzitshoni khu gu wona gyagadzyana gyaye a gi tumbisidego na gi gu vbindredwa khu tanga nya gu dzegwe , a na gire esi a golago monyoni gwaye ; a gu dzegana nagyo kha ghohi .
46007037	Aholu , oyu a sambanyidego khu monyo ni mapimo yaye yatshavbo , na gu dzipwa gu khuye a na dzi phara , gwadi a si dzegi nyamahegyane .
46007038	Khu kharato , Oyu a dzegago nyamahegyane a ngu gira gwadi ; gasi oyu a si dzegigo a ngu gira gwadi ngudzu guvbindrisa .
46007039	Nyamayi a dzegidwego hungidwe khu nayo na nga gu vbanya mwama waye . A gufa mwama waye , nyamayi tshulegide ; a ngu dzi kodza gu dzegwa khu mwama a munago . Egi gi vbwetegago basi khu gu a dzegwe khu mwama nya mukhodwa , nayoni wa Pfhumu .
46007040	Aholu , khu mawonelo yangu , adiri gwadi nyamayi yoyu a si dzegwi gambe . Aya mawonelo yangu ; nyi ngu khodwa gu kheni nya gu ganela neni khu tshivba nya Liphuvbo nya gu Age , li guromo gwangu .
46008001	Olu nya guvbweta gu ganela khu mahungu nya nyama nya guphasedwe vanungungulu nya malipha . Ethu hatshavbo hi ngu pima gwadi . Aholu , gupima gu ngu gira muthu a dzi gugumugisa ; gasi lihaladzo khilo li vbahago ni gu dandrisa gukhodwa .
46008002	Muthu a gu pima gu khuye a ngu giti gwadi gilo , khu lisine , a si gu giti gwadi khu edzi gu vbwetegago khidzo .
46008003	Aholu , muthu a gu haladza Nungungulu , Nungungulu nuye a na mu muti .
46008004	Gasi khu mahungu nya guhodze dzinyama nya guphasedwe sithombe nya vanungungulu nya malipha , hi ngu dziti gu khethu sithombe nya vanungungulu nya malipha khandri vanungungulu tigoni . Kholu mwalo mumbe Nungungulu vbavbandze ga Nungungulu wa moyo basi .
46008005	Vomo va ranwago vanungungulu va ndzadzini ni va mafuni ; gu gira gu khwatshi vanungungulu nya vangi ni dzipfhumu nya dzingi dzi guromo .
46008006	Gasi ethu ha guti gu khethu womo Nungungulu moyo basi , a gu Babe ni muvangi nya silo satshavbo ; ethu ha gu vbanyela uye . Gambe yomo Pfhumu Mweyo basi , Jesu Kristo . Silo satshavbo si vangidwe khu tshivba yaye , ni ethu hi womo khu kotani gwaye .
46008007	Aholu khandri vatshavbo va si pimago silo sesi . Vambe , khu gu olovela gu phasela sithombe nya vanungungulu nya malipha , gikhati va hodzago nyama yeyi , va gu alakanya nungungulu nya malipha , va dzi nyenyezisa khu kotani nya gu mba tiya gupimani gwawe .
46008008	Guhodza khandrugo gu hi tshanganisago ni Nungungulu . Ha mba hodza kha hi luzi gilo , ha gu hodza gambe kha hi wuyedwi khu gilo .
46008009	Ambari ulo dzi woneleni , gasi gutshulega gwanu gu si khali gikhunguvanyiso ga vale nyamba tiya .
46008010	Uwe u gu ni guti , wa gu wonwa khu oyu a sa tiyago nu khade vbaguhodzatunu mu ginyumbanani nya githombe nya nungungulu nya malipha , ina muthu yoyo kha na nga dzipwa na tiyisidwe guhodza silo nya guphasedwe dzinguluve , gani ?
46008011	Kharati , ndriyago a sa tiyago , oyu Kristo a fudego khu kotani gwaye , a na luza kotani nya guti gwago .
46008012	Mwa gu ghohela vandriyanu khu gu va khunguvanyisa gukhodwani gwawe nyamba tiya , khu Kristo mu mu ghohelago .
46008013	Khu kharato , nya gu wona gu kheni guhodza nyama nya miphaso gikhunguvanyiso ga ndriyangu , nyi na diga nyi si hodzi gambe , gasi gumba mu khunguvanyisa .
46009001	Ina kha nyiri muthu nya gutshulege , gani ? Kha nyiri mupostoli , gani ? Pfhumu yathu Jesu Kristo kha dzi wonegisa gwangu , gani ? Ahati enu , kha muri handro nya thumo wangu gukhodwani gwanu , gani ?
46009002	Nya gu bani nyisiri mupostoli ga vambe vathu , nyi ngu pima ni gu tiya gu kheni nyi mupostoli ga enu . Kholu gukhodwa gwanu khigyo gifungo gi tiyisago thumo nya wupostoli wangu .
46009003	Oyu a nyi wudzisago nya gu dzi vhikela kheni :
46009004	Gasi nyi mwalo fanelo nya guhakhe guhodza ni gusela nyi ningwago vbathumotunu wangu , gani ?
46009005	Ina nyi mwalo fanelo nya gudzege neni ndruye nya nyamayi nya mukristo a nyi bangaladza liendroni , kha nga edzi va girago vambe vapostoli , vandruye va Pfhumu ni Pedro , gani ?
46009006	Mwendro mwa gu pima gu khenu eni ni Bharnabha basi khethu hi gu ni giguruvedzo nya gu dzi thumele habune khu mandza yathu .
46009007	Khu levbini lisotshwa li yago nyimbini khu dzitsapawu dza kwamani gwaye ? Khu wevbi muthu a limago lithembwe nya miuvha , a si hodzi mihandro yaye ? Khu wevbini muhavisi a si seligo mahwe nya tshambi waye ?
46009008	Ina nya gu ganela esi khu gupima nya wuthu basi , gani ? Aha Nayo kha wu ngu ganela nuwo kharato , gani ?
46009009	Nayoni wa Mosi gu lovidwe pwani : U nga hungi likana nya mombe nya gu bani yi vbula sivbila . Ina kamwe Nungungulu a gu tsetsa dzimombe basi , gani ?
46009010	Khandri a gu ganela esi kotani yathu , gani ? Khu lisine silo sesi si lovidwe khu kotani yathu ; sa gu tshamusela gu pwani muthu a limago a na ni fanelo nya gulime khu gutumba ; ni oyu a vbulago emede gu hakhiswa nuye gipandre gyaye .
46009011	Na hi yade gwanu dzithomba nya hefemulo ina mwa gu wona nari gilo gikhongolo ha gu hakha silo sanu nya mafu , gani ?
46009012	Olu vambe vathu va gu ni fanelo yoyo vbakari gwanu , ina ethu hi mwalo nawo guvbindra avo , gani ? Ambari ulo kha hi mi henguli fanelo yoyo . Aholu ha gu timisela satshavbo gasi gumba vegela gikhunguvanyiso Ivhangeli ya Jesu Kristo .
46009013	Ina mwa gu hangwa khu gu khenu ava va thumelago nyumbani ga Nungungulu va na ni fanelo nya guhodziswe khu nyumba ya Nungungulu , gani ? Vaningeli nya mhamba kha va ngu hakha gipandre nya miningelo ya vbagiluvelotunu , gani ?
46009014	Khidzo gambe kharato ni vale va gimbidzisago thumo nya gutivise mahungu nya Ivhangeli . Pfhumu a gu ruma gu khuye va vbanye khu thumo wawe nya gutivise Ivhangeli .
46009015	Aholu eni nyi si gu henguli muthu dzifanelo dzatshavbo dzedzi . Gambe khandri nya gu mi lovelani esi khu gufela gu mi hengula gilo , kholu nyi ngu dzumela gufa guvbindra gu gira silo nya nga isoso . Kha nyi dzumeli muthu gu nyi dzegela wuzundzo wangu .
46009016	Nyi mwalo fanelo nya gu dzi gire matshandza khu thumo nya gutivise Ivhangeli , kholu i fanelo yangu gu gira isoso . Khidzo , libango ga eni nyamba tivisa Ivhangeli !
46009017	Nari gu pwani nya gu thuma thumo nya gu wu khugele khu gudzina gwangu , nyi diri ni fanelo nya guvirele gu hakhiswa . Aholu nyi girumwa nyi landrisago thumo nyi ningidwego .
46009018	Khu gwevbini guhakha gwangu ? Guhakha gwangu khu gu tivisa Ivhangeli , nyamba hengula gilo , khu thumo wangu .
46009019	Ambari nyi tshulegidego khu maphuvbo yatshavbo , nyi dzumede gu dzi gira khumbi ya vatshavbo nyifela gu mana nya vangi .
46009020	Vbakari nya Vajudha , nyi dzi giride Mujudha . Ambari nyi dzitigo gu kheni kha nyi fumedwi khu Nayo wa Mosi , nyi dzi vegide vbavbatshi nya Nayo khu gufela gu vbindrugedza Vajudha .
46009021	Ni vale va si gu Vajudha , va si landrisigo Nayo wa Mosi , nyi dzi giride neni kha nga muthu nyamba landrisa Nayo nyifela gu mana avo va si gu Vajudha , nasiri khu gu nyenya Nayo wa Nungungulu kholu nyi ngu fumwa khu Nayo .
46009022	Nya gu manega vbakari nya vathu nyamba tiya gukhodwani gwawe , nya gu khala neni nga muthu nya gumba tiya , nyi fela gu vbanyisa va nyamba tiya . Khu kharato eni nya gu dzi gira satshavbo ni vatshavbo , khu gu kheni mwendro nyi na mana guvbanyisa vambe ni vambe .
46009023	Nya gu gira satshavbo sesi khu kota nya Ivhangeli khu gu dwanela guhakha makategwa nya Ivhangeli .
46009024	Mu ngu dzitini gwadi gu khenu ava va girago mapalisana nya gututume va gu tutuma vatshavbo , aholu moyo basi a kokago givango , khavbo avbo tutumani nga uye mufela guya mana hure .
46009025	Vathu vatshavbo va girago mapalisana va gu dzi phara siloni satshavbo . Va gu gira satshavbo esi khu gufela gu koka givango nya litamo nyamba hwela gufa . Gasi ethu ha gu thumela gu koka givango gi vbanyago kala gupindruga .
46009026	Khidzo kharati nyi tutumago khidzo , nasiri kha nga muthu a tutumago nyamututume nyamba guti a guya hayini . Khidzo kharati nyi dwanago khidzo , nasiri kha nga muthu a rinyago sibhakela pfhukani a veta liphuvbo .
46009027	Eni nya gudwana ni givili gyangu , nyi gi khozisa , gasi nyi si mani givalo nya gugimbile nyi tshumayela vakhwathu , eni mune nyi nyenywa khu Nungungulu .
46010001	Vandriyangu , alakanyani gwadi esi si nga dugelela vakokwe vathu . Vatshavbo va diromo vbavbatshi nya lipfhi ; vatshavbo va tshatugide yiphwa .
46010002	Vatshavbo va bhapatisidwe lipfhini ni phwani , va hengela gumogo ni Mosi .
46010003	Va hodzide vatshavbo gibaba gya gimwegyo va nga ningwago khu tshivba ya Nungungulu ,
46010004	va gu sela gambe mati nya wuhigo wa Nungungulu a nga ma dusa khu giwindrini nya liphuvbo gi nga bani gi gu va bangaladza , giwindri gyogyo khu Kristo .
46010005	Ambari ulo , nya vangi kha va tsakisa Nungungulu , va fude giwulani .
46010006	Silo sesi si khade giyeyedzo ga ethu hatshavbo , gasi hi si dogoreli silo nyamba sadi , kha nga avo va nga dogorelago .
46010007	Mu nga khozelini sithombe nya vanungungulu nya malipha kha nga vambe vakokwe va nga si khozelago , kha nga gu lovidwego omu nya milowo nya gu Age gu pwani : Vathu va di khala vbavbatshi va gu hodza ni gu sela , va khuga va hana .
46010008	Hi nga dzi ningedzeli wubhayini , kha nga edzi va nga gira nya vangi vawe , va fa khu litshigu limwedo basi gipimo nya mazana mavili ni magumi mararu mazana vathu .
46010009	Hi nga lingi Pfhumu kha nga edzi va nga girago vambe , va ngafa khu guhodzwa khu dzinyoga .
46010010	Mu nga ganedzi , kha nga va nga gira vambe , va gu mbemba khu gufa .
46010011	Satshavbo sesi si manegide gwawe gasi gu khala giwonegiso , gambe si lovidwe gasi si khale gitiviso ga ethu hi vbanyago ga matshigu yaya nya guhegise .
46010012	Khavbo avbo , oyu a dzi pwago na tiyide , a na dzi wonele gumba thega .
46010013	Sigaradzo mu si wonago khiso si pimedwego gu pwadwa khu muthu . Kholu Nungungulu tumbegide kha na nga dzumedzisa gu khuye mu mane silingo nya guvbindre tshivba yanu . Nungungulu a gu mi rumela gilingo , a na mi tulela gambe dzindzila nya gu gi pale .
46010014	Khavbo avbo , dzipari dzangu , mu nga khozelini sithombe nya vanungungulu nya malipha .
46010015	Nya gu ganela ga vathu nya guti . Pimani gwadi esi nyi mi embelago :
46010016	Gasi gikombe nya gilalelo gya Pfhumu hi rungudzago khigyo Nungungulu , khandri wuhengeli nya novba wa Kristo , gani ? Ahati gibaba hi pilago , khandri wuhengeli nya givili gya Kristo , gani ?
46010017	Olu gibaba a gu gimwegyo basi , ethu hatshavbo , ambari hiri vangi , hi givili gimwegyo basi , kholu hi ngu hengela guhodza igyo gibaba gya gimwegyo .
46010018	Khedzani libandla la na Israeli . Vale va hodzago nyama nya miphaso , va ngu hengela ni Nungungulu a nga phasedwa mhamba yile .
46010019	Ina nya guvbweta gu kheni ginani khu esi ? Ina nyama nya guphasedwe vanungungulu nya malipha yi na ni giphaso , gani ? Mwendro gu kheni vanungungulu nya malipha va phaswago gilo , gani ?
46010020	Ahihi , khandriso ! Va nya mayigo , dzimhamba va ningelago dzinyumbani nya vanungungulu nya malipha , va gu phasela maphuvbo nya guvivbe , kha va phaseli Nungungulu . Eni kha nyi vbweti gu kheni mu hengela ni maphuvbo nya guvivbe .
46010021	Enu kha mu dzi kodzi gu sela gikombe nya phaso wa Pfhumu , mu wuya khavbo muta sela gambe gikombe nya miphaso nya vanungungulu nya malipha . Kha mu dzi kodzi guhodza mbiyani nya Mhamba ya Pfhumu mu wuya khavbo mu hodza gambe mbiyani nya dzimhamba nya vanungungulu nya malipha .
46010022	Mwendro ha gu vbweta gu khethu Pfhumu a goroga ? Mwa gu alakanya gu khenu hi na ni tshivba guvbindra uye , gani ?
46010023	Silo satshavbo si ngu dzumedziswa , aholu khandri satshavbo si vbahago muthu ; silo satshavbo si ngu dzumedziswa , aholu khandri satshavbo si phasago gukhodwa .
46010024	Muthu a nga dwaneli basi esi si mu tsakisago wurumba waye , aholu muthu ni muthu a na dwanele esi si tsakisago muthu kwawe .
46010025	Hodzani satshavbo si rengiswago bazarini nyamba kanakana mahingigedzoni gwanu ,
46010026	kholu litigo ni silo satshavbo sa tigoni sa gu lumba Pfhumu .
46010027	Mwa gu ranwa guya hodza ndrangani ga muthu a si gu mukhodwa , hodzani , nyamba kanakana mahingigedzoni gwanu , satshavbo esi a mi ningago .
46010028	Aholu wa gu embedwa khu muthu khuye : Wona gu khuwe eyi nyama nya guphasedwe vanungungulu nya malipha , u nga hodzi khu kota nya guninge githawo mahingigedzo ya wule a nga gu tivisa .
46010029	Esi nyi ganelago kha nyi kheni khu gupima gwanu , aholu khu gupima ga mumbe muthu . Khu ginani gutshulega gwangu gu pimedwa khu mahingigedzo ya mumbe muthu , gani ?
46010030	Nya gu bonga Nungungulu khu guhodza nyi hodzago , khu ginani va na nyi lembago khu kota nya esi nyi bongago khiso Nungungulu ?
46010031	Khu kharato , mwa gu hodza , gani mwa gu sela , ni gevbini gimbe gilo mu girago , satshavbo girelani gu rungudza Nungungulu .
46010032	Mu nga khali gikhunguvanyiso ga Vajudha , ga va nya mayigo mwendro ndrani nya libandla la Nungungulu .
46010033	Girani kha nga eni nyi dzi garadzago khu gu vbweta gutsakisa vathu vatshavbo , siloni gwatshavbo , nasiri gu dwanela esi si nyi nengedzisago wurumba wangu , aholu khu gu dwanela esi si phasago va nya gutala , vafela gu vbanyiswa .
46011001	Landrisani mavbanyelo yangu kha nga eni nyi landrisago ya Kristo .
46011002	Nyi ngu mi zundza , kholu mu ngu nyi alakanya ga silo satshavbo , ni gu sayisa milayo nyi nga mi tshiyelani .
46011003	Aholu , nya gu vbweta gu kheni mu dzitini gu khenu Kristo khuye hungo a fumelago vathu vatshavbo , kha nga mwama a fumelago nyamayi , kha nga Nungungulu a fumelago Kristo .
46011004	Mwama a gu gira nombelo mwendro gu ganela mahungu khu lina la Nungungulu na fenengede hungoni , a gu thela dzitshoni Kristo a gu hungo waye .
46011005	Nyamayi a girago nombelo mwendro gu ganela mahungu khu lina la Nungungulu na funungude hungo , a gu thela dzitshoni mwama waye , khidzo saye ni gu vidwa ndzudzu .
46011006	Nyamayi a mba hunga gikhongelo hungoni , a na gaye ndzudzu ! Aholu a gu khala dzitshoni gu gaya mwendro gu vbaludwa , a na hunge gikhongelo !
46011007	Gasi vama , kha gu vbwetegi va fenengela hungoni , kholu khavo giwonegiso ni wuzundzo wa Nungungulu , gasi nyamayi khuye wuzundzo wa mwama .
46011008	Khandri mwama a nga duswa khu ga nyamayi , aholu nyamayi khuye a dusidwego khu ga mwama .
46011009	Gambe khandri mwama a nga girwa khu kota nya nyamayi , aholu , nyamayi khuye a nga girwago khu kota nya mwama .
46011010	Nari guralo , nyamayi fanede gu vega hungoni gilo gi yeyedzago gu pwani a gu fumedwa , khu kotani nya dzingilozi Nungungulu .
46011011	Ambari ulo , ga Pfhumu , mwalo nyamayi nyambana mwama , kha nga gambe a gu mwalo mwama nyambana nyamayi .
46011012	Kholu ha gu khethu nyamayi a di duswa khu ga mwama , hi na gambe khethu mwama a gu velegwa khu nyamayi . Satshavbo sa guta khu ga Nungungulu .
46011013	Nga lamulani enu vamune : Ina mwa gu wona nari gwadi nyamayi guya gira nombelo ga Nungungulu nyamba fenengela gilo hungoni , gani ?
46011014	Tumbunuko wu ngu hi hevbudza gu khuwo dzitshoni mwama gu dandrisa ndzudzu .
46011015	Aholu , nyamayi a gu dandrisa ndzudzu wumburi , kholu ningidwe ndzudzu nya gulaphe gasi wu khala gifenengelo gyaye .
46011016	Aholu , oyu a ganedzago esi a na khale na gu dziti gu khuye ethu hi mwalo giolovedzo gyogyo , ni mabandla ya Nungungulu nayo ma mwalo nagyo .
46011017	Ga esi nyi vbwetago gu mi embela olu , nyi mwalo gu mi zundza . Kholu mitshangano yanu kha yi mi phasi gukhala tshukwana , aholu ya gu mi vivbisani .
46011018	Gilo nya guhegule , nya gupwa pwani mwa gu bani mu tshanganile gu manega guhambana vbakari gwanu . Eni nyi ngu khodwa gu kheni , gu ngu manega furi .
46011019	Gwadi gu manega guhambanelana nya mavbanyelo mwendro makhalelo , gasi gu wonega avo va gu vakhodwa nya lisine vbakari gwanu .
46011020	Aholu enu kha mu tshangani khu gighelo nya guta hengela gilaleloni ga Pfhumu ,
46011021	Kholu muthu ni muthu a gu tutumela gu hodza gilalelo gyaye a ngatago nagyo , gu manega gu vambe va khala ni ndzala , vambe va leva .
46011022	Ina mu mwalo magaya nya gu hodze ni gu sela iyo , gani ? Khu ginani mu kanyisa libandla la Nungungulu , muya thela dzitshoni vale va gu mwalo gilo ? Mwa gu vbweta nyi mi embela kheni ginani ? Mwa gu vbweta nyi mi zundza , gani ? Ahihi , ga esi silo kha nyi mi zundzi ni vbadugwana !
46011023	Khaguva eni nyi hakhide ga Pfhumu esi nyi mi tivisago : Pfhumu Jesu , ni wutshigu a nga ningedwago khuwo , a di dzega gibaba ,
46011024	a bonga Nungungulu , a gi pila a ganela khuye : Egi khu givili gyangu gi nga ningedwa khu kotani yanu . Girani esi kha nga gialakanyo gyangu .
46011025	Khu magirelo ya mamowo , guhegisani nya gilalelo a di dzega gikombe a ganela khuye : Gikombe gegi khu gidzumeledzwano nya giphya gi nga tiyiswa khu novba wangu ; gikhati gyatshavbo mu selago gikombe gegi , selani na mu gu nyi alakanya .
46011026	Khu kharato , gikhati gyatshavbo mu hodzago gibaba gegi , mu sela gikombe gegi mwa gu tivisa gufa ga Pfhumu kala a gu wuya .
46011027	Khavbo avbo , gani khu mani a hodzago gibaba ni gu sela gikombe gya Pfhumu nari mwalo fanelo , a ngu mana nandru nya gughohele Givili ni Novba wa Pfhumu .
46011028	Muthu ni muthu a na dzi lole uye mune wurumba waye , na si gu hodzi gibaba ni gu sela gikombe gya Pfhumu .
46011029	Kholu oyu a hodzago ni gu sela nyamba wona Givili gya Pfhumu , a gu hodza ni gu sela gumbemba gwaye .
46011030	Khigyo gi giridego gumanega vbakari gwanu nya vangi va vbedego tshivba , va dwalago , ni vambe nya vangi va fudego .
46011031	Gasi ha gu dzi lola ethu vamune hi dzi lamula , kha hi na lamudwa khu Nungungulu .
46011032	Pfhumu a gu hi lamula a gu hi tsayisa gambe , gasi hi si mbembi gumogo ni litigo .
46011033	Khu kharato , vandruye , mwa gu bani mu tshanganide , guta hodza gilalelo gya Pfhumu , muthu ni muthu a na lindrele vakwawe .
46011034	Oyu a gu ni ndzala a na hodze gaya , gasi tshangano wanu wu si mi raneli likhulo la Nungungulu . Gasi khu esi simbe nyi nata mi laya na nyi vbohide iyo gwanu .
46012001	Vandruye , kha nyi vbweti mu hangwa khu mahungu nya siningwa nya Liphuvbo .
46012002	Mu ngu dzitini gu khenu na mu si gu hakhi gukhodwa , mu di gu khozela vanungungulu nya malipha , nya dzimbeveve .
46012003	Khu kharato , khalani na mu gu pima gu khenu mwalo muthu a ganelago khu tshivba nya Liphuvbo la Nungungulu khuye : Jesu a na vadwe ; Gambe mwalo muthu a dzi kodzago gu ganela khuye : Jesu Pfhumu amba kutsedzedwa khu Liphuvbo nya gu Age .
46012004	Siningwa si hambane , aholu , Liphuvbo limwedo ;
46012005	Mathumelo ma hambane , aholu Pfhumu mweyo basi ;
46012006	Yomo mithumo nya guhambane , aholu Nungungulu Moyo basi . Khuye a ningago vathu vatshavbo tshivba nya guthume .
46012007	Siningwa nya Liphuvbo nya gu Age sa gu wonegiswa ga moyo ni moyo , gasi gu phasedzela vatshavbo .
46012008	Womo a ningwago gu ganela khu mapimo , mumbe a ningwa gu ganela mahungu nya guti . Satshavbo sa gu ningwa khilo Liphuvbo la limwedo .
46012009	Khilo gambe Liphuvbo la limwedo li ningago mumbe gukhodwa , mumbe tshivba nya guhawulugise madwali ;
46012010	mumbe a gu ningwa tshivba nya gugire siliwugiso , mumbe a ningwa gu ganela khu lina la Nungungulu , mumbe a ningwa gupima avba li guromo Liphuvbo la Nungungulu ; mumbe a gu ningwa guganela malimi nya guhambanelane , mumbe a ningwa gukodza gu tshamusela malimi .
46012011	Aholu , Liphuvbo khilo la limwedo basi li girago silo sesi satshavbo ; khilo li kavedzelago ga moyo ni moyo siningwa khedzi li golago khidzo .
46012012	Kha nga givili gi gu gimwegyo basi aholu gi manega ni sivbango nya singi si wumbago givili gimwegyo basi , khidzo gambe kharato ni ga Kristo .
46012013	Ethu hatshavbo : Vajudha ni ava va si gu Vajudha , dzikhumbi ni va nya gutshulega hi bhapatisidwe khu Liphuvbo la limwedo , gasi hi khala givili gimwegyo basi . Ethu hatshavbo hi hakhide Liphuvbo la limwedo .
46012014	Khu lisine , givili khandri givbango gimwegyo basi , aholu singi .
46012015	Ngondro wa gu ganela khuwo : Olu eni nyi si gu mandza kha nyiri wa givili malipha , wa gu lumba givili .
46012016	Ndzeve ya gu khiyo : Olu eni nyi si gu liso kha nyiri wa givili ; malipha , ya gu lumba givili .
46012017	Nari pwani givili gyatshavbo maho basi , hi di hadza gupwa kharini ? Mwendro nari pwani gyatshavbo ndzeve , hi di hadza gupwa khu ginani gununga ?
46012018	Nungungulu vegide vbagivilitunu sivbango satshavbo , gimwegyo ni gimwegyo wulanga waye , edzi si nga mu tsakisago khidzo .
46012019	Nari pwani givili gyatshavbo givbango gimwegyo basi , na giri hayini givili ?
46012020	Givili gi na ni sivbango nya singi aholu gimwegyo basi .
46012021	Maho kha ma dzi kodzi gu embela mandza khayo : Kha hi gu vbweti . Hungo kha wu dzi kodzi gu embela mawundru khuwo Kha nyi mi vbweti .
46012022	Sivbango si wonegago gu khwatshi si mwalo tshivba , khiso si vbwetegago ngudzu .
46012023	Givilini , sivbango sile hi gu khethu si mwalo wuzundzo , khiso hi si thelago ngudzu kota , hi si fenengedzela khu wuzundzo . Esi hi pwago khiso dzitshoni , khiso hi si sayisago khu githawo guvbindra simbe .
46012024	Gasi sivbango si guromo gukhadzisegani , kha si keneledwi khu gilo , kholu Nungungulu a nga wumba givili a di vega githawo nya gikhongolo ga sivbango sile nya gusolege .
46012025	Giride kharato gasi gu si manegi guhambana givilini , gasi givbango ni givbango gi thela kota khu gikwawe , kha nga edzi gi dzi sayisago khidzo gyabune .
46012026	Gya gu saniseka givbango gimwegyo , satshavbo sa gu saniseka gumogo nagyo ; gya gu zundzwa givbango gimwegyo , satshavbo sa gu nengela gumogo nagyo .
46012027	Enu mu givili gya Kristo . Moyo ni moyo wanu givbango gya Kristo .
46012028	Nungungulu vegide muthu ni muthu wulanga waye ndrani nya libandla : Guphela khu Vapostoli , gu handzamedza vaparofeti ; nya wuraru khu vahevbudzi ; gu bela va nya gugira siliwugiso ni gu hawulugisa madwali , ni va nya gusayisa sisiwana , ni vathangeli , ni va nya gu ganela malimi nya guhambanelane .
46012029	Ina vatshavbo va na khala Vapostoli , ni vaprofeti ni vahevbudzi , gani ? Ina vatshavbo va na ni tshivba nya gugire siliwugiso , gani ?
46012030	Khandri vatshavbo va ningidwego tshivba nya guhawulugise madwali , ni gu ganela malimi nya guhambanelane ni gu ma tshamusela .
46012031	Khu kharato , dzi garadzeni khu gu vbweta siningwa nya lisima ngudzu . Ndzila nya yadi guvbindra dzatshavbo kheyi nyi vbwetago gu mi yeyedza olu .
46013001	Ambari nari gu pwani nya gu kodza gu ganela malimi yatshavbo nya vathu ni ayo nya dzilozi dza Nungungulu , nyambana lihaladzo , magana yangu ma gu fanana ni ligwaha nya pundru wu dzumago , mwendro ni nyangendre a wombago .
46013002	Ambari nyiri ni giningwa nya gutshumayele mahungu ya Nungungulu , ni guti satshavbo , ni gupima misihalo yatshavbo , ni gukhodwa gwatshavbo nya gu dzi kodze gu sigula sigomo , nyambana lihaladzo , kha nyiri wa gilo .
46013003	Ambari nyi gu ninga sisiwana silo sangu satshavbo , nyi wuya nyi ningela ni givili gyangu gi vbiswa , aholu na nyiri mwalo lihaladzo , kha nyi phasi gilo .
46013004	Lihaladzo li na ni gutimisela ni wuwadi . Lihaladzo li mwalo lidiwo , li mwalo matshandza ni gu dzi gugumugisa .
46013005	Lihaladzo kha li giri esi nyamba yela , kha li dwaneli gu dzi tsakisa , kha li khali likhulo , mwendro gu vbisega khu kota nya gupimise guvivba li giredwago .
46013006	Lihaladzo kha li nengeli muthu a gu gira esi nyamba yela , aholu la gu nengela khu gu wona lisine .
46013007	Lihaladzo li ngu rwala satshavbo , li gukhodwa satshavbo , li gu tumba gikhati gyatshavbo ni guhunisela satshavbo .
46013008	Lihaladzo gima kha li vbeli . Wu na vbindra wuprofeti , malimi ma na fuva , ni guti gu na vbela .
46013009	Kholu wuprofeti ni guti gwathu kha si vbeleli .
46013010	Gikhati gu na vbohago esi nya guvbelele , si na fuva satshavbo esi nyamba vbelela .
46013011	Eni na nyi ngari gyanana nyi di ganela kha nga gyanana , nyi pimisa kha nga gyanana , nyi alakanya kha nga gyanana . Na nyi dandride nyi khala mwama , nyi di diga mavbanyelo nya wanana .
46013012	Olu ha gu wona kha nga vbalibonatunu nya gupfhurele ; gi na vboha gikhati hi na wonago satshavbo khovbe ni khovbe . Olu guti gwangu gu ngu kenelela , aholu , khu gikhati gyakone nyi nati satshavbo kha nga edzi nyi tidwago khidzo khu Nungungulu .
46013013	Olu gu nga emide esi sa siraru : Gukhodwa , Gutumba ni Lihaladzo . Ga esi sa siraru gikhongolo khu lihaladzo .
46014001	Dzi garadzeni khu gu vbanya khu lihaladzo , mu dogorela siningwa nya Liphuvbo nya gu Age , ngudzungudzu giningwa nya gutivise mahungu .
46014002	Oyu a gu ni giningwa nya guganele malimi nya guhambanelane kha ganeli ga vathu , a gu ganela ga Nungungulu . Kholu kha si tidwi khu muthu esi nya gusihale a ganelago khu gu tiviswa khu Liphuvbo .
46014003	Gasi oyu a tivisago mahungu ya Nungungulu a gu ganela ga vathu : a ngu vbaha ni gu laya ni gu tangadzisa .
46014004	Oyu a ganelago malimi a gu dzi phasa uye wurumba waye , gasi oyu a tivisago mahungu ya Nungungulu a gu vbaha Libandla .
46014005	Nyi ngu gola gu kheni enu mwatshavbo mu ganele malimi . Aholu nya gu gola ngudzu gu kheni mu tivise mahungu ya Nungungulu . Oyu a tivisago mahungu ya Nungungulu khongolo guvbindra oyu nya guganele malimi , amba khu gu manega muthu nya gutshamusele esi si ganedwago , gasi gu phasedzela Libandla .
46014006	Nga pimisani , vandruye , nari pwani eni nya guta iyo gwanu nyita ganela malimi nya guhambanelane , nyi di hadza gu mi phasa kharini olu magana yangu ma si pwadziseligo gutuledwa ga Nungungulu , guti , mahungu , mwendro sihevbudzo ?
46014007	Khidzo saye ni dzingoma dzi wombwago . Silo si si vbanyigo , kha nga pundru mwendro hwambi ; sa gumba wombwa gwadi , si pwala , a na dziti kharini muthu gu khuye ginani a wombago muwombi ?
46014008	Pundru a gu pwala khu madzumelo nyamba tisega , khu mani a na dzi dongiselago guya nyimbini ?
46014009	Khidzo nenu kharato , mwa gumba ganela khu lidimi li tidwago khu vathu , va na dzi kodza kharini gu si pima esi mu ganelago ? Mu na ganela mahala , mu yingiswa khu liphuvbo .
46014010	Malimi nya mangi ngudzu ma guromo mafuni , aholu lidimi ni lidimi li na ni tshamuselo yaye .
46014011	A guta muthu ata ganela ni eni khu lidimi nyi si litigo , eni nya gu khala nombo ga muthu yoyo , uye nuye a gu khala nombo gwangu .
46014012	Khiso esi si manegago vbakari gwanu . Kha nga mu dogorelago siningwa nya Liphuvbo nya gu Age , lombani mu ningwe khu gu tala nya iso , gasi gu vbaha Libandla .
46014013	Oyu a ganelago malimi a na lombe ga Nungungulu giningwa nya gukodze gu ma tshamusela .
46014014	Kholu nya gugira nombelo khu lidimi nyamba tidwa , hefemulo wangu khuwo basi wu lombelelago , aholu mapimo yangu kha ma mani giphaso .
46014015	Hi na rini olu ? Guvbwetega nyi lombelela khu hefemulo ni mapimo gambe . Guvbwetega nyi embelela rungudzo ga Nungungulu khu hefemulo ni mapimo gambe .
46014016	Wa gu gira nombelo khu liphuvbo basi , oyu a na bani romo a yingisela a na kodza kharini gu hakha khuye Amen guhegisani nya gubonge gwago , olu a nga mba si mana esi u nga ganelago .
46014017	Ambari u gira gwadi nombelo wago nya gubonge , wu mwalo giphaso ga mumbe muthu .
46014018	Nyi ngu mu bonga Nungungulu kholu eni nyi ngu kodza guganela malimi nya guhambanelane guvbindra enu .
46014019	Ambari ulo , vbakari nya tshangano nya Libandla , nya gu gola gu ganela magana madugwanana ya hungoni gwangu ma dzi kodzago gu phasedzela vathu , guvbindra gu ganela mazana magana khu malimi nyamba tidwa khu muthu .
46014020	Vandruye , mu nga khali sanana mapimoni gwanu , aholu , khalani sanana ga esi nya guvivbe , mu khala vagulu nya vathu khu gu pima .
46014021	Umo nya Milowo nya guage , Pfhumu wari khuye : Nyi na ganela ga ava vathu khu lito nya vathu nya guganele limbe lidimi , ni likana nya valombo . Ambari ulo kha va na tula dzindzeve va nyi yingisa .
46014022	Khavbo avbo , gu ganela malini nyamba tidwa giyeyedzo gya Nungungulu ga vale va si khodwigo , nasiri ga ava va khodwago . Gasi gu tivisa mahungu ya Nungungulu giyeyedzo ga ava va khodwago , nasiri ga ava va si khodwigo .
46014023	La gu tshangana Libandla , vathu vatshavbo va phela gu lombelela khu malimi nyamba tidwa , a gu vboha muthuyo mwendro moyo nyamba khodwa , gu khuye mwatshavbo mu siphuguphugu .
46014024	Aholu , mwatshavbo mwa gu tivisa mahungu ya Nungungulu , a bela muthu nyamba khodwa , mwendro mumbe muthuyo , khu gupwa magana yanu , a na alakanya , a tugula sihoso saye .
46014025	Makungu a gu nawo monyoni gwaye ma na wonegiswa , a na khidzima a tsitsa khovbe vbavbatshi a khozela Nungungulu na gu ganela khu likana khuye : khu lisine Nungungulu womo vbakari gwanu .
46014026	Egi nyi vbwetago gu mi embela vandruye , khegi : na mu tshanganide , moyo a na thula ndzimo , mumbe a na hevbudza , mumbe a na ninga wufakazi , mumbe a gira nombelo khu lidimi nyamba tidwa , mumbe a ninga tshamuselo . Girani satshavbo sesi khu gufela guphasana gudandra gukhodwani .
46014027	Va gu manega va nya guganela malimi nyamba tidwa , ningani wulanga a ganele moyo , mwendro vavili ambari vararu khu guhegisa , moyo ni moyo a na ganele khu gyaye gikhati . Aholu gu vbwetega na romo muthu nya gutshamusele esi va ganelago .
46014028	A gu hamugega mutshamuseli , gwadi va degule , va ganela basi khu myonyoni gwawe ni Nungungulu .
46014029	Vaprofeti vavili mwendro vararu va na tivisa mahungu ya Nungungulu , vambe va ninga mawonelo yawe khu esi si nga ganedwago .
46014030	Aholu , Nungungulu a gu embela gilo ga moyo nya ava va khadego vbavbatshi a na degula oyu a nga bani a gu ganela .
46014031	Kholu enu mwatshavbo mu ngu dzi kodza gu ganela kha nga vaprofeti , aholu muthu ni muthu khu gikhati gyaye , gasi vatshavbo va mane guhevbula ni guphasega khu magana ya vatshavbo .
46014032	Gambe gu vbwetega giningwa nya gutivise mahungu ya Nungungulu gi wonwa khu vambe vaprofeti .
46014033	Kholu Nungungulu kha goli pfilupfilu , a gu gola gurula . Kha nga edzi gu girwago mabandlani yatshavbo ya vanya guaga ,
46014034	vanyamayi va nga ningwi wulanga va ganela mitshanganoni . Khandri gwadi vanyamayi gu ganela mu vathuni . Avo va na yingise kha nga edzi wu rumago khidzo Nayo wa Mosi .
46014035	Va gu vbweta guti gambe simbe silo , va na wudzisa vama vawe gaya . Kha gu khali gwadi nyamayi gu khusa lito a gu ganela vbakari nya tshangano nya vakhodwa .
46014036	Gasi khenu mu nga phela khenu guhakha mahungu ya Nungungulu , mwendro khenu mwenga mu gu nawo gani ?
46014037	Muthu a dzi pwago gu khuye a na ni giningwa nya gutivise mahungu ya Nungungulu , mwendro gimbe giningwa a na pime gwadi esi nyi mi lovedego , kholu nayo wa Pfhumu .
46014038	A gumba thela kota khu silo sesi , Nungungulu nuye kha na thela kota khu uye .
46014039	Khu kharato , vandriyangu , dzi garadzeni khu gu mana giningwa nya gutivise mahungu ya Nungungulu , gambe mu nga himbedzelini muthu gu lombelela khu malimi nya guhambane .
46014040	Aholu girani esi satshavbo khu githawo ni nayo .
46015001	Vandruye , nya guvbweta gu mi dundrugisa Mahungu nya Yadi nyi mi tivisidego , mu ma hakhidego , mu wuya mu ma sayisa khu gu tiya .
46015002	Khayo aya mahungu ma na mi vbanyisago mwa gu ma sayisa gwadi nga edzi nyi mi tivisidego khidzo ; mwa gu bani mwa sa khodwa mahala .
46015003	Gilo nya guphele nyi di mi tivisa esi eni neni nyi nga hakhago : Kristo fude khu kota nya sighoho sathu kha nga edzi gu lovidwego khidzo omu nya Milowo nya gu Age .
46015004	Dzingidwe , a wuga khu litshigu nya wuraru , kha nga yi ganelago Milowo nya gu Age .
46015005	A dzi wonegiside ga Pedro , a wuya a dzi wonegisa gambe ga tsawa nya vale nya likhumi na vavili .
46015006	Khu hwane nya ugo , a di dzi wonegisa gambe ga gikwata nya vathu nya tengo nya guvbindre livbandre mazana vakhodwa , khu gumogo . Nya vangi vawe va ngu guvbanya ni olu , vambe va fude .
46015007	Khavbo avbo , a di wonega ga Jakobe ni ga vapostoli vatshavbo .
46015008	Khu guhegisa a di wonega gambe ga eni , nyi gu khwatshi nyi gyanana nya guvelegwe ma si gu eneli matshigu yaye .
46015009	Kholu eni kheni nyi gu dugwana ga vapostoli , gambe kha nyi faneli gu ranwa mupostoli , khu kota nyi nga tshanisa Libandla la Nungungulu .
46015010	Aholu khu wuhigo wa Nungungulu kha idzo nyi gu idzo . Gambe wuhigo a nyi ningidego , kha nyi ninga mahala . Eni nyi ngu thuma ngudzu guvbindra vatshavbo vapostoli . Ambari ulo khandreni nyi girago esi satshavbo , wuhigo wa Nungungulu wu thumago gumogo ni eni .
46015011	Kholu , eni ni avo ha gu tivisa kharati , enu mu khodwe khu gu embedwa kharato .
46015012	Ethu hi ngu tivisa gu khethu Kristo wugide khu ga va fudego , khu ginani vambe va gukhavo va nya gufa kha va wugi ?
46015013	Ha gu khethu va nya gufa kha va wugi , gu yeyedza gu pwani anuye Kristo kha wuga .
46015014	Aholu , Kristo a gu bani a sa wuga , thumo wathu nya gutivise Mahungu ya Pfhumu khandri wa gilo , ni gukhodwa gwanu gambe kha gu phasi gilo .
46015015	A gu bani ari kharato , ethu hi khade dzifakazi nya malipha dza Nungungulu . Hi tiviside gu khethu Nungungulu wuside Kristo khu ga va fudego , nari malipha , olu hi gu khethu va nya gufa kha va wugi .
46015016	Ha gu khethu kha va wugi , Kristo nuye kha wuga .
46015017	Aholu , a gu bani a sa wuga Kristo , gukhodwa gwanu gumwalo tiyiso , gambe mu ngari wugumbini nya sighoho sanu .
46015018	Ambari ava va fudego na va gu khodwa ga Kristo va luzile navo .
46015019	Gitumbo hi gu nagyo ga Kristo gya gu hegela sa mafuni momu basi , nyamba hi tshatugisa khisi kheyi nya guvbanye gogu , hi na manega ethu hiri ni libango nya guvbindre vathu vatshavbo .
46015020	Aholu , Kristo wugide , khu lisine , khuye matiwula nya guwuge ga vafudego .
46015021	Kha nga olu gufa gu manidego wulanga tigoni khu kota nya muthu moyo , guwuga ga va nya gufa gu bede tigoni khu kota nya muthu moyo .
46015022	Khu kharato , vathu vatshavbo va modwe khu gufa khu gu hengela ni Adhamu ; olu khu gu hengela ni Kristo , vathu vatshavbo va na bweledzedwa gambe guvbanya .
46015023	Aholu , muthu ni muthu a na hakha guvbanya khu gikhati gyaye . Matiwula khu Kristo a gu gitumbiso ga vatshavbo . Na wugide Kristo , gu na landrela vale va mu lumbago va hakha navo guvbanya .
46015024	Khavbo avbo , gu na vboha mahegiso nya silo satshavbo ! Na fuviside mifumu , ni dzitshivba ni valala vatshavbo , Kristo a na ningela mufumu mandzani ga Nungungulu Babe .
46015025	Kholu guvbwetega Kristo a fuma kala Nungungulu a gu khozisa valala vatshavbo khu tshivba yaye .
46015026	Nala nya guhegise a na padwago , khu gufa .
46015027	Nungungulu a mu ningide gufuma silo satshavbo . A gu pwani Nungungulu a Mu ningide gufuma silo satshavbo , gu yeyedza gu pwani Uye Nungungulu kha valedwi avba nya silo satshavbo , kholu khuye a ningago Mwanaye tshivba nya gufume silo satshavbo .
46015028	Gikhati Nungungulu a na vegago silo satshavbo vbavbatshi nya mufumu wa Mwamana , Mwamana nuye a na dzi vega vbavbatshi nya mufumu wa Babe , a gu uye a mu ningago gu fuma silo satshavbo .
46015029	Alakanyani vale va hakhelago gubhapatiswa va nya gufa . Ha gu khethu ava va fudego kha va wugi , khu ginani va va hakhelago gubhapatiswa ?
46015030	Ina ambari ethu kha hi ngu manega dzimhangoni gikhati gyatshavbo gani ?
46015031	Vandruye , khu gutsaka nyi gu nago mbeli ga Pfhumu yathu Kristo Jesu khu kotani yanu , nyi ngu mi embela gu kheni matshigu yatshavbo nya gu wona gufa mbeli gwangu .
46015032	Nari pwani litunga nya likhongolo ngudzu nyi nga li dwanago dhoropani ga Efeso nyi di dwanela silo nya vathu basi , ginani nyi nga hadza guwuyedwa khigyo ? A gu bani ari lisine gu pwani ava va fudego kha va wugi , hi na gira nga esi si nga ganedwago , pwani : Hi na hodze hi sela kholu mindru hi nafa .
46015033	Mu nga sengwi : Gidinga nya vathu nya guvivbedwe khu monyo gi ngu vivbisa mavbanyelo nya yadi .
46015034	Digani mavbanyelo nya guvivbe , vbanyani khu ndruda kha nga edzi a dzinago khidzo Nungungulu ! Kholu , vbakari gwanu vomo va si mutigo Nungungulu . Nya gu ganela esi khu gufela gu mi thela dzitshoni .
46015035	Muthu a ngu dzi kodza guwudzisa khuye : Va gu wuga kharini ava va fudego ? Givili muni va na wonegago khigyo ?
46015036	Wupumbu muni uwowo ! Esi u yalago kha si ningi mihandro ya mba mwalalega mbewu yakone .
46015037	Egi U yalago khandri litshina lakone nya simbo wu na bugago , wa gu yala basi nyingi yakone , gani khya givbila , gani khya mumbe simbo .
46015038	Nungungulu a gu ninga nyingi ni nyingi givili a gi wonago gu khuye gi ngu yi yela .
46015039	Sivili satshavbo kha si khali idzo saye . Givili nya muthu gi hambanile ni givili nya sirengo , ni sinyoni ni dzindzandzi .
46015040	Somo gambe sivili sa ndzadzini ni esi sa tigoni . Gungangamela nya sivili sa ndzadzini gu hambane ni ogu nya esi sa mafuni .
46015041	Lidambo li na ni mangangamelelo yaye , ngima nuwo wu na ni yaye , dzinyeledzi nidzo dzi na ni yawe nya guhambane .
46015042	Khidzo gambe kharato gu na giregago guwugani ga vafudego . Ha gu kembela givili nya gufe , gu wuga givili nyamba fa gambe .
46015043	Gu kembedwa givili nyambana wumburi , gi wuga na gi gu ngangamela ngudzu ; gu kembedwa givili nyambana tshivba , gi wuga na gi tade khu tshivba .
46015044	Gu kembedwa givili ginene nya muthu , guta wonega givili nya gutale khu guvbanya nya guphye nya guningwe khu Liphuvbo nya gu Age . Kha nga gi guromo givili nya guvbanye nya wuthu , gyomo gambe givili nya guvbanye nya Liphuvbo nya gu Age .
46015045	Milowo nya gu Age yari khiyo : Mwama nya guhegule , Adhamu , givangwa nya guvbanye , aholu Adhamu nya mahegiso , liphuvbo li ningago guvbanya .
46015046	Oyu nya guhegule adisiri muthu nya liphuvbo , adiri muthu basi , khu hwane khavbo a ngata manega muthu nya liphuvbo .
46015047	Oyu nya guhegule adiri muthu wa mafuni . Oyu nya wuvili khwa ndzadzini .
46015048	Vathu va mafuni va gu godza oyu nya guhegule ; vathu nya liphuvbo va gu godza oyu nya wuvili .
46015049	Nga olu mafuni momu hi godzago muthu nya mafu , kharato gambe , hi na godzana ni muthu wa ndzadzini .
46015050	Khu maganelelo yaya nya guvbweta gu mi embela kheni , muthu nya mafu kha dzi kodzi uye wurumba waye , gu hakha thomba nya mufumu wa Nungungulu . Egi gi gu ni lufa kha gi yeli gu hakha thomba nya guvbanye nya gupindruge .
46015051	Nya guvbweta gu mi tulela sihalo : Khandri ethu hatshavbo hi nafago , aholu hatshavbo hi na vbindrugedza giemo ,
46015052	Isoso si na girega khu gikhati gimwegyo basi , khu gukhwavbila nya maho , gikhati wu na wombago pundru nya mahegiso . Wa gu pwala pundru , ava va fudego va na wuga va vbanya nyamba fa gambe , gasi ethu , hi na vbindrugedza giemo .
46015053	Kholu gu vbwetega givili gegi nya guhine gi hakhe gumba hina , ni givili gegi nya gufe gi hakhe gumba fa .
46015054	Gikhati givili nya guhine gi na digago guhina , ni givili gegi nya gufe gi na hakhago gu mba fa , gu na tadzisega magana ma lovidwego nya gupwani : Gufa gumbembisidwe khu gupala nya mahegiso .
46015055	Uwe gufa , olu gomo hayi gupala gwago ? Yomo hayini tshivba yago nya gusonge ?
46015056	Tshivba nya gufe khu gighoho ; tshivba nya gighoho khu nayo .
46015057	A na rungudzwe Nungungulu a hi ningidego gupala khu tshivba ya Pfhumu yathu Jesu Kristo !
46015058	Khu kharato , vandruye nya sigodwa , simamani mu khala na mu tiyide mu thuma gikhati gyatshavbo khu gu nengela esi Nungungulu a si vbwetago , Kholu mahoni ga Pfhumu , thumo wanu khandri wa mahala .
46016001	Khu mahungu nya miningelo nya guya phasedzele khiyo vakhodwa va Jerusalema , girani nenu kha nga edzi nyi leletedego khidzo mabandla nya vakhodwa va tigoni ga Galatiya .
46016002	Khu dimingo ni dimingo , muthu ni muthu a na kase gipandre nya silo a thumidego ndrani nya semana a si vega khu phuvbo ndrangani gwaye , gasi mu siti gira mihengo khu gu bani nyi vbohide .
46016003	Khu gikhati gyogyo , nyi nata rumela vama mu na va hathago , va gu hongola Jerusalema ni lidangalila nya gu va bikele khilo , va yisa miningelo yoyo .
46016004	Gambe nya gu wona gu kheni gwadi gu hongola neni , nyi nata hongola navo .
46016005	Eni nyi nata iyo gwanu hwane nya gu na nyi vbindride khu Makedhoniya nyi na vbindrago khiyo liendroni momu .
46016006	Sa gukodzega nyi nata khala nanu matshigwana nya gukari kala gi gu vbindra girame , mufela guta nyi phasa khu gu nyi vbelegedza omu nyi vbwetago gu hongola .
46016007	Kha nyi vbweti guvbindra basi khiyo gwanu . Nyi ngu tumba gu kheni , Nungungulu a gu phasa , nyi nata khala nanu gikhati nya gyadi .
46016008	Aholu nya gu alakanya gu khala dhoropani ga Efeso kala khu buzo nya Pentekosta ,
46016009	kholu nya gu wona na yi vbohide nango nya guthume thumo nya khongolo wu ningago mihandro nya yadi , ambari nyi manago valala nya vangi .
46016010	A gu vbindra khiyo gwanu Thimoti mu hakheni gwadi apwa gutshamba vbakari gwanu , kholu uye womo nuye thumoni wa Pfhumu kha nga eni .
46016011	A nga manegi ni moyo wanu nya gu mu kanyise . Aholu mu phasedzeleni khu esi si vbwetegago , a kodze gu simama liendroni gwaye nya guwuye eno gwangu , kholu eni ni vandruye hi womo hi khedzisela uye .
46016012	A gu bani ari khu mahungu ya ndriyathu Apolo , nyi mu khongotede ngudzu gu kheni ate iyo gwanu gumogo ni vambe vakhodwa , aholu uye kha dzina guta olu , anata gya gu vboha gikhati .
46016013	Khendzugani mu tiya gukhodwani , mu gira nga vama , mu dzi ninga tshivba .
46016014	Thumani silo satshavbo khu lihaladzo .
46016015	Vandriyangu , nyi na ni gimbe gileletelo nyi vbwetago gu mi ninga . Mu ngu litini lipango la Sitefane a gu uye a nga phela khuye gu hakha gukhodwa tigoni ga Akaya , vatshavbo va ngu dzi ningedzela gu thumela vakhodwa .
46016016	Landrisani sihevbudzo sawe ni sa vambe va va phasedzelago guthumela libandla .
46016017	Nyi nengede ngudzu guta holedwa khu Sitefane ni Fortunato ni Akayiko , va dzudego va ta nyi tshima lidora nyi gu nalo nya gu mi wone .
46016018	Va nyi tangadziside ngudzu , kha nga va nga mi tangadzisago nenu . Khavbo avbo , mu na ni fanelo nya gu va ningeni githawo .
46016019	Mabandla nya vakhodwa ya Asiya ma ngu mi losedzela . Akila ni Priska va ngu mi losedzela ngudzu gumogo ni vakhodwa va tshanganago ndrangani gwawe ;
46016020	ni vakhodwa vatshavbo va tigoni momu va ngu mi losedzela navo . Losanani khu gyanu khu beju nya wundruye .
46016021	Eni Pawulo , nyi ngu mi rumela malosedzela nya gulowe khu mandza yangu .
46016022	Muthu a gu mwalo lihaladzo ga Pfhumu a na vadwe : Maranath'a ( Delu Pfhumu ) !
46016023	Makategwa ya Pfhumu yathu Jesu Kristo ma na khale ga enu .
46016024	Hakhani gukhathala gwangu khu enu mwatshavbo linani ga Jesu Kristo .
47001001	Eni , Pawulo , mupostoli wa Kristo Jesu , khu gu gola gwa Nungungulu , ni ndriyathu Thimoti , hi ngu losa ga libandla la Korinto , ni vatshavbo va nya guaga va Nungungulu va guromo Akaya gwatshavbo .
47001002	Wuhigo ni gurula gunate gwanu khu ga Nungungulu Babe wathu , ni ga Pfhumu yathu Jesu Kristo !
47001003	A na rungudzwe Nungungulu Babe wa Pfhumu yathu Jesu Kristo , Babe nya wuhindzi , Nungungulu nya gutshavelele gatshavbo ,
47001004	a gu uye a hi tshavelelago sigaradzoni sathu satshavbo gasi hi kodza gu tshavelela nethu vale va guromo gusanisekani khu gu tshaveledwa gogu hi gu manago ga Nungungulu .
47001005	Kha nga olu gu dandrago ga ethu gusaniseka ga Kristo , kharato gambe , khu Kristo gu ngu dandra gutshaveledwa gwathu .
47001006	Ethu ha gu saniseka , ga gu girega gasi enu mu mane gu tshaveledwa ni gu vbanyiswa ; ha gu vbungadzedwa ga gu girega gasi mu mane guvbungadzedwa ni gu ningwa tshivba nya gutimisele , ni guhunisela sigaradzo , hi si timiselago ethu nethu .
47001007	Gutumba gwathu ga enu gu tiyide , khu gudziti gu khethu mu ngu hengela ni ethu mu gusanisekani gwathu , khavbo avbo , mu na hakha nenu gu tshaveledwa gwathu .
47001008	Vandruye , kha hi vbweti mu hangwa khu libango li nga hi dugelela tigoni ga Asiya . Hi di saniswa ogu nyambana tanga , gu di vbindra ni dzitshivba dzathu , kha ha nga tumba nya gukhethu hi na vbanya .
47001009	Kholu hi di dzipwa ethu vamune gu khethu hi nafa , na hi si dzi tumbi ethu wurumba wathu , aholu hi tumba Nungungulu a wusago ava va fudego .
47001010	Khuye a nga hi vbulugisa , a na simama gu hi vbulugisa gikhati gyatshavbo dzimhangoni nya gufe : hi vegide Gwaye gutumba gwathu nya gukhethu a na hi vbanyisa .
47001011	Enu mwa gu hi phasa khu milombelo yanu , milombelo nya vangi yi na giredwago ethu , yi na hakhwa , Nungungulu a na hi kategisa ; nya vangi gambe va na mu rungudza khu makategwa a hi ningidego .
47001012	Kholu wudhumo wathu wa gu girwa khu wufakazi nya livhalo lathu . Ha gu dzipwa matshandza kholu mahikani gwathu hi ngu dzipwa nya gukhethu hi vbanyide ni vathu vatshavbo vbakari gwanu , khu gululama ni ndruda mbeli ga Nungungulu ; nasiri khu guti nya wuthu , aholu khu wuhigo wa Nungungulu .
47001013	Khu lisine , kha hi vbweti guganela mambe mahungu nya guhambane ni aya mu ma hevbulago malangalilani gwathu , aya mu matigo , hi ngu tumba nya gukhethu mu na mati kala mahegiso ,
47001014	olu mu dzumedego gu khenu hi wudhumo wanu , enu nenu mu na khala wudhumo wathu , litshiguni ga Pfhumu yathu Jesu Kristo .
47001015	Na nyiri ni gutumba gogu , nyi di vbweta na nyi dzude guhegula nyita wonana nanu , gasi guta nengela khu wuhigo nya gu nyi hakheni guvili ,
47001016	na nyi vbindride khiyo gwanu , olu nyi hongolago Makedhoniya , nyi wuya gambe khu Makedhoniya nyita wonana nanu gasi guta bangaladzwa khu enu nyi hongola Judheya .
47001017	Na nyi hungide gikungu gyogyo gima kha nya gira kingi kingi ; gambe kha nya gira khu livhalo nya wuthu . Avbo gwangu kha ga manega Ina ni Ahihi ?
47001018	Aholu nyi ngu tiyisa khu Nungungulu , kheni mahungu nyi ganedego gwanu lisine , khandri Ina ni Ahihi .
47001019	Mwamana wa Nungungulu , Jesu Kristo , hi nga mi tivisani , Silvano , Thimoti , ni eni kha khala Ina ni ahihi , aholu gikhati gyatshavbo a di khala Ina .
47001020	Kholu Jesu Kristo khuye Ina a tiyisago situmbiso satshavbo sa Nungungulu , khu guralo hi ngu ganela khu Uye khethu Amen hi dhumisa Nungungulu .
47001021	Uye Nungungulu khuye a hi tiyisago ethu ni enu khu ga Kristo , khuye a nga hi hatha ;
47001022	khuye a nga hi lova khu gifungo Gyaye a vega gitumbiso nya Liphuvbo myonyoni gwathu .
47001023	Nyi ngu sambanya mbeli gwa Nungungulu a sitigo gwadi sa monyoni gwangu gu kheni , nyi di girela gumba vbweta gu mi thelani wusiwana , gu kala nyi si bweleli dhoropani ga Korinto .
47001024	Khandri ha gu vbweta gu fumela gukhodwa gwanu : ha gu vbweta gu mi phasa gu tsakani gwanu , kholu mu tiyide khu gukhodwa .
47002001	Khavbo avbo , nyi di alakanya , gumbata gambe iyo gwanu gasi nyi siti mi thelani wusiwana ,
47002002	kholu nya gu mu thelani wusiwana khu mani oyu a na gu nyi tsakisago , olu a gu enu mu nyi tsakisago ?
47002003	Nya gu mi lovelani silo sesi khu lidangalila gasi nyi siti eni wurumba wangu nyita thedwa wusiwana khu vale va yelago gu nyi tsakisa . Nyi ngu tumba enu mwatshavbo khu gu dziti gukheni gutsaka gwangu gutsaka gwanu nenu mwatshavbo .
47002004	Nyi mi lovedeni na nyi gu saniseka , monyo na wu gu vbisa , na nyi gu lila marongo . Esi nyi mi lovedego mu nga saniseki khiso , nyi di girela gu kheni mu wone lihaladzo nyi gu nalo ga enu .
47002005	Aholu a gu bani aromo a thedego wusiwana kha thelela eni , thede ga enu mwatshavbo , nyi na kheni thede ga vambe nya enu .
47002006	Gu enede ga muthu yoyo tsayiso a nga ningwago khu enu mwatshavbo .
47002007	Olu gu ngu yela gu mu tsetselelani ni gu mu tshavelela , gasi a si luzi khu mahungu nya gusaniseke ngudzu .
47002008	Nyi ngu mi lombani mu mu girela wuhindzi mu vbanya naye khu lihaladzo .
47002009	Gikhati nyi nga mi lovelani , nyi di girela gu mi linga gasi gu wona nya gukheni khu lisine mu vayingisi ga satshavbo .
47002010	Oyu mu mu tsetselelago eni neni nyi na mu tsetselela , nya gu bani nyi tsetselede gilo nya gukari , nyi giride khu lihaladzo ga enu , khu lina la Kristo .
47002011	Kha nyi vbweti gu kheni mu kanganyiswa khu Sathane , kholu kha hi hangwi khu wugengeli waye .
47002012	Gikhati nyi vbohidego Troade , guya tshumayela Ivhangeli ya Kristo . Pfhumu a nyi tulede malimba .
47002013	Ambari ulo hefemulo wangu kha wa mana gurula , khu gumba ya mana ndriyangu Tito . Khu guralo nyi di vbangana vathu vale nyi khuga nyi gu hongola Makedhoniya .
47002014	A na rungudzwe Nungungulu , a endredzago mithumo yangu yi gimbila gwadi khu ga Kristo . Khu thumo wangu Nungungulu a ngu phalalegisa malangani yatshavbo mahungu nya gutivise Jesu kha nga mahema nya gunungele gwadi .
47002015	Ethu , ga Nungungulu hi mahema nya yadi ya Kristo , ga vale va vbanyiswago ni ga vale va mbembago .
47002016	Ga vale va mbembago , mahema nya lufu ma vangago gufa , ga vale va vbanyiswago mahema nya womi ma vangago guvbanya . Khu wevbini muthu a yedwago khu thumo yoyu ?
47002017	Khu guralo ethu kha hi giri nga vambe va nya gutala va girago wugwewo khu mahungu ya Nungungulu . Aholu , nga sithumi sa Nungungulu , ha gu tshumayela khu Kristo , myonyo yathu na yi agide mahoni gwa Nungungulu .
47003001	Ina hi na pheledza gambe gu dzi zundza ethu vamune gani ? Ina gu ngu vbwetega eni nyi fakazedwa khu malangalila nya sileletelo ga enu , nga edzi gu vbwetegago khidzo ga vambe vathu , gani ? Mwendro enu gu fakazedwani ga eni , gani ?
47003002	Enu khenu lidangalila langu li lovidwego monyoni gwangu , li tidwago ni gu hevbudwa khu vathu vatshavbo .
47003003	Kholu gu wonegisidwe nya gupwani enu mu lidangalila li nga lowa khu Kristo , kha la lowa khu tita , aholu khu Liphuvbo la Nungungulu a vbanyago ; khandri li di lowa vbagiwindritunu aholu li lovidwe myonyoni nya vathu .
47003004	Nyi na ni gutumba gogu ga Nungungulu , khu Kristo .
47003005	Kha nyi dzi kodzi gu ganela kheni nya gugira esi khu mapimo yangu , ahihi ; kholu mapimo yangu ma guta khu ga Nungungulu .
47003006	Uye khuye a nga nyi gira nyi khala githumi nya gidzumeledzwano nya giphya , nasiri gidzumeledzwano nya gulowe , aholu nya Liphuvbo la Nungungulu ; kholu nayo nya gulowe wu ngu songa , gasi Liphuvbo la Nungungulu la gu vbanyisa .
47003007	Nayo wu lovidwego vbagiwindritunu wu vbindrugedzile wu khala gilo nya gusonge . Ambari ulo , gungangamela nya khovbe ya Mosi gudiri gukhongolo , avbo nya gu sanana sa na Israeli si nga mba kodza ni gu khusa maho si gu khedza khovbe yaye . Gasi adiri gungangamela gu vbindrago . Olu Nayo yoyu wu nga wonega khu wudhumo nya nga owu ,
47003008	ahati thumo nya Liphuvbo la Nungungulu , kha wu na dhumiswa ngudzu guvbindrisa , gani ?
47003009	Olu Nayo nya nandru wathu wu nga dhumiswa , kharati , gu na dhumiswa ngudzungudzu Nayo nya guvbanyiswe gwathu .
47003010	Khu lisine wudhumo wule wa gale wu nga ngangamela kha wu ningani ni wudhumo wa olu , kholu wu khongolo , gu vbindra wule nya guhegule .
47003011	Olu ambari owu nya guvbindre wu nga dhumiswa , owu nyamba vbindra wu na dhumiswa ngudzu !
47003012	Na nyiri ni gutumba gogu , nyi ngu vbanya khu gu tiya .
47003013	Gambe kha nyi giri nga edzi a nga girago Mosi a nga bani a gu fenengedza khovbe yaye khu tshalu , gasi va na Israeli va si dzi kodzi gu wona guvbindra nya gungangamele gwaye .
47003014	Aholu mapimo yawe ma di segegide mu gidemani . Kala ni olu , va gu hevbula Milowo nya Testamento ya gale , iyo tshalu yoyo yi nga gu va segela , kholu ya gu funungudwa basi khu ga Kristo .
47003015	Khu guralo tshalu yoyo yi nga romo myonyoni gwawe , yi va segela gikhati gyatshavbo va hevbulago Nayo wa Mosi .
47003016	Aholu va gu vbindrugedza va khodwa ga Pfhumu , khavbo tshalu yi na gu funungudwago .
47003017	Pfhumu Liphuvbo , avbo li guromo Liphuvbo la Pfhumu gomo gutshulega .
47003018	Ethu hatshavbo na hi funungude khovbe , hi khedza libona nya wudhumo wa Pfhumu hi ngu vbindrugedza khu wudhumo kala wudhumo , hi fanana Naye , hi khedziga gikhati gyatshavbo khu tshivba nya Liphuvbo la Pfhumu .
47004001	Khu guralo , hi nga swihali thumoni momu hi nga ningwago khu wuhindzi wa Nungungulu .
47004002	Aholu nyi di nyenya mithumo yatshavbo nya gidema ni dzitshoni ; kha nya thumisa wugengeli gambe kha nya dzuwulugisela mahungu ya Nungungulu . Nyi di ganela gikhati gyatshavbo silo nya lisine , khu gu dwanela gutumbega ga vathu vatshavbo , mbeli ga Nungungulu .
47004003	Aholu Ivhangeli yathu ya gu bani yi segegide , yi segegide ga vale va dzimelago , va nyamba khodwa ,
47004004	kholu vanungungulu nya mafu yaya va segide mavhalo yawe , gasi va si woni gu wonegela nya Ivhangeli nya gungangamele ya Kristo , a gu giemo gya Nungungulu .
47004005	Kholu ethu , kha hi dzi tshumayeli wurumba wathu , aholu ha gu tivisa Jesu Kristo a gu Pfhumu . Ethu kha hi gilo , hi sithumi sanu , khu lihaladzo la Jesu .
47004006	Kholu Nungungulu ganede khuye : khu gidemani gu na manega gu wonegela , khuye gambe a nga gira guwonegela myonyoni yathu , gasi hi tivise wudhumo wa Nungungulu wu ngangamelago khovbeni ga Jesu Kristo .
47004007	Aholu ethu hi hakhidego thomba yeyi nya wuhigo hi sombo nya libumba , gasi gu wonegisa gu pwani tshivba yeyi yatshavbo nya yikhongolo kha yi dugeli gwathu ya guta khu ga Nungungulu ,
47004008	Ethu hi ngu sikhavedzwa khu maphuvbo yatshavbo , aholu kha hi rereki , hi ngu kanganyisega , aholu kha hi bweleli hwane .
47004009	Hi ngu saniswa , aholu Nungungulu kha hi digi henga , hi ngu bayiswa , aholu kha hifi .
47004010	Gikhati gyatshavbo hi rwade gufa ga Jesu mu givilini gwathu , gasi gu vbanya ga Jesu gu wonege givilini gwathu .
47004011	Na hi nga guvbanya , gikhati gyatshavbo hi ningedwe gufani khu lihaladzo la Jesu , gasi guvbanya ga Jesu gu wonege givilini gwathu nya gufe .
47004012	Khu guralo , gufa ga gu thuma ga ethu , aholu ga enu gu thuma guvbanya .
47004013	Na hi tade khu Liphuvbo nya gukhodwe kha nga idzo yi ganelago Milowo nya gu Age khiyo : Eni nyi khodwe , khu guralo nyi ganede . Ethu nethu na hi tade khu Liphuvbo nya gukhodwe , hi ngu ganela kholu hi khodwe .
47004014	Hi ngu dziti nya gukhethu Nungungulu a nga wusa Jesu , a na hi wusago nethu gumogo ni Uye , a na hi emisa gumogo ni enu mbeli gwaye .
47004015	Satshavbo sesi sa gu girega khu kotani gwanu , gasi wuhigo wu engedzelane ga vathu nya vangi , gasi gudandrisa wudhumo wa Nungungulu .
47004016	Khu guralo kha hi garali . Ambari saye gi hagalago givili gyathu , hefemulo wathu wa guya na wu gu wusedzwa nya luphye khu litshigu ni litshigu .
47004017	Kholu gusaniseka gwathu nya guvbevbuge nya gikhatyanyana gwa gu hi dongisela guya bela wudhumoni nya wukhongolo nyamba vbela , wudhumo wu vbindrago gusaniseka gwatshavbo .
47004018	Ethu kha hi vegi mapimo yathu ga silo nya guwonege , aholu ga esi nyamba wonega , kholu esi nya guwonege si na vbindra , gasi esi nyamba wonega khya gupindruga .
47005001	Ethu hatshavbo hi ngu dziti gwadi gu khethu wa gu hagala tshatsha yoyu a gu givili gyathu , yi gu nyumba yathu ya mafuni , Nungungulu a hi dongisede gu hi ninga yimbe nyumba ndzadzini , nyumba nya gupindruge ya sa girwago khu mandza nya vathu .
47005002	Ethu olu hi ngu gu vbanyago tshatshani momu hi ngu garadzega ngudzu kholu ha gu vbweta gu fenengedzwa khu mili nya nyumba yathu ya ndzadzini .
47005003	Na hi bede umo , gima kha hi na dzipwa gambe na hiri wumbwiri .
47005004	Na hi ngu gu vbanya tshatshani momu hi ngupwa wuvi ni gusaniseka , kholu kha hi dzini gu tshudwa , aholu ha gu vbweta gu ambagiswa gasi gufa gu midzwe khu guvbanya nya guphya .
47005005	Nungungulu khuye a nga hi dongiselago satshavbo sesi ; a gu hi ninga Liphuvbo laye kha nga gitumbiso nya esi a hi dongisedego .
47005006	Khu guralo , hi na ni gutumba gikhati gyatshavbo . Hi ngu dziti gu khethu ha gu bani hi ngu gu vbanya givilini momu , hi womo hwindzo ni Pfhumu .
47005007	Olu kha hi dzi kodzi gu mu wona , aholu ha gu gimbila na hi gu tiyisedwa khu gukhodwa .
47005008	Ethu hi na ni gutumba , hi ngu gola ngudzu gu duga givilini momu gasi gu ya vbanya ni Pfhumu .
47005009	Khu guralo , gani hi ngu vbanya , gani kha hi vbanyi givilini momu , hongoleni hi dzi garadze khu gu tsakisa Pfhumu .
47005010	Kholu hatshavbo hi na ema phathani ga Kristo , gasi moyo ni moyo a hakhe fanelo yaye , nya esi a nga si thuma nya sadi ambari nya guvivbe na nga gu vbanya givilini momu .
47005011	Olu hi gutigo gu thavisega ga Pfhumu , hi ngu dzi garadza khu gu embela lisine vathu . Nungungulu a ngu nyiti gwadi , nyi ngu tumba nya gukheni enu nenu mu ngu nyitini khu myonyoni gwanu .
47005012	Khandri nya gu vbweta gu dzi zundza gambe mahoni gwanu . Nya gu vbweta gu mi ningani wulanga nya gu dzi zundzeni khu eni , gasi mu kodze gu mana magana nya guhakhe vale va dzi khusedzago khu makhalelo nasiri khu esi va gu naso monyoni .
47005013	Kholu nya gu bani nyi vbede mapimo nya gugira khu kota ya Nungungulu ; nya gu wonega gu khwatshi nya gu wuyisa mapimo khu kotani gwanu .
47005014	Lihaladzo la Kristo li ngu hi gurumedza , ha gu alakanya gu khethu muthu moyo basi a difela vathu vatshavbo , khavbo avbo vatshavbo va fude naye .
47005015	Kristo fude wulanga nya vathu vatshavbo , gasi vale va vbanyago va si dzi vbanyeli avo vamune , aholu va vbanyela wule a fudego a wuga khu kotani yawe .
47005016	Ethu olu kha hi nga gu pimisa gambe muthu khu mawonelo nya wuthu wa mafuni . Ambari olu gale hi nga pimisa kharato khu Kristo , olu kha hi pimisi gambe kharato khu uwe .
47005017	Kholu muthu a gu tshanganiswa ni Kristo a gu khala muthu muphya . Esi sa gale si vbindrile , satshavbo sa gu wusedzwa si gu girwa siphya .
47005018	Satshavbo sa guta khu ga Nungungulu , a nga dzi tshanganisa ni ethu khu ga Kristo , a hi ninga thumo nya gutshanganise vambe .
47005019	Kholu Nungungulu khuye a nga tshanganisago litigo ni Uye , khu ga Kristo , gambe kha khedza khu sighoho nya vathu , a di vega maganani gwathu mahungu nya gutshanganise .
47005020	Khu guralo , ethu hi sirumwa sa Kristo , Nungungulu khuye a ganelago gwanu khu eni . Nyi ngu mi khongotelani khu lina la Kristo : Tshanganani ni Nungungulu .
47005021	Kristo a nga mba ghoha , Nungungulu a mu giride gighohi khu kotani yathu , gasi , khu gutshanganiswa ni uye , hi kodze gu hakhwa gwadi khu Nungungulu .
47006001	Ethu hi gu vaphasedzeli va Nungungulu , hi ngu mi khongotelani gu khethu , wu nga khali avbo gwanu kha gilo nya nya lidede wuhigo wa Nungungulu mu hakhidego .
47006002	Kholu Nungungulu a ngu ganela umo nya Milowo nya gu Age , khuye : Nyi gu pwide khu gikhati nya gyadi , nyi gu phaside khu litshigu nya guvbanyiswe . Khigyo egi gikhati nya gyadi . Khilo eli litshigu nya guvbanyiswe .
47006003	Ethu kha hi khunguvanyisi muthu khu mavbanyelo yathu , gasi thumo wathu wu si solegi .
47006004	Ga satshavbo hi ngu dzi wonegisa gu khethu hi sithumi sa Nungungulu , khu gu hunisela ngudzu , dzitshanisa , guhamugela , sigaradzo ,
47006005	gukwamudwa , gukhothedwa , pfilupfilu , gukoroka , gukhevisela ni ndzala .
47006006	Hi ngu dzi wonegisa gambe khu mavbanyelo yathu nya yadi , khu guti lisine , khu gutimisela ni wuwadi , khu Liphuvbo nya gu Age li vbanyago gwathu , khu lihaladzo lathu nyamba pembeledzela ,
47006007	khu mahungu yathu nya lisine , ni tshivba ya Nungungulu yi thumago gwathu .
47006008	Ha gu zundzwa khu vambe , hi gu vadwa khu vambe ; vambe va gu ganela gwadi khu ethu , vambe va gu ganela guvivba . Va gu hi wona kha nga vathu nya malipha , gasi ethu ha gu ganela lisine .
47006009	Va gu hi gira kha nga vathu nyamba tidwa , ethu va hitigo gwadi . Ethu hi vbede tshivba , aholu hi nga gu vbanya ; va ngu hi tshanisa aholu kha va hi songi .
47006010	Gu khwatshi hi swihade , aholu hi ngu nengela gikhati gyatshavbo ; gu khwatshi hi sisiwana , aholu hi fumiside nya vangi ; gu khwatshi hi mwalo gilo , aholu hi naso satshavbo .
47006011	Vandriyathu Vakorinto , ethu hi ganede gwanu khu lisine lathu latshavbo ; hi mi tuledeni myonyo yathu yatshavbo .
47006012	Gi mwalo ni gimwegyo hi mi sihedego , enu khenu mu gu na ni wusihasihane .
47006013	Eni nyi ngu mi lombani kha nga babe a lombago ga sanana saye , gu kheni nyi tuleleni myonyo yanu , kha nga eni neni nyi mi tuledego wangu .
47006014	Mu nga hengeli guvbanya ni ava nyamba khodwa . Wu na manega kharini wuhengeli nya gululame ni guwegela ? Gu ngu dzi kodza kharini guhengela guwonegela ni gidema ?
47006015	Gu mwalo guhengela Kristo ni Sathane kha nga gambe gu gu mwalo ga oyu a khodwago ni oyu nyamba khodwa .
47006016	Gu mwalo gupwanana Nyumba ya Nungungulu ni vanungungulu nya malipha . Kholu ethu hi Nyumba ya Nungungulu a vbanyago , kha nga a ganelago uye mune khuye : Nyi na vbanya , nyi gu gimbila vbakari gwawe ; eni nyi na khala Nungungulu wawe , avo va na khala vathu vangu .
47006017	Khu kharato Pfhumu yi ngu ganela gambe khiyo : Dugani khu vbakari gwawe mu hambana navo mu nga khuhini gilo nya gunyenyeze .
47006018	Eni nyi na khala babe wanu enu mu na khala sanana sangu nya madzaha ni dzimbiri . Gu ganela Pfhumu nya tshivba yatshavbo .
47007001	Na hiri ni situmbiso sesi , sigodwa sangu , hongoleni hi dzi handze guvivba gwatshavbo nya givili ni liphuvbo , hi gira thumo wathu nya guagiswe ni githawo ga Nungungulu .
47007002	Hi hakheni myonyoni gwanu . Kha ha vivbisa muthu , kha ha senga muthu , kha ha vbweta giphaso ga muthu .
47007003	Kha nyi ganeli esi khu gu vbweta gu mi kona , kholu nyi mi embedeni khu gale kheni mu womo myonyoni gwathu gasi hi vbanya ni gufa gumogo .
47007004	Nyi na ni gutumba nya gukhongolo ngudzu khu enu , nyi ngu dzi zundza ngudzu khu enu ; nyi tade khu gu tshaveledwa , nyi tade khu gutsaka , vbakari nya gusaniseke gwathu gwatshavbo .
47007005	Kholu gukhugela hi gu vboha tigoni ga Makedhoniya , gima kha hi mani ni gikhati nya guhefemule . Ha gu wona sigaradzo maphuvbo yatshavbo : Mayunga ni guhambana ni vathu , khu vbavbandze ; khu ndrani gu gugaradzega nya monyo .
47007006	Nungungulu a tshavelelago ava va sanisekago , a hi tshavelede khu guvboha ga Tito .
47007007	Khandri basi khu guvboha gwaye , aholu khu gu tshavelela a nga gu mana gwanu . Uye a hi tiviside gusuva gwanu , ni marongo yanu , ni gukhathala gwanu khu eni . Esi satshavbo si engedzede gutsaka gwangu .
47007008	Lidangalila langu la gu bani li mi thedeni wusiwana , kha nyipwi wuvi . Nyi ngu dziti gwadi gu kheni lidangalila langu li mi thede wusiwana gikhati gyogyo . Ambari ulo , si nga nyi pwisa wuvi ,
47007009	olu nyi ngu tsaka , kha nyi tsaki khu olu mu nga saniseka , aholu , kholu gusaniseka gwanu gu mi girile mu vbindrugedza . Mu di thedwa wusiwana , khu gu dzina ga Nungungulu , khu guralo kha ga ghoheka gilo khu ga ethu .
47007010	Kholu wusiwana , ga Nungungulu , wa gu vanga gu vbindrugedza gu yisago guvbanyani ; aholu wusiwana wa mafuni wa gu vanga gufa .
47007011	Wonani gwadi esi wusiwana wa Nungungulu , wu vangide ga enu : Gulomba nya gungi , divalelo , gugaradzega , githawo , gusuva , gusayisa , ni gutiya gu tsayisa gighohi . Mu yeyedzide khu satshavbo sesi gu khenu mu mwalo nandru ga mahungu yaya .
47007012	Khu guralo , nya gu bani nyi mi lovede , kha nya lova khu kota nya oyu a nga gira guvivba , ambari ga oyu a nga giredwa guvivba nyi di lova gasi gu yeyedza gulomba gwanu khu ethu mbeli ga Nungungulu , khu kota nya guralo hi tshaveledwe .
47007013	Aholu , vbavbandze nya ogu gutangadziswa hi gu manidego , hi ngu tsakiswa gambe ngudzu khu gu wona gutsaka ga Tito . Kholu uye nengede ngudzu khu edzi mu nga mu hakhago khidzo .
47007014	Eni nyi di mu embede Tito kheni nyi ngu dzipwa matshandza khu enu , kha nya thedwa dzitshoni . Kha nga a gu lisine satshavbo iso hi mi embedego , kharato gambe , gu wonegide nari lisine esi hi nga ganelago ga Tito khethu : hi ngu dzipwa matshandza khu enu .
47007015	Lihaladzo laye khu enu la gu engedzela ngudzu , a gu dundruga gu yingisa gwanu mwatshavbo edzi mu nga mu hakha khidzo khu githawo nya gikhongolo ngudzu .
47007016	Nya gutsaka , nyi mi tumbani ga silo satshavbo .
47008001	Vandriyangu , nya gu vbweta gu kheni muti wuhigo owu Nungungulu a nga girela Mabandla ya Makedhoniya .
47008002	Ambari va nga bani vari vbakari nya silingo ni gusaniseka , va vbanya khu wusiwana nya wukhongolo . Aholu , va di yeyedza gutsaka gwawe ni wuwadi wawe , va ningela esi nya wusiwana wawe .
47008003	Nyi ngu tiyisa gu kheni , ava va ningede maningano ni gu manela gwawe ni gu vbindra gambe gumanela gwawe . Avo vamune ,
47008004	va dita nyi lomba wuhindzi nya guhengele navo thumo yoyu nya guphasedzele vakhodwa va Jerusalema .
47008005	Va di gira silo gu vbindra esi nyi nga si lindrela . Va gu dzi ningela mandzani ga Nungungulu , ni gwangu neni , nga edzi Nungungulu a nga ruma khidzo .
47008006	Khu guralo , nyi lombide Tito , gu kheni edzi a nga phela khidzo , a nate gambe ga enu ata mi phasa ni gu vbedzisa thumo yoyo nya wuhindzi .
47008007	Enu , ga silo satshavbo mu fumile khu gukhodwa , khu guganela , khu gu pima lisine , khu gu dzi garadzani khu maphuvbo yatshavbo ni , omu nya lihaladzo nyi gunalo gwanu . Dzi yeyedzeni gambe gu khenu mu vafumi nya wuhindzi .
47008008	Oyu khandri nayo nyi mi ningago . Nya gu vbweta gu wona gu kheni lihaladzo lanu khya lisine gani , nyi li pimanisa khu la vambe .
47008009	Mu ngu wuti wuhindzi wa Pfhumu Yathu Jesu Kristo : Uye a nga bani a fumile , a di dzi gira gisiwana khu kota yanu , mufela gu mana gufuma khu kota nya wusiwana waye .
47008010	Khu guralo nyi ngu mi ningani mawonelo yangu : Thumo nya wuhindzi wu khade gwadi ga enu , kholu , mwaga wu vbedego mu giride ningelo wamoyo ; khenu gambe va nya guhegula gu ninga mawonelo .
47008011	Olu mwa gu dzi kodza , girani guvbindra edzi nya guhegule , khu avba a manago khavbo muthu ni muthu . Ligolo ni gudzumela khu gu gira ni gu yeyedza esi si hungidwego .
47008012	Nungungulu a ngu wona oyu a ningelago egi a gu nagyo khu lihaladzo nasiri egi muthu a gumwalo nagyo .
47008013	Kha nyi dwaneli gu mi lemedza gasi gu vbevbugisela vambe , nya gu dwanela gu kheni gu manege gu ningana .
47008014	Ga gikhati gegi , esi si mi tshalelago sa gu phasedzela vandriyanu , gasi mindru ga tshigu , esi si na gu va tshalelago si gu phasedzela avba mu na gu keneledwago khavbo nenu . Khu magirelo yoyo gu na manega gu ningana .
47008015	Kha nga gu lovidwego pwani : Oyu a nga bani ari ni singi kha tshaledwa , ni oyu a nga bani ari ni sidugwana kha keneledwa .
47008016	A na bongwe Nungungulu , a ningidego ligolo monyoni ga Tito , nga eli nyi gu nalo neni khu enu .
47008017	Nasiri khu gulomba gwangu , aholu khu gu vbisega gwaye khu enu , Tito a di khuga khu gu dzina gwaye ata iyo gwanu , gasi guta wonana nanu .
47008018	Nyi rumede gumogo ni uye , mumbe ndriyathu a zundzwago khu mabandla yatshavbo khu gu tshumayela Ivhangeli ,
47008019	vbavbandze nya isoso a di hathwa khu mabandla , gasi hi bangaladzana ga thumo yoyu hi ningidwego guta gira gwanu , wu yeyedzago wudhumo wa Pfhumu , ni gu yeyedza ligolo langu .
47008020	Nya guvbweta guhunisa ni wevbini a na nyi solago khu hwengo yoyu nya wungi wu vbindrago khu mandzani gwangu .
47008021	Egi nyi gi vbwetago khu wuwadi , nyi si wu giri basi mbeli ga Pfhumu , aholu , nyi wu gira gambe vbakari nya vathu .
47008022	Nyi ngu va ruma gumogo ni mumbe ndruye , a yeyedzago gu khathala nya lisine , kha nga hi mu wonego gikhati nya gingi . Aholu , lihaladzo laye likhongolo ngudzu , ni gutumba a gu nago ni enu .
47008023	A gu bani ari Tito , i ndriyangu , githumi gikwathu , vbakari gwanu , gasi vambe vandruye va gu rumwa khu mabandla , vatshavbo va gu thumela wuzundzo ni wudhumo wa Kristo .
47008024	Yeyedzani ga mambe mabandla lihaladzo mu gu nalo khu avo , mu va sayisa gwadi . Gasi gu dzi zundza gwangu khu enu , gu wonege nari gwa lisine .
47009001	Khu mahungu nya giphaso nya gugirele va gu aga , kha gu vbwetegi gu mi lovelani gambe khayo .
47009002	Kholu nyi ngu liti ligolo lanu nya ladi . Eli nyi dzi zundzago khilo vbakari ga va Makedhoniya , nyi ganela kheni : Vakhodwa va Akaya , va dzi dongisede gukhugela mwaga wu vbedego , gu gira giphaso gyawe . Ligolo leli mu li yeyedzidego li wuside nya vangi .
47009003	Ambari nari kharalo , nyi di wona gu rumela ava vandruye , gasi wuzundzo nyi gu nawo khu enu , wu si khali nya malipha . Khu guralo khalani na mu dongide , nga olu nyi nga mi embelani .
47009004	Gasi nya gutshuka nyita ni vambyana vakone va Makedhoniya , nyi siti khala dzitshoni , khu guta mi mana mwasa donga gu va phasa . Kha nyi ganeli khu dzitshoni mu nga vbweta gu dzipwa nari pwani si giregide .
47009005	Khu kota nya idzodzo , gu kala nyi alakanya gurumela vandruye vava guhegula , gasi vata mi phasa gu dongisela gwadi giphaso gyanu mu nga tumbisago . Ningelani khu gu haladza gwanu , nasiri khu gu gurumedzwa .
47009006	Khu guralo , oyu a yalago mbewu yidugwana a na vbwera gambe sidugwana . Aholu , oyu a yalago nya yingi a na vbwera gambe nya singi .
47009007	Muthu ni muthu a na ningele khu gu dzina nya monyo waye . Mu nga dileli esi mu ningedego , mu nga ningeli na mu si dzini . Kholu oyu a ningelago khu lihaladzo , a ngu tsakisa Nungungulu .
47009008	Nungungulu a ngu kodza gu mi ningani nya singi , khu kotani nya esi nya sadi mu girago , gasi mu si mane gikhati gyatshavbo , esi mu vbwetago gu si thumisa khu gu girela nya sadi vambe .
47009009	Nga edzi yi ganelago khidzo Milowo nya gu Age : Uye ningide sisiwana khu wuhindzi . Wuwadi Waye wu ngu simama kala gupindruga .
47009010	Nungungulu , a ningago muyali mbewu ni guhodza , a na andrisa mbewu nya mithumo yanu nya yadi , eyi mu yi girago , ni gu dandrisa mihandro nya gululame gwanu .
47009011	Khavbo mu na gu kodzago gu yeyedza gikhati gyatshavbo wufumu nya gululame gwanu . Gasi vambe khu gu wona mavbanyelo yanu , va na rungudza Nungungulu .
47009012	Oyu a hengelago thumoni momu nya giphaso , kha phasi vakhodwa basi , a gu andrisa gambe wuzundzo wa Nungungulu .
47009013	Khu gu wona giphaso gyanu , avo va na dhumisa Nungungulu khu gu yingisa gwanu Mahungu nya Yadi ya Kristo , ni wuwadi mu girelago avo ni vatshavbo .
47009014	Khu gulomba gwawe ga Nungungulu , khu enu , va gu yeyedza lihaladzo lawe nya likhongolo ngudzu khu wuwadi owu Nungungulu a nga va girela khu enu .
47009015	A na bongwe Nungungulu khu silo nya gusamadzise a hi girelago .
47010001	Eni , Pawulo , nya gu bani nyiri vbakari gwanu nya gu dzi vbevbugisa , nya gu bani nyiri hwindzo nya gu dzi lemedza . Nyi na ni gilo nyi vbwetago gumi lomba khu lina la Kristo , oyu a nga dzi vega vbavbatshi ni gu dzi sodzisa .
47010002	Nyi ngu mi lombani kheni , nya gu bani nyiri vbakari gwanu mu nga nyi gurumedzi gu girela wurena vale vambe , va gu khavo , eni nya gugira esi khu tshivba nya wuthu .
47010003	Ina nyi muthu , lisine . Aholu sigiro nya mithumo yangu , khandri sa wuthu .
47010004	Matshari nyi dwanago khayo khandri ya wuthu , kholu tshivba nya ayo ya guta khu ga Nungungulu , ma gu khungumula mabhiyo yatshavbo , ni gu vbedza mapimo nya guvivbe ,
47010005	ni matshandza yatshavbo , ma wugelago guti gwa Nungungulu . Eni , nya gugira gu kheni , mapimo nya wuthu ma gu yingisa Kristo .
47010006	Nyi dzi emisede gutsayisa ni gwevbini guphungela , kala gu yingisa gwanu Kristo gu vbelela .
47010007	Enu mwa gu wona silo khu vbavbandze . A gu bani aromo oyu a dzi tumbago , nya gukhuye a gu lumba Kristo , uyoyo a na pimise gwadi , kholu eni neni nya gu lumba Kristo .
47010008	Ambari na nyi dzi zundzide khu tshivba yeyi Pfhumu a nga nyi ninga , kha nyi khali dzitshoni khiso , kholu nyi di ningwa gasi gu yi thumisa yi vbahe vbakari gwanu , nasiri gu pfhungumula .
47010009	Kha nyi vbweti gu mi thelani hwanga khu malangalila yangu .
47010010	Vambe va guganela khavo : Malangalila yaye ma lemede ma na ni tshivba , aholu ha gu bani hiri naye , vbevbugide ni givili gyaye , gu ganela gwaye kha gu phasi gilo .
47010011	Avovo va na khale na va gu dziti nya gukhavo , ambari nyi ganela khu hwindzo , mwendro khu lidangalila , ni gu gira esi nyi girago na nyiri vbakari gwanu , kheni muthu yoyo wa moyo .
47010012	Eni kha nyi kodzi gu dinganisa ambari gu dzi fananisa ni vale va dzi yeyedzago nga vathu nya vakhongolo , kholu , avovo va mwalo mapimo , kholu va gu dzi dinganisa avo vamune khu wurumba wawe .
47010013	Aholu , eni kha nyi vbweti gu dzi khusedza guvbindra pimo khu thumo wangu , pimo yoyu Nungungulu , a nyi ningidego , khuwo nyi wu vbohisidego vbakari gwanu .
47010014	Nari pwani kha nya vbohisa iyoyo , gima mwa sa vega githawo . Aholu , nyi dzude kala iyo gwanu na nyi guganela Mahungu nya Yadi ya Kristo .
47010015	Kha nyi dzi zundzi gu vbindrisa , khu mithumo ya vambe vathu . Egi nyi gi lindrelago nya guvbweta gu zundzega khu gu dandra nya gukhodwe gwanu , nga edzi Nungungulu a nyi pimedego khidzo .
47010016	Olu nya gu vbweta gu dzega Mahungu nya Yadi nyi ma yisa mambe mayigo , vbavbandze nya litigo lanu . Khu kharalo kha nyi na dzi khusedza khu thumo wu giridwego khu vambe , ga litigo li va lumbago .
47010017	Oyu a vbwetago gu dzi khusedza , a na dzi khusedze Pfhumuni .
47010018	Kholu , oyu a dzi zundzago a dzi gira muthu nya khongolo , kha hakhwi , gu hakhwa oyu a zundzwago khu Pfhumu .
47011001	Nya gu vbweta mu timisela gambe vbadugwana , ambari nya gu ganela wupumbu !
47011002	Gu khathala gu ngu nyi girisa wufu , linani ga Nungungulu . Kholu enu mu khade nga sagadzyana nya makendzi , nyi mi ningedego ga mwama moyo basi , a gu Kristo .
47011003	Aholu , nyi na ni hwanga nya gukheni mapimo yanu ma na ghoheka mu diga lisine , ni gukhodwa ga Kristo , kha nga olu Eva a nga sengwa khu malipha ni wugengeli nya nyoga .
47011004	Kholu mu nga tshuka mu dzumela mumbe muthu a guta ganela khu Jesu , nya guhambane ni oyu nyi nga mi embelani , ambari gu hakhani Liphuvbo nya guhambane ni eli mu li hakhidego , mwendro Mahungu nya Yadi nya guhambane ni aya mu ma dzumedego .
47011005	Aholu , nya gukheni kha nyi vbindrwi khu vapostoli vovo nya vakhongolo .
47011006	Ambari khu gu ganela nyi tshala hwane , khu guti , nyi womo mbeli . Ga satshavbo sesi , nyi mi yeyedzideni lisine nya iso .
47011007	Nyi mi embedeni Mahungu nya Yadi ya Nungungulu , nyamba lomba gu hakhiswa . Nyi di dzi nogisa gasi mufela gu khusedzwa enu . Mwa gu alakanya gu khenu nyi di ghoha ?
47011008	Na nyiri vbakari nya guthumele enu , nyi di hakhiswa khu mambe mabandla . Nyi di ma solola khu gufela gu phasa enu .
47011009	Gikhati nyi nga bani nyiri iyo gwanu , ambari na nyi keneledwe khu gilogyo gima kha nya garadza muthu . Vakhodwa va nga tago khu Makedhoniya , khayo va nga nyi phasa khu esi si nga nyi kenelelago . Kha nya dzina gu mi lemedzani , gima kha nyi na mi lemedza .
47011010	Khu gukhodwa nya lisine nyi gunago ga Kristo , kha nyi vbweti gu luza wuzundzo wowu ni wevbini wulanga tigoni ga Akaya .
47011011	Khu ginani ? Nyi mwalo lihaladzo ni enu ? Nungungulu a ngu dziti gwadi !
47011012	Esi nyi girago , nyi na simamisa gu si gira . Kha nyi vbweti gu ninga wulanga vale va dzi khusedzago ni gu alakanya khavo va ngu fanana ni eni .
47011013	Avovo khavo vapostoli nya gukanganyise , sithumi nya malipha va dzi girago vapostoli va Kristo .
47011014	Kha si samadzisi , kholu ambari Sathane a ngu dzi gira ngilozi ya Nungungulu .
47011015	Khu guralo , khandri silo nya gusamale , avo khu lisine vomo thumoni wa Sathane , va dzi gira vathu va thumago gu haladza ga Nungungulu . Aholu khu gu hegisa va na hakha ma dingano ni mithumo yawe .
47011016	Nyi ngu engedza gambe gu ganela : mu nga alakanyi gu khenu nyi gipumbu . Mwa gu alakanya kharalo , nyi digeni nyi dzi zundze gambe .
47011017	Esi nyi vbwetago guganela khandri sa eno ga Pfhumu , nya gu ganela gasi gu dzi zundza , nga khwatshi nyi gipumbu kamwe .
47011018	Olu nya vangi va dzi zundzago khu wuthu , eni neni nyi na gira kharalo .
47011019	Enu mu gu vathu nya guti mu gu yingisa gwadi sipumbu .
47011020	Mu ngu haka gwadi ava va mi girago dzikhumbi , va mi sololago , va mi nyenyago , va mi vetago .
47011021	Eni kha nya tiya longo gugire isoso . Nya gu ganela khu dzitshoni ! A gu bani aromo oyu a gu ni fanelo nya gudzigire matshandza , nyi ngu engedza gambe guganela nga gipumbu , eni neni nyi nayo .
47011022	Avo Vaheberu nya tumbunuko ? Eni neni ! Avo Lihundzu la Abrahama ? Eni neni !
47011023	Avo sithumi sa Kristo ? Nya guganela nga gipumbu , nyi na ganela kheni , eni nyi womo mbeli ngudzu guvbindra avo . Nyi va vbindride mbeli ga mithumo yatshavbo ; gu khothedwa mapasoni , gu kwamudwa khu dzimboma , gu vbuluga gufa gikhati nya gingi .
47011024	Nyi sanisidwe livbandre dzinyondro khu Vajudha , nyi kwamudwa magumi-mararu na livbandre na dzina dzimboma .
47011025	Nyi vetidwe khu misimbo nyondro tharu , nyondro mweyo nyi vetwa khu siwindri . Nyi gimbide linene khu ngalava tanga nya guraru , nyi vbedzide litshigu rumba , wutshigu ni mihani , na nyi gu penga linene .
47011026	Nyi di gira mapfhumba nya mbana tengo , nyi saniseka ngudzu mitsongoni , ni gu saniswa khu dzimbafa , khu va na gyathu , ni va nya mayigo , madhoropani , mu giwulani , linene , ni vandruye nya malipha .
47011027	Nyi diri ni thumo nya wungi , gu ganela , nyi di pila wutshigu nya wungi , nyamba lala , ni ndzala , ni lidora , matshigu nya mangi nyamba hodza , girame , wuhagadzo .
47011028	Vbavbandze nya isoso , nyi di rwala , litshigu ni litshigu , gulemela nya sigaradzo nya Mabandla yatshavbo .
47011029	Khu hayi a guromo mudwali , eni nyi si dwali neni naye ? Khu hayi a thegago muthu guvivbani , nyi si saniseki neni khuye ?
47011030	Ga gudzumedwa gu pwani muthu a na dzi zundze , eni nyi ngu dzi zundza khu esi nyi nga saniseka khiso .
47011031	Nungungulu , Babe wa Pfhumu yathu Jesu Kristo a na rungudzwe gikhati gyatshavbo mu ngu dziti khenu kha nyi liphi .
47011032	Eyi Dhamasko , gyandza gya mufumeli Areta , a di ruma gu segwa malimba yatshavbo nya libhiyo nya lidhoropa , gasi a mane gu nyi mola .
47011033	Aholu , va di nyi thela gitundruni va nyi tshisa khu vbagihogotunu , yi nga bani yiri libhiyoni nya lidhoropa , khayo magirelo nyi nga vbulugisa ayo mandzani gwawe .
47012001	Kha gu vbwetegi guganela gambe khu mahungu nya gu dzi zundze . Khu guralo , nyi na ganela khu siwoniso ni gu tuledwa khu Pfhumu .
47012002	Nya guti muthu moyo a khodwego ga Kristo , oyu hwane nya likhumi na mina myaga a nga khusedzwa a gwela Ndzadzini . Gani hongode khu givili , gani khu liphuvbo , kha nyi dziti . Nungungulu khuye a dzitigo ,
47012003	Aholu , nya gu dziti gu kheni muthu yoyo a di gwedziswa a hongola ga Nungungulu . Gani hongode khu givili , gani khu liphuvbo , kha nyi dziti . Nungungulu khuye a dzitigo .
47012004	Iyoyo , a dipwa silo nya gusamadzise , si si kodzigo gu ganedwa khu muthu .
47012005	Nya gugira matshandza khu muthu yoyo . Kha nyi vbweti gu gira matshandza khu gwangu , aholu , khu gu vbevbuga gwangu .
47012006	Ambari nari gu gira matshandza , kha nya nga vbweta gu gira nga gipumbu , kholu nyi di vbweta guganela lisine . Aholu , nya gu vbweta gu si diga , gasi muthu a si alakanyi mapimoni gwaye gu khuye nyi khongolo , guvbindra edzi a nyi wonago khidzo , ni esi a si pwago khu eni .
47012007	Nyi tuledwe guti silo nya guete , gasi nyi si dzi gugumugisi khavbo , nyi di thedwa muba givilini , ngilozi ya Sathane gi nyi vetago , gasi nyi si tali khu matshandza .
47012008	Khu mahungu yoyo , nyi lombide guraru ga Pfhumu gu kheni a nyi duse muba yoyo .
47012009	Aholu , uye a di nyi hakha khuye : U na eneledwa khu wuhigo wangu , kholu tshivba yangu ya gu dzi yeyedza khu gu tadzisega , ga vale va gumwalo tshivba . Khu gu dzina gwangu nyi na seketela wudhumo wangu ngudzungudzu guvbungugani nya tshivba yangu , gasi tshivba ya Kristo yi dzi wonegisa khavbo gwangu .
47012010	Khidzo kharato nyi nengelago khu gupwa guvbunguga nya tshivba yangu , khu gu vadwa , ni sigaradzo , ni gunyenywa , ni gusaniseka khu khota ya Kristo . Kholu gikhati nyi dzi pwago na nyi vbungugide tshivba , khavbo nyi gu ni tshivba .
47012011	Nyi ganede kharati nga gipumbu . Enu khenu mu nga nyi girisa gu kala nyi ganela esi , mu diri ni fanelo nya gu nyi vhikeleni . Ambari nyi siri gilo , kha va nyi vbindri vapostoli vovo nya vakhongolo .
47012012	Wupostoli wangu nya lisine nyi yeyedzide vbakari gwanu : nyi di dzi vegisa ni gu timisela , nyi mi yeyedzani siwoniso nya tshivba ya Nungungulu .
47012013	Khu ginani mu manega vbavbatshi nya mambe mabandla ? Mwendro kholu nyi nga mba mi lemelelani ! Nyi tsetseleleni gihoso gyogyo !
47012014	Nyi dzi emisede guta nya guraru iyo gwanu . Ambari ulo kha nyi vbweti guta mi lemedzani . Eni nya gu vbweta enu basi , kha nyi vbweti esi si gu sanu . Kholu khandri sanana si vegelago vavelegi , khu vavelegi va vegelago sanana .
47012015	Eni nyi ngu dzumela gu ningela satshavbo nyi gu naso , ambari wurumba wangu khu kota nya enu . Nya gu mi yeyedzani lihaladzo nya lingi , khavbo mu na gu nyi golago vbadugwana ?
47012016	Ambari mu dziti nya gukhenu kha nya mi lemedzani , vambe va na alakanya khavo nyi di mi riyani khu mano nya yadi , nyi mi molani khu naphwi .
47012017	Nyi di nga rumela muthu ata mi sololani gani ?
47012018	Olu nyi nga lomba Tito , ni vambe vandruye , Guta iyo gwanu . Gyomo egi a nga mi hodzelani Tito ? Kha dzi vegisa ni gu dzi sayisa a vbanya khu mavbanyelo nyi nga vbanya khayo eni ?
47012019	Mwa gu dzina sanu mwa gu alakanya gu khenu nya gu vbweta gu dzi vhikela vbakari gwanu . Nya guganela mbeli ga Nungungulu , esi nya gugira khu mapimo ya Kristo . Ga satshavbo sesi , nya gu vbweta wuwadi wanu .
47012020	Nyi na ni hwanga guta iyo gwanu , nyita mi mana na mu vbindrugedzide mavbanyelo yale nyi ma golago , enu nenu mu nyi wona na nyi vbindrugedzide mavbanyelo . Nyi na ni hwanga nya gukheni nyi nata mi mana na mu bede mayungani , lidiwo , mazondra , gunyenyana , gudwana , gusingedzana , milembo , ni gumba pwana .
47012021	Gasi Nungungulu wangu a si nyi theli dzitshoni vbakari gwanu , nya gu vboha gambe iyoyo . Ni gulilela vale va nga girago sihoso gale , va si vbindrugedzi guvivbani gwatshavbo , ni gu dzi nyenyezisa khu wubhayi va wu giridego .
47013001	Egi gikhati nya wuraru nyi tago nyita mi holelani . Nga idzo yi ganelago khidzo Milowo nya gu Age , khiyo : mahungu yatshavbo ma na tiyiswe khu dzifakazi dzimbili ambari dzitharu .
47013002	Nyi mi embedeni gikhati nyi ngata nya guvili iyoyo , olu nyi ngu mi embela gambe . Vale va nga gira sihoso , ni vambe gambe , va na khale na va gudziti gukhavo , gikhati nyi na gu tago , kha nyi nata tsetselela muthu .
47013003	Nga olu mu lombago giwoniso , nya gukhenu Kristo a ngu ganela khu eni , mu na gi wona . Uye kha dzi vbevbugisi vbakari gwanu , kholu a na ni tshivba .
47013004	Ambari saye a nga khokhothedwa khu kota nya gu dzi vbevbugise Gwaye , a ngu vbanya khu tshivba ya Nungungulu . Eni neni ga Uye nyi vbevbugide . Gasi ga enu nyi tade khu tshivba ya Nungungulu , khu Kristo .
47013005	Nga dzi wudzisani mapimoni gwanu , mu wona mwendro mu ngari nago gukhodwa . Kha mu dziti gu khenu Jesu Kristo , a gu vbanya khu enu ? Mwendro mwa gu dzipwa mwa sa hakhwa khu Nungungulu !
47013006	Khalani na mu gu dziti gu khenu mu hakhidwe khu Nungungulu .
47013007	Nya gu lomba ga Nungungulu , kheni mu nga giri guvivba . Khandri khu kota nya gufele gu hakhwa eni , nya gu vbweta gu kheni mu gire esi nya sadi , ambari hi wona nga khwatshi kha ya hakhwa .
47013008	Ambari nari kharalo , gimwalo hi na gu girago hi wugela lisine , aholu gu vbweta gu landra lisine .
47013009	Nya gutsaka khu gu vbevbuga eni , enu mu tiya . Nya gu lomba gukheni mu vbanye khu gululama .
47013010	Nya gu lova silo sesi , nyi si gu vbohi iyoyo , gasi nyi siti gira gambe khu kanu nya guta iyoyo . Pfhumu a nyi ningide tshivba , nya guthume gu vbaha , nasiri gu khungumula .
47013011	Khu guhegisa , vandruye , nyi ngu mi lomba mu khale khu gutsaka , ni gululama , mu tangadzisana khu gyanu . Mu vbanya khu gu pwanana , mu khala khu gurula , Nungungulu nya lihaladzo , ni gurula a na khale vbakari gwanu .
47013012	Losanani moyo ni moyo khu lihaladzo nya wundruye . Eno , vatshavbo vathu va Nungungulu va ngu mi losedzela .
47013013	
47013014	Wuhigo wa Pfhumu yathu Jesu Kristo , lihaladzo la Nungungulu ni wuhengeli nya Liphuvbo nya gu Age , wu na khale ni enu .
48001001	Eni Pawulo , nyi ranidwego gu khala mupostoli , khandri nyi di ranwa khu vathu , mwendro khu guruma nya muthu , aholu nyi di ranwa khu Jesu Kristo ni Nungungulu Babe , a nga wusago Jesu khu ga vafudego ;
48001002	eni gumogo ni vandruye vatshavbo va guromo avba , hi ngu losa mitshangano yatshavbo nya vakhodwa va tigoni ga Galatiya .
48001003	Wuhigo ni gurula gwa Nungungulu Babe wathu ni gwa Pfhumu yathu Jesu Kristo gu na khale ni enu .
48001004	Jesu Kristo a dzi ningede a gu songwa khu kotani nya sighoho sathu , gasi a hi tshule ga litigo leli nya guvivbe hi vbanyago ga ilo , gu tadzisega kharati guhaladza gwa Nungungulu Babe wathu .
48001005	Wudhumo wu na vegwe ga Nungungulu kala gupindruga . Amen !
48001006	Nyi ngu liwuga ngudzu khu guwona gu kheni kha mwa hwela gu diga oyu a nga mi ranago khu lihaladzo la Kristo , mu gu landrisa yimbe ivhangeli nya guhambane .
48001007	Khandri gu khwatshi yomo yimbe Ivhangeli , aholu , vomo vathu nya gukari va girago pfilupfilu vbakari gwanu , va dwanela gu mi hambanisa , mu gu ghoha Ivhangeli ya Kristo .
48001008	Gani khu mani mumbe muthu a na gutago ata mi tivisa yimbe ivhangeli nya guhambane ni eyi nyi mi tivisidego eni , a na vadwe . Ambari nari eni mune , ambari nari girumwa gya Nungungulu nya gute khu ndzadzini !
48001009	Kha nga nyi mi embedego , nyi ngu engedza gambe gu mi embelani kheni : muthu a na mi hevbudzago yimbe ivhangeli nya guhambane ni yile mu yi hakhidego a na vadwe khu Nungungulu .
48001010	Ina nya gu gola ngudzu gu zundzwa khu vathu guvbindra gu zundzwa khu Nungungulu , gani ? Mwa gu alakanya gu khenu nya gu dwanela gu tsakisa vathu , gani ? Nari gu khwatshi khiso nyi si dwanelago , nyisiri githumi nya lisine gya Kristo .
48001011	Vandruye , dzitini gu khenu Ivhangeli nyi mi tivisidego kha yi dugeli ga vathu ;
48001012	kha nya yi hakha mwendro gu yi hevbula ga muthu , aholu , khu Jesu Kristo a nyi tuledego gu yiti .
48001013	Nyi ngu tumba gu kheni mu pwide na va gu ganela khu edzi nyi nga bani nyi gu vbanya khidzo na nyi nga gu landrisa nayo wa Vajudha . Mu ngu dzitini gu khenu nyi di gu sanisa khu tshivba Libandla la Nungungulu , nyi zama gu li fuvisa .
48001014	Nyi di pala vangi nya tanga yangu va tigoni gwathu khu gu vegisa Nayo wa Vajudha , gambe nyi di gu khathalela ngudzu gu landrisa tumbunuko nya mavbanyelo ya vakokwe .
48001015	Aholu , Nungungulu , khu wuhigo waye , a nyi hathide na nyi ngari ndrani ga mayi wangu , a nyi ranela guta mu thumela . Gikhati a nga dzinago ,
48001016	a di nyi tulela guti Mwanaye , gasi nyiya tivisa Mahungu yaye nya Yadi ga vale va si gu Vajudha . Gima kha nya hongola nyiya lomba wusingalagadzi ga muthu ,
48001017	gambe kha nya bwelela Jerusalema nyiya manana ni vale va nga hegulago khavo va gu khala vapostoli . Aholu nyi di hongola tigoni ga Arabhiya . Khu hwane nya matshigu nyi di wuya gambe dhoropani ga Dhamasko .
48001018	Na yi vbede myaga miraru , nyi di hongola Jerusalema gasi guya manana ni Pedro ; nyi khade naye likhumi na livbandre matshigu .
48001019	Kha nya wona mumbe mupostoli vbavbandze ga Jakobe ndruye wa Pfhumu .
48001020	Esi nyi mi lovelago lisine . Nungungulu i fakazi nya gukhuye khandri malipha nyi ganelago .
48001021	Khu hwane nya matshigu nyi di phara ndzila nyi gu hongola mayigoni ya Siriya ni Kilikiya .
48001022	Vandruye nya mabandla ya tigoni ga Judheya va di si nyiti khovbe ni khovbe .
48001023	Va dipwa basi khu ndruma gu pwani : Wule a nga bani a gu hi sanisa , olu a ngu tivisa mahungu nya gukhodwe , a nga vbweta gu ma fuvisa
48001024	Va di dhumisa Nungungulu khu eni .
48002001	Na gu vbindride likhumi na mina myaga , nyi di bwelela Jerusalema . Nyi hongode gumogo ni Bharnabha ni Tito .
48002002	Nyi hongode iyoyo kholu Nungungulu a nga nyi tivisa gu khuye gu vbwetega gu hongola . Na nyi vbohide , hi di bela tshangano nya gihundla ni vakhongolo vakone , nyi va tshamusela Mahungu nya Yadi nyi tivisago ga vale va si gu Vajudha . Nyi giride esi khu gufela gu kheni thumo nyi giridego ni owu nyi ngu girago , wu si khali thumo nya mahala .
48002003	Wonani gwadi : nyi diri ni Tito a si gu Vajudha , aholu gima kha va mu gurumedza guhana wugwera .
48002004	Ambari va nga dugelela vambe vbakari gwathu , va nga hi pfhadza khavo vakhodwa , va vbweta gu gurumedza Tito guhana wugwera ; vathu vovo va bede tsawani gwathu khu gufela guta holelela mavbanyelo nya gutshulege hi gu nawo khu ga Kristo , gasi va mane ndzila nya gu hi yise nya luphye wugumbini nya Nayo .
48002005	Aholu ethu kha ha dzumela ni vbadugwana gupengiswa khu avo , khu gufela gu khethu enu mu khale na mu tiyide lisineni nya Mahungu nya Yadi .
48002006	Gambe vale va tidwago gu pwani khavo vathangeli vakone , gima kha va nyi engedzela simbe sileletelo . ( Avo gani khavo vamani , kha nyi vbweti ni gu siti , kholu Nungungulu kha khedzi giemo nya muthu ) .
48002007	Va wonide gu khavo Nungungulu a nyi ningide thumo nya gutivise Mahungu nya Yadi ga va nya mayigo , kha nga Pedro nuye a ningidwego thumo nya gu ma tivise ga Vajudha .
48002008	Nungungulu giride Pedro mupostoli wa Vajudha , eni a nyi gira mupostoli wa vale va si gu Vajudha .
48002009	Jakobe , Pedro ni Johane va tidwago kha nga vathangeli , na va wonile gu khavo khu lisine , Nungungulu khuye a nyi ningidego thumo yoyu ; va di hi phara mandza eni ni Bharnabha , va gu yeyedza kharalo wuhengeli . Hi di pwanana gu khethu hi hongola hiya thuma vbakari ga va nya mayigo gasi avo vaya thuma vbakari nya Vajudha .
48002010	Gileletelo va nga hi ningago gimwegyo basi : Khegi nya gukhavo hi si divaledwi khu sisiwana . Egi gileletelo eni nyi ngu gi landrisa khu mapimo yangu yatshavbo .
48002011	Gikhati Pedro a ngatago dhoropani ga Antiyokiya , nyi dzude nyita mu kawuka khovbe ni khovbe khu gu gira silo nya guyele gu kawukwa .
48002012	Kholu na va si gu vbohi vathu nya tsawa wa Jakobe , Pedro a di hodza ni va nya mayigo . Aholu , gikhati va nga vbohago , uye a di dzi pambula a si hodzi gambe navo , khu gu thava tsawa nya vale nya guhane wugwera .
48002013	Vambe vakhodwa nya Vajudha va di phela navo gu bwelelela hwane , va pfhadzedzela nga uye , kala ni Bharnabha nuye a sengwa khu gidinga a gu landra mithumo yoyo nyamba yela .
48002014	Na nyi wone gu kheni mithumo yawe yi ndreyide ndzilani nya Ivhangeli , nyi di embela Pedro vbakari nya vathu vatshavbo kheni : Uwe u gu Mujudha wa gu vbanya kha nga moyo a si gu Mujudha . Khu ginani u vbweta gu gurumedza ava va si gu Vajudha gu landrisa milayo nya tumbunuko wa Vajudha ?
48002015	Ethu hi Vajudha nya mavelego , kha hiri sighohi kha nga va nya mayigo .
48002016	Aholu hi ngu dziti gu khethu muthu a gu tshanganiswa wulongo ni Nungungulu khu gukhodwa linani ga Kristo , nasiri khu gu landrisa mithumo nya Nayo . Ethu ha gu khodwa ga Jesu Kristo hifela gu bela wulongoni ga Nungungulu khu kota nya gukhodwe nasiri khu kota nya gulandrise guruma nya Nayo . Kholu muthu kha hakhwi khu Nungungulu khu kota nya gulandrise esi si rumwago khu Nayo .
48002017	Olu ethu hi zamago gu khala wulongoni ga Nungungulu khu gutshangana gwathu ni Kristo , hi ngarigo sighohi , gu yeyedza gu pwani Uye Kristo khuye a hi girago sighohi gani ? Khandridzo , ni vbadugwana .
48002018	Eni nya gu vbahedza nya luphye esi nyi nga phela khu gu khungumula , gu yeyedza gu kheni nyi ghohide .
48002019	Eni nyi fude ga esi si lumbago Nayo . Nyi fude khu kota nya Nayo khu gufela gu vbanyela Nungungulu . Nyi khokhothedwe ni Kristo vbagihambanotunu .
48002020	Khu kharato , olu khandri eni gambe nyi vbanyago , khu Kristo a vbanyago avbo gwangu . Olu , khu guvbanya nyi gu nago milini gwagu , nya gu vbanya khu gukhodwa ga Mwamana wa Nungungulu a nyi haladzidego kala gu ningela guvbanya gwaye khu kotani yangu .
48002021	Kha nyi vbweti gunyenya wuhigo wa Nungungulu . Kholu ha gu khethu ha gu mana gulamudwa khu gu landrisa Nayo , gu yeyedza gu pwani gufa gwa Kristo kha gu phasi gilo .
48003001	Ama enu Vagalatiya , sipumbunu ! Khu mani a mi sengidego ? Eni nyi mi yeyedzide gwadi Jesu Kristo a khokhothedwego vbagihambanotunu .
48003002	Nya gu vbweta basi mu nyi hakhe gilo gimwegyo : Enu mu hakhideni Liphuvbo nya gu Age khu kota mu nga landrisa Nayo , mwendro khu kota mu nga hakha gukhodwa ?
48003003	Ina kamwe mu sipumbu ngudzu kharati , gani ? Mu phedeni khu tshivba nya Liphuvbo la Nungungulu , olu mwa gu vbweta gu hegisa khu tshivba nya wuthu gani ?
48003004	Ina kha si mi phasi gilo sisaniso satshavbo mu si manago gani ? Eni nyi ngu tumba gu kheni mu manide giphaso .
48003005	Ina Nungungulu a mi ningago Liphuvbo nya gu Age , ni gu gira siliwugiso vbakari gwanu , a gu gira esi khu kota nya gulandriseni guruma nya Nayo , mwendro kholu mu hakhidego gukhodwa ?
48003006	Khidzo kharati yi ganelago Milowo nya gu Age khu mahungu ya Abrahama , khiyo : Uye a di khodwa ga Nungungulu , a gu valedwa tengoni nya va nya gululama khu kota nya gukhodwe gwaye .
48003007	Khavbo avbo , dzitini gu khenu , vale va vbanyago khu gukhodwa , khavo va gu sanana nya lisine sa Abrahama .
48003008	Milowo nya gu Age yi tugude gale gu khiyo Nungungulu a na ninga gululama vale va si gu Vajudha , khu kota nya gukhodwe . Khu kharato iyo Milowo nya gu Age yi hegulede gu tivisa ga Abrahama Mahungu Yadi yaya nya gupwani : Ma na kategiswa khavbo gwago mayigo yatshavbo ya mafuni .
48003009	Abrahama khodwe a gu mana gukategiswa . Khu kharato , vatshavbo va khodwago , va na kategiswa nga uye .
48003010	Vatshavbo vathu va tumbago mithumo nya Nayo va ngu manwa khu givalo nya Nayo , kholu , Milowo nya agu Age yari khiyo : A na vadwe oyu a si landrisigo satshavbo esi si lovidwego libhukuni nya Nayo .
48003011	Gu wonegile gwadi gu pwani mwalo muthu a manegago na lulamide mbeli ga Nungungulu khu kota nya Nayo , kholu gu lovidwe omu nya Milowo nya gu Age pwani : Oyu a lulamidego mahoni gwa Nungungulu khu gukhodwa , a na vbanya .
48003012	Aholu Nayo kha wu fumedwi khu gukhodwa , gu lovidwe omu nya Milowo nya gu Age pwani : Oyu a na vegisago sileletelo nya Nayo a na vbanya khiso .
48003013	Kristo a hi vbulugisile ga givalo nya Nayo khu gu dzi ningela a vadwa wulangani gwathu . Kholu Milowo nya gu Age yari khiyo : Vadwe muthu watshavbo a vbayegwago vbagihambanotunu
48003014	Esi si giregide gasi gikategiso , Nungungulu a tumbisidego Abrahama , gi vbohe , khu Kristo , ga vale va si gu Vajudha , ni gu ethu hatshavbo , khu gukhodwa , hi hake Liphuvbo hi tumbisidwego khu Nungungulu .
48003015	Vandriyangu , nyi na ganela khu gipimaniso nya esi hi si wonago guvbanyani gwathu : Muthu a gu hunga gidzumeledzwano a gi tiyisa , mwalo mumbe muthu a fanedego gu gi tshula , mwendro gu engedzela gimbe gilo .
48003016	Wonani , gitumbiso gegi Nungungulu a gi giride ga Abrahama ni ga gyanana gyaye . Milowo nya gu Age kha yi ganeli khiyo ni ga sanana saye , khwatshi vathu nya vangi va thudwago . Aholu yari khiyo : Ni ga gyanana gyaye , gu thudwa muthu moyo basi a gu uye Kristo .
48003017	Esi eni nyi vbwetago gu ganela khu esi : Nungungulu hungide gidzumeledzwano a wuya a tumbisa gu gi sayisa . Nayo wu vegidwego na gu vbindride mazana mana ni magumi mararu ( 430 ) myaga , kha wu dzi kodzi gu tshula gidzumeledzwano gi hungidwego khu gale , mwendro gu fuvisa gitumbiso gya Nungungulu .
48003018	Kholu ha gu khethu ha gu ningwa thomba khu Nayo , gu yeyedza gu pwani kha hi nga gu ningwa gambe khu gitumbiso . Aholu , Nungungulu ningide thomba ga Abrahama khu gitumbiso .
48003019	Gasi khu ginani wu vegidwego Nayo ? Nayo wu vegidwe gufela gu tugudzisa mithumo yi hambanago ni guhaladza gwa Nungungulu : Gu di vbwetega wu thuma kala gi gu vboha gyanana gile gi nga tumbiswa ga Abrahama . Nayo wu ningedwe khu sirumwa sa Nungungulu mandzani ga mwama moyo a nga vegwa kha nga mutshanganisi .
48003020	Gambe mutshanganisi khandri wa muthu moyo basi , Aholu , Nungungulu moyo basi .
48003021	Ina gu yeyedza gu pwani Nayo wa gu dwana ni situmbiso sa Nungungulu gani ? Khandridzo ni vbadugwana ! Nari gu khwatshi wu vegidwe Nayo wu dzi kodzago guvbanyisa vathu , vathu va di hadza gu hakhwa khu Nungungulu khu kotani nya Nayo .
48003022	Aholu , Milowo nya gu Age yari khiyo vathu vatshavbo va gu fumedwa khu tshivba nya gighoho , gasi vathu vatshavbo , khu gukhodwa ga Kristo , va hakhe thomba yi tumbisidwego khu Nungungulu ga ava va khodwago .
48003023	Aholu na gi si gu vbohi gikhati nya gukhodwe , hi di hungwa khu Nayo kha nga sibotshwa , na hi gu virela gutuledwa gukhodwa .
48003024	Khu kharato , hi ningidwe Nayo , muyeyedzi nya ndzila , nya gu hi yise ga Kristo , hifela guya hakhwa khu Nungungulu khu gukhodwa .
48003025	Olu , gi vbohide gikhati nya gukhodwe , kha hi nga gu vbweta gambe gu yeyedzwa ndzila khu Nayo .
48003026	Khu gukhodwa enu mwatshavbo mu khade sanana sa Nungungulu , mu tshanganisidwe ni Jesu Kristo .
48003027	Kholu enu mwatshavbo mu bhapatisidwego , mu tshanganisidwe ni Kristo , mu ambade Kristo .
48003028	Khavbo avbo , olu gumwalo gambe guhambana Vajudha ni va nya mayigo , dzikhumbi ni va nya gutshulega ; vama ni vanyamayi . Enu mwatshavbo mu moyo basi khu gu hengela gumogo ni Kristo .
48003029	Na mu gu lumba Kristo , mu sanana sa Abrahama , mu na hakhani thomba yi tumbisidwego khu Nungungulu .
48004001	Nyari kheni : Gyanana gi na gu tshalago ni thomba ya babe waye , gi si gu dandri , kha gi hambani ni githumi , ambari a gu igyo mune nya thomba yatshavbo .
48004002	Na gi ngari gidugwana , vomo vathu va vegwago gasi va gi wundza , khavo gambe va pharago silo saye satshavbo kala gi gu tshanganisa tanga yi vegisidwego khu babe waye .
48004003	Ethu nethu kharato , na hi ngari sanana gukhodwani , hi di gu fumedwa khu milayo nya litigo .
48004004	Aholu , gutadzisegani nya matshigu , Nungungulu a di hi rumela Mwamana Waye a nga velegwa khu nyamayi , a velegedwa vbavbatshi nya Nayo nya Vajudha ;
48004005	afela gu tshula ava va nga bani va gu vbanya vbavbatshi nya Nayo , gasi hi mana gu khala sanana sa Nungungulu .
48004006	Khu gufela gu yeyedza gu khuye enu nenu mu sanana Saye , Nungungulu rumede Liphuvbo la Mwamana waye myonyoni gwathu , khilo li ranago ndrani gwathu khilo : Abba : Baba !
48004007	Khavbo avbo , olu khuri githumi gambe , u gyanana . Nuri gyanana gyaye , Nungungulu a na gu ninga thomba a yi vegisedego gu ninga sanana saye .
48004008	Gale , na mu si gu muti Nungungulu , mu diri dzikhumbi nya gukhozele vanungungulu nya liphanga .
48004009	Gasi olu mu mutigo Nungungulu , gwadi gu kheni , muhuno mu tidwago khu Nungungulu , khu ginani mu bwelelela hwane muya dzi gira gambe dzikhumbi nya silo si gu mwalo giphaso ?
48004010	Mu nga gu kho sanu mu sayisa matshigu ni migima , dzinango ni myaga nya nayo wa gale .
48004011	Mu ngu nyi thela hwanga : gu khwatshi thumo watshavbo nyi wu thumidego vbakari gwanu wu mwalo giphaso .
48004012	Vandriyangu , nyi ngu mi lombani mu khale nga eni , kha nga eni neni nyi dzi giridego idzo saye ni enu . Enu kha mwa nyi ghohela gilo .
48004013	Enu mu ngu alakanya gu khenu gikhati nya guphele nyi ngata mi tivisa Ivhangeli nyi di si vbanyi gwadi .
48004014	Nyi diri gilemedzo nya gikhongolo gwanu khu kota nya madwali yangu . Ambari ulo enu gima kha mwa nyi kanyisa mwendro gu nyi nyenya . Aholu mu di nyi hakha kha nga girumwa gya Nungungulu , ni gu khwatshi khu Jesu Kristo wurumba waye .
48004015	Olu gomo hayini gunengela nya gukhongolo mu nga bani muri nago guhegulani ? Nyi ngu tumba gu kheni gikhati gile nari gu pwani si di kodzega , ambari ni maho yanu mu di hadza gu ma dusa mu nyi ninga .
48004016	Ina olu nyi khade nala gwanu khu kota nyi nga mi embelani lisine , gani ?
48004017	Vathu vovo , olu va gu yeyedza khovbe nya gu mi khathalele , aholu gikungu gyawe khandri gyadi . Kholu va gu dwanela basi gu mi hambanisa ni eni , mufela gu namarela ga avo .
48004018	Gwadi gu mi wona na mu gu khathalela silo nya sadi gikhati gyatshavbo , nasiri basi gikhati mu nyi wonago na nyiri vbakari gwanu .
48004019	Vanavangu , nyi ngu simama gupwa wuvi kha nga nyamayi a lumwago khu enu , kala litshigu Kristo a na gu vbelelago guwumbwa myonyoni gwanu ;
48004020	nyi di gu gola olu , na nyiri vbakari gwanu , nyi gu ganela nanu khu mambe maganelelo , kholu nyi ngu kanakana ngudzu khu kotani gwanu .
48004021	Nyi embeleni enu mu golago gukhala vbavbatshi nya Nayo : Ina kha mupwi esi wu ganelago Nayo , gani ?
48004022	Gu lovidwe gu pwani Abrahama adiri ni sanana sivili , gimwegyo a nga velega ni nyamayi nya khumbi , ni gimbe a nga velega ni nyamayi waye nya gutshulege .
48004023	Gyanana gya nyamayi nya khumbi gi velegidwe khu tshivba nya tumbunuko nya wuthu ; gasi egi gya nyamayi nya gutshulege gi velegidwe khu tshivba nya gitumbiso .
48004024	Mahungu yaya gipimaniso kholu vanyamayi va vavili giyeyedzo nya sidzumeledzwano sa sivili : Gidzumeledzwano gya Sinayi gi velegago sanana wugumbini , khu Agari .
48004025	Wonani , Agari yoyu khu gigomo gya Sinayi gi guromo tigoni ga Arabhiya , a gu giwonelo gya Jerusalema ga muhuno a gu khumbi gumogo ni vathu vaye .
48004026	Gasi Jerusalema ga Ndzadzini gutshulegide , khuye mayi wathu .
48004027	Khu lisine gu lovidwe gupwani : Nengela uwe nyamayi nya gyumba u si velegigo , womba mikulungwane nya gunengele uwe u nga mbapwa mavbiselo nya guvelege . Kholu sanana sa nyamayi nya guhudwe singi ngudzu , guvbindra sa oyu a gu ni mwama waye .
48004028	Gasi enu , vandruye , mu idzo saye ni Isaki , mu sanana nya gitumbiso .
48004029	Ga matshigu yale , gyanana nya guvelegwe khu tumbunuko nya wuthu gi di sanisa egi nya guvelegwe khu tshivba nya Liphuvbo la Nungungulu ; kala ni muhuno gambe khiso si dugelelago .
48004030	Gasi Milowo nya gu Age yari khiyo ginani ? Yari khiyo : Tutumisa nyamayi nya khumbi ni gyanana gyaye , kholu gyanana nya khumbi kha gi na hodza thomba gumogo ni gyanana gya mwangadzi nya lisine .
48004031	Khavbo avbo , vandruye , ethu kha hiri sanana sa nyamayi nya khumbi , aholu sa mwangadzi nya lisine .
48005001	Kristo a hi tshude gasi hi mane gutshulega nya lisine . Khu kharato , tiyani mu gutshulegani gwanu , mu nga bweleli hwane mu gu khala gambe dzikhumbi .
48005002	Wonani , eni Pawulo nyi ngu mi embelani gu kheni : Mwa gu hana wugwera Kristo mwalo giphaso gwanu .
48005003	Nyi gu engedza gambe guembela vale va hanago wugwera kheni : avo va hungidwe khu giguruvedzo nya gulandrise Nayo watshavbo wa Mosi .
48005004	Enu mu dwanelago gu hakhwa khu Nungungulu khu kota nya gulandriseni Nayo mu ngu dzi hambanisa ni Kristo ; gambe mu mwalo wuhigo wa Nungungulu .
48005005	Gasi ethu hi na ni gutumba gu khethu Kristo a na hi hakha ; khiso hi tumbago khu tshivba nya Liphuvbo nya gu Age hi yi manago khu gukhodwa .
48005006	Kholu , na hi tshanganisidwe ni Kristo , guhana ni gumba hana wugwera kha si phasi gilo . Egi gi phasago khu gukhodwa gu dzi wonegisago khu mithumo nya lihaladzo .
48005007	Enu mu phede khu gu gimbila gwadi . Ginani gi nga mi tandregisa gu landrisa lisine ?
48005008	Khandri mwa gu tandregiswa khu Nungungulu , kholu Nungungulu khuye a mi ranago .
48005009	Mela wudugwana wu ngu gugumugisa wuguvbi watshavbo .
48005010	Eni nyi ngu mi tumba khu ga Pfhumu . Nyi ngu tumba gu kheni mu na wuya lisineni , gasi oyu a wusago pfilupfilu vbakari gwanu a na hakha tsayiso yaye ,
48005011	Vandruye , nari pwani eni nyi ngu hevbudza nayo nya wugwera , khu ginani nyi nga gu saniswago ? Kholu nari pwani kharato , mahungu nyi tivisago ya Kristo a khokhothedwego vbagihambanotunu ma di si vbweti gu khala gikhunguvanyiso ga muthu .
48005012	Gasi khu mahungu ya ava va mi garadzago , gu kheni adiri tshukwana va dzegela gu dzi thena , si bela .
48005013	Enu vandruye , mu ranedwe guvbanya na mu tshulegide . Aholu mu nga dzegi gutshulega gwanu mu gu gira ndzila nya gutsakise gunavela nya tumbunuko nya wuthu ; thumelanani khu lihaladzo .
48005014	Kholu Nayo watshavbo wa gu tadzisega ga nayo moyo basi wu rumago , khuwo : Haladza muthu kwanu nga edzi u dzi haladzago khidzo uwe mune .
48005015	Aholu enu mwa gu vbanya nga sirengo , mu gu hodzana ni gu bayisana , dzi woneleni , mu nga hegisa khu gu vbedzana khu gyanu .
48005016	Esi nyi vbwetago gu mi embela khesi : dzi ningedzeleni mu gimbidziswa khu Liphuvbo la Nungungulu , mu nga dzi digi mu gu ndrindrwa khu gudogorela nya tumbunuko nya wuthu .
48005017	Kholu , esi si godwago khu tumbunuko nya wuthu , si ngu dwana ni esi si godwago khu Liphuvbo la Nungungulu ; ni esi Liphuvbo la Nungungulu li si golago , si ngu dwana ni esi si godwago khu tumbunuko nya wuthu . Silo sesi sa sivili si hambane . Khiso si girago mu si dzi kodzi gu thuma esi mu suvago .
48005018	Gasi enu mwa gu gimbidziswa khu Liphuvbo la Nungungulu , kha mu na fumedwa khu Nayo .
48005019	Mithumo nya tumbunuko nya wuthu yi wonegisidwe hiyo dhunya ; kheyi : Wubhayi , wuphuphulu , horo ,
48005020	gukhozela vanungungulu nya malipha , guphasela sithombe , sikwembu ni wutumbe , livengo , gudwanisana , wufu , likhulo , dzihanyi , guwandra , guwugelana khu mitsawa ;
48005021	lidiwo , wughevenga , wubewudzi , limidzo , wubhemba ni silo nya nga esi ; nyi ngu mi laya , kha nga nyi talago gu mi embela khu gale kheni : Oyu a girago silo nya nga esi , gima kha na nga hodza thomba nya mufumu wa Nungungulu .
48005022	Gasi mithumo nya Liphuvbo la Nungungulu , kheyi : Lihaladzo , litsako , gurula , gutimisela , gudziningedzela , ndruda , wuwadi , gutumbega ,
48005023	gu dzi rudzisa , gu hunga monyo . Mwalo Nayo wu dzi kodzago gu wugela silo nya nga esi .
48005024	Ava va gu va Jesu Kristo va khokhothede vbagimbanotunu tumbunuko nya wuthu ni gudogorela gwatshavbo .
48005025	Ha gu bani hi gu vbanya khu Liphuvbo , hongoleni gambe hi landre mithumo nya Liphuvbo .
48005026	Hi nga khali vathu nya matshandza , hi khutana ni gu girelana lidiwo .
48006001	Vandriyangu , mwa gu wonani gu khenu moyo wanu ghohide , enu mu vbanyago khu Liphuvbo la Nungungulu mu kawukeni khu gwadi , mu gu mu khongotela kala a gu wuya ndzilani nya lisine . Aholu girani isoso khu gu dzi vega vbavbatshi , mu gu dzi wonela gasi mu si lingwi nenu .
48006002	Phasedzanani khu gyanu , mu na tadzisa kharato nayo wa Kristo .
48006003	Kholu muthu a gu dzi alakanya gu khuye gilo , nasiri gilo , a ngu dzi pfhadza abune .
48006004	Muthu ni muthu a na phele khu guwona mithumo yaye . Ya gu manega yiri yadi a na ni fanelo nya gu dzi zundze khu mithumo yaye nya yadi , aholu a nga dzi pimanisi khu mithumo ya vakwawe ,
48006005	kholu , muthu ni muthu gu vbweta a rwale abune rwalo waye .
48006006	Oyu a hevbulago guti Ivhangeli ya Kristo a na kabana siningwa saye nya sadi ni oyu a hevbudzwago khuye .
48006007	Mu nga dzi pfhadzini sanu ; kholu Nungungulu khandri wa gu hagana khuye . Muthu ni muthu a na vbwera esi a nga yalago .
48006008	Oyu a yalago gudogorela nya tumbunuko nya wuthu , khu nayo nya tumbunuko a na vbwera guhina . Gasi oyu a yalago mithumo nya Liphuvbo la Nungungulu , a na vbwera guvbanya nya gupindruge .
48006009	Hi nga garali khu gu gira esi nya sadi . Kholu , ha gumba rereka , hi na vbwera khu gikhati gyakone .
48006010	Khu kharato , olu hi ngarigo ni gikhati , hongoleni hi girela esi nya sadi vathu vatshavbo , ngudzungudzu vandriyathu gukhodwani .
48006011	Wonani gugula nya dziletra nyi mi lovelago khu gyandza gyangu .
48006012	Ava va vbwetago gu dzi khusedza khu tumbunuko nya wuthu , khavo va mi gurumedzago guhana wugwera . Va gu gira isoso khu gu thava gu saniswa khu kotani nya gihambano gya Kristo .
48006013	Kholu ambari ava va nya guhana wugwera , kha va wu landri nayo . Va gu vbweta khavo mu hane wugwera vafela basi gu dzi gugumugisa khu gu vega gifungo milini gwanu .
48006014	Gasi eni , kha nyi vbweti gu dzi zundza khu gimbe gilo ; wangu wuzundzo nya gu wu mana basi vbagihambanotunu gya Pfhumu yathu Jesu Kristo . Khu kotani nya gihambano litigo li fude ga eni , kha nga aneni nyi fudego ga litigo .
48006015	Kholu guhana ni gumba hana wugwera kha si phasi gilo ; aholu , egi gi phasago basi khu gu vbindrugedza mavbanyelo , hi khala vathu vaphya .
48006016	Gurula ni wuhindzi gu na khale ga enu mwatshavbo mu landrisago mavbanyelo yaya , gumogo ni libandla latshavbo la Nungungulu .
48006017	Gukhugela olu , kha nyi vbweti gu garadzwa khu muthu , kholu , givilini gwangu nyi na ni sivanga si yeyedzago gupwani nyi githumi gya Jesu .
48006018	Vandriyangu , wuhigo wa Pfhumu Yathu Jesu Kristo wu na khale ga enu mwatshavbo . Amen .
49001001	Eni Pawulo , mupostoli wa Jesu Kristo khu gugola gwa Nungungulu , nyi ngu lovela sihathwa ni vakhodwa va Jesu Kristo va vbanyago dhoropani ga Efeso , kheni :
49001002	Wuhigo ni gurula gwa Nungungulu Babe wathu ni gwa Pfhumu yathu Jesu Kristo gu na khale ni enu .
49001003	A na rungudzwe Nungungulu , Babe wa Pfhumu yathu Jesu Kristo , A hi tadzidego khu makategwa yatshavbo ya ndzadzini khu ga Kristo .
49001004	Gale , na gu si vangwi litigo , Nungungulu a hi hathide khu ga Kristo gasi hi khala sihathwa ni vathu nya ndruda nyambana gihoso mahoni gwaye .
49001005	Khu guhaladza gwaye , Nungungulu a hi vegisede wuhigo nya gu hi gire sanana Saye khu ga Kristo .
49001006	Khu kharato hi na bonge Nungungulu nya wuhindzi khu gungangamela nya wuhigo waye , a hi ningidego khu ga Mwanaye nya gigodwa .
49001007	Guvbanya ha gu mana khavbo gwaye , Khu novba waye hi mane gutshulega ni gudivaledwa sighoho sathu khu gutala nya wuhigo waye ,
49001008	a nga hi vbaladzelago na wu tade khu guti ni gupima .
49001009	A hi tulede guti sihalo nya gikungu nya guhaladze gwaye khu ga Kristo , kha nga edzi a nga bani a vegiside khidzo khu gale ,
49001010	gu khuye si girege gutadzisegani nya matshigu : Gutshanganisa khu ga Kristo silo satshavbo si guromo ndzadzini ni esi si guromo mafuni , a emisa Kristo kha nga hungo ni muthangeli .
49001011	Khu ga Kristo , hi hathidwe nethu guya ningwa thomba nya guvbanyiswe hi lulamisedwego khu gale , lihaladzoni ga Nungungulu a thumago silo satshavbo khu gudzina ni gugola gwaye .
49001012	Kharati , ethu , gukhugela guhegulani , hi vegidego gitumbo gyathu ga Kristo , hi na embelela wudhumo wa Nungungulu .
49001013	Khu ga Kristo , enu nenu , na mu pwide mahungu nya lisine , Ivhangeli nya guvbanyiswe gwanu , mu yi hakhidego khu gukhodwa , mu tiyisidwe khu gifungo nya Liphuvbo nya gu Age hi nga bani hi tumbisidwe .
49001014	Liphuvbo nya gu Age khilo gitumbiso nya thomba , Nungungulu a gi vegisedego vathu vaye ; olu hi ngarigo vbakari nya gulindrele , khilo Liphuvbo li hi ningago gutumba gu ya hakha thomba , gikhati hi na manago gutshulega nya guvbelele , gasi wu rungudzwe wudhumo wa Nungungulu .
49001015	Eni neni , na nyi pwide ndruma nya gukhodwe mu gu nago ga Pfhumu Jesu , ni lihaladzo mu gu nalo ga vatshavbo va khodwago ga Nungungulu ,
49001016	kha nyi garali khu gubonga Nungungulu khu kotani gwanu . Nyi ngu mi alakanya milombeloni gwangu .
49001017	Gambe nya gu lomba ga Nungungulu wa Pfhumu yathu Jesu Kristo , Babe nya wudhumo , a mi ninge Liphuvbo nya guti , ni gu mi tulela ndzila nya gu muti gwadi Nungungulu .
49001018	Nya gu lomba gu kheni a wenengedze mapimo yanu , gasi mu pime gutumba muni mu ranedwago khu Nungungulu , muti gutala nya dzithomba a dzi vegisedego ndzadzini afela guya ninga ava va lumbago uye ;
49001019	guliwugisa nya tshivba a yi girago khu kotani gwathu , ethu hi khodwago . Khiyo tshivba yeyi a nga yi wonegisa khu tshivba ni tshivba
49001020	khu guwusa Kristo khu ga vafudego , a gu mu khadzisa nyamudye gwaye ndzadzini .
49001021	A mu vegide vbatshani nya mifumu ni wufumu , ni wugulu , ni tshivba ni malina yatshavbo ma thangisidwego , nasiri tigoni momu basi , aholu ni ga litigo li nga gutago .
49001022	Nungungulu vegile silo satshavbo vbavbatshi nya migondro ya Kristo , a mu emisa kha nga muthangeli ni hungo nya Libandla .
49001023	Libandla leli khu givili gya Kristo ; ilo khilo gutadzisega gwatshavbo gwa Kristo , a enedzago silo satshavbo .
49002001	Gale mu di fude hafemuloni khu kotani nya sihoso ni sighoho sanu .
49002002	Gikhati mu nga bani mu gu fumedwa khu mavbanyelo nya litigo leli , mu di landrisa milayo ya muthangeli nya dzitshivba nya guvivbe dzi si wonegigo , liphuvbo lolo li fumago olu ga vathu va wugelago Nungungulu .
49002003	Ethu hatshavbo hi diri nethu kha nga avo , hi di gu vbanya khu nayo nya tumbunuko ni gu landrisa gunavela nya givili ni monyo . Khu tumbunuko nya makhalelo yathu , hi di gu fanela guya thethiswa khu Nungungulu gumogo ni vambe vathu .
49002004	Aholu , wuwadi wa Nungungulu wukhongolo , ni lihaladzo laye ga athu li etide ngudzu .
49002005	Ethu hi nga bani hi fude khu kotani nya sighoho sathu , Nungungulu a hi wusile khu ga Kristo . Enu mu vbanyisidwe khu wuhigo wa Nungungulu .
49002006	Nungungulu , na hi tshanganisile ni Kristo , a hi wuside naye a gu hi ninga gambe wulanga nya guya fume naye ndzadzini .
49002007	Giride esi khu gufela gu yeyedza talo nya wuhigo waye ga mimelena yatshavbo yi nga gutago , khu wuhindzi a hi giredego khu Jesu Kristo ,
49002008	kholu mu vbanyisidwe khu wuhindzi wa Nungungulu khu kotani nya gukhodwe gwanu . Guvbanyiswa khandri mwa gu gu mana khu tshivba yanu , kholu giningwa gya Nungungulu .
49002009	Khandri handro nya mithumo yanu , kharati , mwalo muthu nya gu dzi gugumugise abune .
49002010	Kholu Nungungulu khuye a nga hi wumbago ; a hi vangide , a hi tshanganisa ni Jesu Kristo gasi hi mane guvbanya nya gutale khu mithumo nya yadi , mithumo Nungungulu a yi dongisedego khu gale gu khuye hi vbanya khiyo ethu .
49002011	Enu mu si gu Vajudha nya mavelego ; enu mu ranwago makhuna khu vale va dzi ranago va nya wugwera , va dzi zundza khu gifungo va vegidwego milini gwawe khu mandza nya vathu , dundrugani edzi mu nga bani mu gu vbanya khidzo gale .
49002012	Mu di gu vbanya hwindzo ni Kristo ; mu diri valombo ; mu diri mwalo wulanga ndrani nya libandla nya sihathwa sa Nungungulu ; mu diri vbavbandze nya gidzumeledzwano gi hungidwego khu gisambanyo a nga gira Nungungulu ga vathu vaye ; mu di gu vbanya tigoni nyambana gutumba , nyambana Nungungulu .
49002013	Gasi olu , enu gale mu nga bani muri hwindzo , mu hidzimisidwe vbafuvbi khu mhamba nya Novba wa Kristo .
49002014	Kholu uye Kristo , wurumba waye , khuye gurula gwathu . Tshanganisile mahundzu ya mavili : Vajudha ni ava va si gu Vajudha , a va gira libandla limwedo basi , a gu fuvisa vbingano nya livengo wu nga bani wu gu hi hambanisa .
49002015	Fuviside khu givili Gwaye givangelo nya wulombo , Nayo wa Mosi ni sileletelo nya mikhuwo yaye , afela gu tshanganisa avbo gwaye mahundzu ya mavili , a gira libandla limwedo basi , libandla nya vathu vaphya ; a gu vbaha kharati gurula .
49002016	Kristo tshanganisile mahundzu ya mavili ni Nungungulu khu tshivba nya gihambano gyaye ; a di ma pata ma gu khala givili gimwegyo basi , a gu songa kharati wulala khu gihambano gyaye .
49002017	Guta gwaye gu hi resede mahungu yadi nya gutsakise , nya gurule ; gurula ga enu mu nga bani muri hwindzo , ni gurula ga Vajudha va nga bani vari vbafuvbi .
49002018	Khu ga Kristo , ethu hatshavbo hi tshanganisidwe khu Liphuvbo la limwedo , hi gu tuledwa kharati ndzila nya guvbohe ga Babe .
49002019	Olu kha mu ngari valombo ni vapfhumba gambe , mu melego moyo ni va nya guaga , mu sanana nya ngamu ya Nungungulu .
49002020	Enu mu siwindri nya nyumba yi vbahidwego vbatshani nya giseketelo nya vapostoli ni vaprofeti . Kristo wurumba waye khuye giwindri nya hungo nya gikoli gi hungago nyumba yatshavbo .
49002021	Khuye Kristo a tshanganisago nyumba yatshavbo a yi tiyisa ni gu yi dandrisa gasi yi khala nyumba nya guage ya Pfhumu .
49002022	Khu tshivba yaye mu ngu tshanganiswa nenu ga nyumba yeyi yi vbahwago kala mu gu khala nyumba a vbanyago umo Nungungulu khu Liphuvbo nya gu Age .
49003001	Khu kharato , eni Pawulo , gibotshwa gya Kristo khu kotani yanu enu mu si gu Vajudha , nyi ngu lombelela ga Nungungulu .
49003002	Nyi ngu tumba khu lisine gu kheni mu pwide na gu ganedwa khu mahungo nya thumo , Nungungulu a dzinidego gu nyi ninga ku wuhindzi waye , gu khuye nyi thuma vbakari gwanu .
49003003	Nungungulu dzinide gu nyi tulela guti sihalo nya gikungu gyaye . Nyi ngari gu mi lovela magana madugwana nyi ganela khu mahungu yaya .
49003004	Mwa gu ma hevbula mu nati mawonelo yangu khu mahungu nya sihalo wa Kristo .
49003005	Ga mimelana yi vbindridego mwalo ni moyo a tuledwego guti sihalo yoyu , aholu , ga matshigu ya muhuno , Nungungulu , khu Liphuvbo laye nya gu Age , a wu tiviside ga vapostoli vaye nya guage ni ga vaprofeti .
49003006	Sihalo nyi wu thulago khoyu : khu tshivba nya Mahungu nya Yadi , vale va si gu Vajudha va emisedwe navo guya hengela gumogo ni Vajudha guhodza thomba Nungungulu a yi vegisedego vathu , kholu avo navo sivbango nya givili gya gimwegyo , gambe va na ni wulanga avba nya gisambanyo gya Nungungulu khu ga Jesu Kristo .
49003007	Eni nyi khade muthumeli nya Mahungu nya Yadi nya guvbanyise , khu wuhigo wa Nungungulu a nyi ningidego khu wuhindzi ni tshivba yaye .
49003008	Eni , mahegisela nya sihathwa satshavbo sa Nungungulu , nyi ningidwe wuhigo nya gutivise ga ava va si gu Vajudha gutala nya wufumu wa Kristo ;
49003009	ni gu tivisa ga vathu vatshavbo magimbilelo nya gikungu nya sihalo wu nga bani wu sihidwe khu gale ni gale guetani gwa Nungungulu , muvangi nya silo satshavbo .
49003010	Gasi olu , vafumeli vatshavbo va mafuni ni vafumeli nya dzitshivba dza ndzadzini guvbwetega va tiviswe gueta gwatshavbo nya guti gwa Nungungulu khu libandla la Kristo .
49003011	Oyu khu sihalo wu dongisedwego khu Nungungulu gukhugela guhegulani , wu wonegisidwego olu khu ga Jesu Kristo .
49003012	Khu gukhodwa ni guhengela ni Kristo , ethu hi ngu mana gutshulega hi kodza gu hidzimela ga Nungungulu na hi tade khu gutumba .
49003013	Khavbo avbo , nyi ngu mi khongotela gu kheni mu nga garadzegi khu kotani nya sisaniso nyi si wonago khu kotani yanu ; si na khale wuzundzo gwanu .
49003014	Khigyo gi nyi girago nyi khidzima mbeli ga Nungungulu Babe ,
49003015	a gu gibuga nya guvbanye gwatshavbo ga ndzadzini ni ga mafuni ,
49003016	nyi mu lomba gu kheni , khu gutala nya wufumu waye , a mi tiyise myonyoni gwanu khu tshivba nya Liphuvbo nya gu Age .
49003017	Nyi ngu lomba gambe ga Nungungulu gu kheni Kristo a na vbanye myonyoni gwanu khu gukhodwa , mu tiya gwadi , mu tsitsa mikhamba nya gutiye lihaladzoni .
49003018	Gasi enu nenu , gumogo ni sihathwa satshavbo nya libandla la Nungungulu , mu kodze gupima wukhongolo ni gulapha ni gueta nya lihaladzo la Kristo ,
49003019	ni guti lihaladzo la Kristo , ambari ulo a gu mwalo muthu a dzi kodzago gu liti khu guvbelela , gasi enu mu mane gutala khu wufumu watshavbo wa Nungungulu .
49003020	A na dhumiswe Nungungulu a gu na ni tshivba nya gugire guvbindra satshavbo esi hi mu lombago , ambari ni esi hi alakanyago , khu tshivba Yaye yi thumago ndrani gwathu .
49003021	A na rungudzwe ndrani nya libandla , linani ga Jesu Kristo , kala gupindruga ! Amen .
49004001	Eni nyi gu gibotshwa nya guthumele Pfhumu , nyi ngu mi lomba gu kheni gimbilani khu ndzila yi yelanago ni mavbanyelo mu ranedwego ayo khu Nungungulu .
49004002	Vbanyani gikhati gyatshavbo khu gu dzi sodzisa ni gurula , ni gutimisela . Mu yeyedzana , kharato , lihaladzo vbakari gwanu .
49004003	Dzi garadzeni khu gu sayisa wuhengeli mu ningwago khu Liphuvbo nya gu Age , mu vbanye khu gurula vbakari gwanu .
49004004	Gyomo givili gimwegyo basi , ni Liphuvbo limwedo basi , kha nga gambe a gu gimwegyo basi gitumbo mu ranedwego igyo khu Nungungulu .
49004005	Yomo Pfhumu mweyo basi , ni gukhodwa gumogo basi , ni gubhapatiswa gumogo basi :
49004006	womo Nungungulu moyo basi , Babe wa vatshavbo , a fumago ga vatshavbo , a thumago khu vatshavbo , a vbanyago ga vatshavbo .
49004007	Moyo ni moyo nya ethu hakhide giningwa gyaye gupima khu edzi Kristo a dzinidego khidzo gu mu ninga .
49004008	Khidzo yi ganelago Milowo khiyo : Gikhati a nga khusedzedwa ndzadzini a di dzega va nya gukhothedwa pasoni a gu kabanisela vathu siningwa .
49004009	Gu thudwa ginani gupwani litide ndzadzini ? Ina kha gu yayedzi gupwani phede khu gu relela kala malangani ya vbavbatshi nya mafu gani ?
49004010	Uye wule a nga relelago , khuye wamoyo a nga lita vbatshani ngudzu , ndzadzini , afela gu enedza sivangwa satshavbo .
49004011	Khuye a kavedzedego vathu siningwa : vambe a va ninga wuhigo nya gukhale vapostoli , vambe vavhangeli , ni vahavisi , ni vahevbudzi .
49004012	Khu magirelo yaya , a guya na gu dongisela sihathwa gasi si thuma gwadi thumo wawe nya guvbahe ni gu dandrisa givili gya Kristo khu gukhodwa ,
49004013	kala hatshavbothu hi gu tshanganiswa khu gukhodwa ni guti Mwamana wa Nungungulu . Hi fanede gu dandra hi khala vathu vakhongolo , kala hi gu manela tanga ni giemo gya Kristo .
49004014	Kharati , kha hi na khala gambe sanana nya gulegalegiswe khu mavimbi ni gu pengiswa khu sihevbudzo satshavbo nya guhambane , sanana si sengwago khu vathu nya guvivbedwe khu monyo , va dwanelago gu si dzimedza .
49004015	Aholu ha gu tivisa lisine khu lihaladzo , hi na dandra siloni gwatshavbo , kala hi gu manela Kristo a gu uye hungo .
49004016	Sivbango satshavbo nya guhambanelane sa gu mana gu yingana khu tshivba yaye . Givbango ni givbango gya gu thuma thumo gi fanedego , guphasega givili gyatshavbo , gi dandra khu maningano lihaladzoni .
49004017	Esi nyi mi tivisago ni gu mi laya khu lina la Pfhumu , khesi : mu nga vbanyi gambe kha nga va nya mayigo va landrisago maalakanyo yawe nyamba phasa gilo ,
49004018	kholu mapimo yawe ma segegide . Va hambane ni guvbanya gwa Nungungulu khu kota nya wuhangi ni gusegega nya myonyo yawe .
49004019	Khu gumba yingela mavhalo yawe , kha va nga gu khathala gambe khu wuthu wawe . Va gu dzi ningedzela gunyenyezani nya mithumo yatshavbo nyamba yela .
49004020	Gasi enu , khandriso esi mu si hevbudego ga Kristo .
49004021	Nyi ngu tumba khu lisine gu kheni mu pwide na gu ganedwa khu Jesu , gambe mu hevbudzidwe guti lisine khu mahungu yaye .
49004022	Khu kharato , digani tumbunuko nya mavbanyelo yanu ya gale nya gutale khu gudogolela nya gunyenyeze , gu yisago gumbembani .
49004023	Dzi garadzeni khu gu vbindrugedza mavbanyelo mu khala vathu vaphya myonyoni ni mapimoni gwanu .
49004024	Ambalani mavbanyelo nya muthu muphya a giridwego a fanana ni Nungungulu khu gululama ni ndruda lisineni .
49004025	Khu kharato , nyenyani malipha ; muthu ni muthu a na ganele lisine ga muthu kwawe , kholu ethu hatshavbo hi sivbango nya givili gimwegyo .
49004026	Mwa gu mana gigaradzo monyoni , dzi woneleni , mu nga digi gugaradzega gwanu gu khala gighoho . Likhulo lanu li nga hweli kala mu gu pfoledwa khu lidambo mu ngari nalo .
49004027	Mu nga ningi wulanga Sathane a gu fuma myonyoni gwanu .
49004028	Oyu a nga bani a guba , a ngabi gambe , a na thume afela guvbanya khu mihandro nya lithonga laye , ni gu mana esi nya guphasedzele khiso sisiwana .
49004029	Mu nga ganeli magana nya guvivbe , ganelani basi magana nya yadi , nya guphasedzele ava va mapwago .
49004030	Mu nga theli wusiwana Liphuvbo nya gu Age la Nungungulu , kholu Liphuvbo khigyo gifungo mu lovidwego khu Nungungulu . Khigyo mu nata tidwago khigyo litshigu Nungungulu anatago ata mi tshula wugumbini nya guvivbe gwatshavbo .
49004031	Fuvisani vbakari gwanu dzitshikwi , likhulo , gigaha , ligwaha ni milembo , gumogo ni guvivba gwatshavbo .
49004032	Khalani vathu nya ndruda , mu pwelana wusiwana , mu tsetselelana khu gyanu , kha nga Nungungulu a mi tsetseledego khu ga Kristo .
49005001	Landrani giyeyedzo gya Nungungulu kha nga sanana nya sigodwa .
49005002	Vbanyani khu lihaladzo , kha nga Kristo a nga hi haladzago a dzi ningela khu kotani yathu A khala mhamba nya phaso nya mahema nya gunungele gwadi ga Nungungulu .
49005003	Wubhayi ni mithumo yatshavbo nya gunyenyeze , ni gugundrela ni gu khumbugwa si nga khumbugwi vbakari gwanu , kholu enu mu sihathwa sa Nungungulu .
49005004	Khidzo saye gambe ni magana nya guvivbe , nya guhandruge ni gunyenyeza kholu kha si yeli . Wulanga nya isoso , thumisani magana nya gubonge Nungungulu .
49005005	Dzitini gwadi gu khenu muthu nya wubhayi , nya liphuphulu ni ligungo , ni va nya gukhozela vanungungulu nya malipha , gima kha va na hodza thomba mufumuni wa Kristo ni wa Nungungulu .
49005006	Mu nga dzumelini gu sengwa khu muthu khu magana nyamba phasa gilo , kholu sighoho nya nga esi khiso si ranago likhulo la Nungungulu ga ava nyamba yingisa .
49005007	Khu kharato , mu nga hengelini navo .
49005008	Enu , gale mu di gu vbanya gidemani . Gasi olu , mu nga tshanganiswa ni Pfhumu , mu womo guwonegelani . Khavbo avbo , dzi phareni kha nga vathu va vbanyago safani nya mihani .
49005009	Guwonegela khugo gu vangago mihandro nya wuwadi watshavbo , ni gululama , ni lisine .
49005010	Dzi garadzeni khu guti esi si tsakisago Pfhumu .
49005011	Mu nga hengeli gumogo ni vale va vbanyelago gidemani , mithumoni yawe nyamba phasa gilo ; aholu yi ganedzeni nyamba yi vegedzela .
49005012	Kholu , gu khala ni dzitshoni gu ganela khu esi va girago mu gusihalani .
49005013	Thumo watshavbo , wa gu vegwa guwonegelani khavbo li tisegago gwadi lisine nya tumbunuko waye ;
49005014	kholu silo satshavbo sa gu khala guwonegelani , sa gu wenengedzwa . Khidzo gu ganedwago pwani : Khendzuga uwe u ladego , wuga khu ga vafudego Kristo a na gu wenengedza .
49005015	Khu kharato , vandriyangu , dzi woneleni guvbanyani gwanu . Mu nga vbanyi kha nga sipumbu , aholu kha nga vathu nya guti .
49005016	Sayisani gwadi gikhati mu gu nagyo . Kholu matshigu ya muhuno ma vivbide .
49005017	Khavbo avbo , mu nga khali sipumbu , aholu dzi garadzeni khu gu tugula egi Pfhumu a golago gu khuye mu gire .
49005018	Mu nga levi khu wadwa mu nga dwanisana , aholu khalani na mu tade khu Liphuvbo nya gu Age .
49005019	Tiyiselanani ku dzindzimo , ni sizimba , mu gu embelela ni gurungudza Pfhumu khu monyo wanu watshavbo .
49005020	Bongani Nungungulu Babe , gikhati gyatshavbo ni siloni satshavbo , khu lina la Pfhumu yathu Jesu Kristo .
49005021	Ninganani githawo khu gyanu khu kotani nya githawo mu gu nagyo ga Kristo .
49005022	Enu vagadzi yingelani vama vanu , gu khwatshi khu Pfhumu mu mu yingelago ,
49005023	kholu mwama khuye hungo wa mwangadzi waye , kha nga Kristo a gu hungo nya libandla . Kristo wurumba waye , khuye Muvbanyisi nya libandla a gu givili gyaye .
49005024	Khu kharato , vagadzi va na yingise vama vawe kha nga ilo libandla li yingisago Kristo .
49005025	Enu vama haladzani vagadzi vanu kha nga idzo Kristo a haladzago khidzo libandla laye , kala a gu ningela womi waye khu gufela ilo .
49005026	Uye giride esi khu gufela gu li handza a li agisela khu mati ni magana yaye , a li ningela ga Nungungulu .
49005027	Khu magirelo yaya , a dzi dongisede abune libandla nya gungangamele nyambana livala , nyambana dzikhonye mwendro gimbe gilo nya nga isoso ; libandla nya guage nyambana gusolega .
49005028	Khu kharato , vama guvbweta va haladza vagadzi vawe gu khwatshi khu edzi va haladzago khidzo givili gyawe . Kholu , oyu a haladzago mwangadzi waye a ngu dzi haladza uye mune .
49005029	Mwalo muthu a vengago givili gyaye . Aholu a gu gi hodzisa ni gu gi sayisa gwadi . Khidzo kharato a girago Kristo ga libandla ,
49005030	a gu givili gyaye , ethu hi sivbango nya guvbanye nya givili gyaye .
49005031	Kha nga yi ganelago Milowo nya gu Age : Khu kharato , mwama a na diga babe ni mayi , a guya patana ni mwangadzi waye . Va vavili va na khala muthu moyo basi .
49005032	Oyu sihalo khongolo ngudzu , nya gu ganela khu mahungu ya Kristo ni libandla laye .
49005033	Moyo ni moyo nya enu a na haladze mwangadzi waye nga edzi a dzi haladzago khidzo wurumba waye . Nyamayi a na ninge githawo mwama waye .
49006001	Enu sanana , khu lina la Kristo , yingelani vavelegi vanu , kholu khidzo gu vbwetegago khidzo .
49006002	Nayo nya guhegule a gu ni gitumbiso khoyu a gu khuye : Ninga githawo babe ni mayi wago . Gitumbiso gyakone khegi :
49006003	U na mana gukatega ni gu engedzedwa matshigu yago nya guvbanye mafuni .
49006004	A nenu vavelegi , mu nga goroseli sanana , aholu si dandriseni khu gu si hevbudza mavbanyelo nya ndruda ni githawo , kha nga guruma ga Pfhumu .
49006005	Enu sithumi , yingeleni khu monyo wanu watshavbo ava mu va thumelago mafuni momu , khu githawo ni gu dzi sodzisa nga khwatshi mwa gu thumelani Kristo .
49006006	Mu nga va thumelini basi khu gu va thava , nga khwatshi mwa gu dwanela gu tsakisa vathu , aholu thumani nga sithumi sa Kristo , mu gira guhaladza gwa Nungungulu khu monyo wanu watshavbo .
49006007	Va thumeleni khu matsenya , nasiri khu mapimo nya guthumele vathu , aholu khu mapimo nya guthumele Pfhumu .
49006008	Alakanyani gu khenu Pfhumu a na tshatshazela muthu ni muthu gupima khu mithumo nya ndruda a giridego , nyamba hambanisa oyu nya gutshulege ni oyu nya khumbi .
49006009	Enu nenu mu thumedwago , vbanyani nenu kharato ni sithumi sanu . Digani gu si thusedzela , dzitini gu khenu enu ni avo , mwatshavbo mu na ni Pfhumu mweyo basi , yi guromo ndzadzini , yi si hathaligo vathu .
49006010	Khu gu hegisa nyi ngu mi lomba gu kheni tiyani linani ga Pfhumu , mu gu tumba tshivba yaye nya yikhongolo .
49006011	Dzi vhikeleni khu matshari yatshavbo mu ningwago khu Nungungulu , gasi mu kodze gu tiya , mu pale silingo sa Sathane .
49006012	Kholu khandri ha gu dwana ni vathu nya marambo ni nyama , aholu ha gu dwana ni dzitshivba nyamba wonega dzi fumago tigoni momu nya gidema , ha gu dwana ni dzitshivba nya maphuvbo nya guvivbe ya ndzadzini .
49006013	Khavbo avbo , dzi vhikeleni khu matshari mu ningwago khu Nungungulu , gasi mu pharise gutiya gikhati nya gulingwe , mu kodze gupala sigaradzoni gatshavbo .
49006014	Khalani na mu dongile , mu phara lisine mandzani , mu li gira libhandre nya guhunge giwununi gwanu ; gululama mu gu gira givhikelo nya khana yanu ;
49006015	gukhathala gwanu khu gu gimbila mu gu tivisa Mahungu nya Yadi nya gurule gu na khale silato nya migondro yanu .
49006016	Pharani ngudzungudzu gukhodwa mu gu gira gitshango nya guvhike matshari yatshavbo nya nilo wa Sathane .
49006017	Ambalani guvbanyiswa kha nga gihugu , gasi magana ya Nungungulu ma phareni kha nga litshari mu ningwago khu Liphuvbo nya gu Age .
49006018	Lombelelani gikhati gyatshavbo nyamba garala khu tshivba nya Liphuvbo nya gu Age ; mu lindrela khu gutimisela ni gutumbega . Lombelelani vakhodwa vatshavbo nya libandla la Nungungulu .
49006019	Nyi lombeleleni neni , gasi Nungungulu a nyi ninge magana nya guenela gikhati nyi tivisago Mahungu nya Yadi .
49006020	Eni kheni mutivisi nya Mahungu yaya , ambari olu nyi guromo pasoni . Khavbo avbo , lombelelani gasi nyi ganele na nyi tiyide kha nga edzi gu vbwetegago khidzo .
49006021	Tikiko , ndriyangu nya gigodwa , a gu githumi nya gutumbege ga Pfhumu , a na mi tivisani mahungu yatshavbo nya guvbanye gwangu ni mithumo nyi girago .
49006022	Nyi ngu mu rumela iyo gwanu afela guta mi tivisa esi si hi dugelelago , gumogo ni gu tangadzisa myonyo yanu .
49006023	Nungungulu Babe ni Pfhumu Jesu Kristo a na tshise gurula ni lihaladzo ni gukhodwa ga vatshavbo vandruye .
49006024	Wuhigo wa Nungungulu wu na khale ni vatshavbo vale va golago Pfhumu yathu Jesu Kristo khu lihaladzo nya guvbelele .
50001001	Eni Pawulo ni Thimoti , sithumi sa Kristo Jesu , hi ngu lovela vathu vatshavbo va Kristo Jesu va vbanyago dhoropani ga Filipi , gumogo ni vathangeli vawe ni vaphasedzeli vakone .
50001002	Wuhigo ni gurula mu na ningwe khu Nungungulu babe wathu ni Pfhumu Yathu Jesu Kristo .
50001003	Nya gu bonga Nungungulu wangu gikhati gyatshavbo nyi mi dundrugago .
50001004	Milombeloni yangu yatshavbo , nyi ngu mi lombelela mwatshavbo khu gunengela ;
50001005	khu kotani nya wuhengeli wanu ni eni thumoni momu nya gutshumayale Mahungu nya Yadi , gukhugela litshigu nya guhegule kala muhuno .
50001006	Nyi ngu tumba gu kheni uye Nungungulu a phedego gwanu thumo waye nya wadi , a na wu londrowodza kala li gu vboha litshigu la Kristo Jesu .
50001007	Nyi na ni fanelo nya guhingigedze kharati khu enu mwatshavbo , khaguva nyi nanu monyoni gwangu , kholu mu nga hengela ni eni makategwa nyi ningidwego khu Nungungulu , gukhothedwani gwangu ni thumoni nya guvhikele ni guhuwelela Mahungu nya Yadi .
50001008	Nungungulu i fakazi nya edzi nyi mi golago khidzo , khu lihaladzo la Jesu Kristo .
50001009	Egi nyi lombago ga Nungungulu khu gu kheni lihaladzo lanu li na andre khu guti ni mapimo .
50001010	Gasi mu kodza gu hatha iso si gu sadi , ni gu vbanyani khu ndzila ni lisine mu khala na mu agide mu ta manwa muri mwalo gihoso , kala li gu vboha litshigu la Kristo ;
50001011	na mu tade khu mithumo nya gululame yi girwago gwanu khu Jesu Kristo , gasi a rungudzwe ni gu dhumiswa Nungungulu .
50001012	Vandriyangu , nya gu vbweta gu kheni mu dzitini gu khenu satshavbo iso si nyi dugeledego , si phasedzede gudandra Ivhangeli .
50001013	Vanyakasane vatshavbo va mufumeli ni vatshavbo vambe , va ngu dziti gwadi gu khavo eni nyi thedwe dzinga khu mahungu ya Kristo .
50001014	Vandruye nya vangi khu gukhodwa va tiyide longo khu guwona dzitshinga nyi hungidwego , va gu engedzela gitumbo gyawe ga Pfhumu , muhuno va ngu tivisa mahungu ya Nungungulu khu tshivba , nyamba thava gilo .
50001015	Nyi ngu dziti gu kheni vomo va tivisago Kristo khu mapimo nya mapalisana ni lidiwo gwangu , aholu vambe va gu mu tivisa khu monyo nya gululame .
50001016	Vambe va gu mu tivisa khu lihaladzo na va gu dziti gu khavo eni kheni nyi hathidwego gu khala muvhikeli nya Mahungu nya Yadi ;
50001017	gasi ava vambe , va gu tivisa Kristo khu mapimo nya mapalisana , nasiri khu mapimo nya lisine . Khu magirelo yoyo , va gu zama gu engedzela gusaniseka gwangu olu nyi guromo pasoni .
50001018	Ahati avo vamune ! Gani va ngu tavisa Kristo khu malipha , gani va ngu mu tivisa khu lisine , igyo gi vbwetegago khu gutiviswa Kristo . Khigyo basi gi nyi nengedzisago , gambe gi na nyi tsakisa kala gupindruga .
50001019	Nyi ngu dziti gu kheni satshavbo sesi , sa gu patwa gumogo ni milombelo yanu ni giphaso nyi gi manago ga Jesu Kristo , si na nyi vbulugisa .
50001020	Egi nyi lilago wutshigu ni mihani , na nyi gu tumba khu monyo wangu watshavbo , khu gu kheni nyi si khali dzitshoni . Gani olu , muhuno kha nga gikhati yatshavbo , Kristo a na dhumiswa givilini gwangu , khu guvbanya ambari khu gufa gwangu .
50001021	Kholu ga eni , guvbanya khu Kristo , gufa giphaso .
50001022	Aholu ga gu wonega gupwani guvbanya mafuni momu gu ngari ni giphaso thumoni gwangu , kha nyi na giti ni egi nya guhathe .
50001023	Nya gu dzipwa na nyi gu ndrindrwa khu silo sa sivili : mumbe monyo wa gu suva gu hongola nyiya khala ni Kristo ; adiri gwadi ngudzu guvbindra silo satshavbo ;
50001024	aholu , khu gimbe gipandre , gu ngu vbwetega ngudzu nyi simame guvbanya khu kotani yanu .
50001025	Olu nyi khodwago khu esi , nyi ngu tumba gu kheni nyi na khala nanu mwatshavbo nyifela gu mi phasa gudandra khu gu nengela nya gukhodwe .
50001026	Gasi , gikhati nyi natago nya luphye nyita mi holela , mu napwa gutsaka , mu nengela ngudzu khu ga Jesu Kristo .
50001027	Zamani guvbanya khu mavbanyelo ma yelanago ni Mahungu nya Yadi ya Kristo . Gani nyi ngu dzi kodza guta iyo gwanu nyita mi wona , gani nyi ngu tandrega , nya guvbweta basi nyipwe mahungu nya gupwani enu mu ngu simama gu tsarama khu monyo moyo , mu dwanela guvhikela gukhodwa nya Mahungu nya Yadi .
50001028	Mu nga khalini hwanga khu kotani nya valala vanu , kholu silo sesi ga avo , si na khala giyeyedzo nya gumbembe . Aholu , ga enu , si na khala giyeyedzo nya guvbanyiswe . Silo satshavbo sa guta khu ga Nungungulu .
50001029	Nungungulu a mi ningide wuhigo , nasiri basi owu nya gukhodweni ga Kristo , aholu , ni owu gambe nya gusaniseke khu kotani yaye .
50001030	Olu enu mu ngu hengela ni eni gudwana litunga la limwedo mu nyi wonego na nyi gudwana , kala ni olu nyi nga gu simamago gudwana , kha nga mu dzitigo .
50002001	Khavbo avbo , mwa gu bani mu mane gutiya khu ga Kristo , ni gutangadziswa khu lihaladzo laye , ni gu tshanganiswa khu Liphuvbo laye , mwa gu bani mu li pima lihaladzo li guromo vbakari gwanu ,
50002002	nyi ngu mi lomba gu kheni mu tadzise gutsaka gwangu khu gu , mwatshavbo mu hengele mapimo mawowo , lihaladzo limwedo , hefemulo moyo ni gudogorela gumogo basi .
50002003	Mu nga girini gilo khu monyo nya gudwanele gu dzi khusedza mwendro khu matshandza nya mahala , aholu , girani khu gu dzi sodzisa , mu dzi gira va nyalidede ga vathu vatshavbo .
50002004	Muthu ni muthu a nga dwaneli basi gusayisa esi si gu saye , aholu , a na dzi garadze gambe khu sile si gu sa vangana .
50002005	Gu vbwetega mavbanyelo yanu ma fanana ni mavbanyelo ya Kristo Jesu .
50002006	Uye a gu Nungungulu khu tumbunuko waye gima kha dzina guhengula wurendra waye nya gukhale idzo saye ni Nungungulu .
50002007	Aholu a di diga wufumu waye a gu dzi gira khumbi , a dzi gira idzo saye ni vathu . Na gu vbanya khu makhalelo nya wuthu ,
50002008	a di dzi vbwasamisa abune , a yingisa kala gufa khu gu songwa vbagihambanotunu .
50002009	Khavbo avbo , Nungungulu khusedzide Jesu a mu ninga lina nya wudhumo guvbindra malina yatshavbo ;
50002010	gasi , khu kotani nya wudhumo nya lina la Jesu , sivangwa satshavbo sa ndzadzini , ni mafuni ni vbavbatshi nya mafu , si na khidzima si mu khozela ;
50002011	ni gu vathu vatshavbo va huwelela , khavo : Jesu Kristo Pfhumu , gasi gu dhumiswa Nungungulu Babe .
50002012	Khu kharato , vandriyangu , sigodwa sangu , kha nga mu nyi yingisidego gikhati gyatshavbo nyi khadego vbakari gwanu , nyi yingiseni gambe ni olu nyi guromo hwindzo . Thumelani guvbanyiswa gwanu khu githawo ni gu dzi nogisa ,
50002013	kholu Nungungulu a ngu mi phasedzela gikhati gyatshavbo khu gu mi ninga gusuva ni guthuma guhaladza gwaye .
50002014	Girani silo satshavbo nyambana gungurangura ni gu ganedzisana ,
50002015	mu yeyedza kharati gu khenu mu vathu nya gululame , nya dzifanelo , gu khenu mu sanana sa Nungungulu , mu khala na mu agide nyambana gihoso vbakari nya vathu nya guwegele nya gu vivbedwa khu monyo . Guvbwetega mu ngangamela vbakari nya vathu vovo kha nga myenge ya mafuni ,
50002016	mu va tivisa mahungu nya guvbanyise . Khu kharato , litshigu nya gute ga Kristo , nyi napwa gunengela nya gukhongolo ngudzu , kholu nyi na dziti gu kheni kha nya garala khu guthuma mahala .
50002017	Ambari gu lomba gu ningela womi wangu nyi gira mhamba nya phaso gasi gu pata ni miningelo yanu nya gukhodwe ga Nungungulu . Eni si ngu nyi tsakisa , gambe nyi ngu hengela gutsaka gogu ni enu mwatshavbo .
50002018	Enu nenu tsakani gumogo ni eni .
50002019	Nyi ngu tumba ga Pfhumu gu kheni nyi na mi rumela nyamba hwela Thimoti , gasi eni neni nyita tangadziswa khu gu mana mahungu nya esi si dugelelago vbakari gwanu .
50002020	Mwalo mumbe muthu a hengelago gwadi ni eni sigaradzoni , a wuya a gu dzi garadza khu gu khathalela enu , kha nga uye .
50002021	Vatshavbo vambe va gu dwanela basi gu gira guhaladza gwawe , nasiri ogu ga Kristo .
50002022	Gasi Thimoti , enu mu ngu pima gutumbega gwaye : a dzi garadzide gumogo ni eni thumoni nya gutivise Mahungu nya Yadi , kha nga gyanana gi phasedzelago babe waye .
50002023	Nyi ngu virela gu mu rumela nyamba hwela , me ni gu dziti gu kheni ma na lamudwa kharini mahungu yangu .
50002024	Nyi ngu tumba ga Pfhumu gu kheni eni neni nyi nata mi wona nugunugu .
50002025	Nya gu wona gu kheni gwadi nyi mi rumelani Epafrodito , ndriyangu eno mungana wangu nyi thumago ni gu dwana gomogo naye , a gu uye mu mu rumedego guta nyi phasedzela mu sigaradzoni gwangu .
50002026	Uye a gu khala khu gu mi suva enu mwatshavbo , gambe a ngu garadzega ngudzu kholu enu mu pwidego mahungu nya madwali yaye .
50002027	Gunene , khu lisine a di gu dwala nya guhadze gufa , aholu Nungungulu a mu girede wuhindzi , nasiri uye basi , aholu ni eni neni , a fela gumba engedzela vbatshani nya sigaradzo .
50002028	Khu kharato , nyi ngu mu rumela khu guvbiredza gasi , khu gu mu wonani nya luphye , mu nengele , nyi vbevbugisedwa sigaradzo sangu .
50002029	Khu kharato , mu hakheni khu litsako likhongolo kha nga ndriyanu khu ga Pfhumu . Guvbwetega mu yeyedza githawo ga vathu nya nga uye ,
50002030	khaguva a di hadza gufa khu kotani nya thumo wa Kristo , a ningela womi waye khu gufela gu nyi phasedzela khu esi enu mu si dzi kodzigo gu nyi ningani .
50003001	Khu guhegisa , vandruye , nya gu gola gu mi embela kheni : Nengelani ga Pfhumu ! Eni kha nyi garali khu gu mi lovela khu mahungu yaya kholu ma ngu mi phasani .
50003002	Dzi woneleni ga ava va girago guvivba , dzi woneleni ga dzimbwa dzodzo , dzi woneleni ga ava va vbwetago wugwera .
50003003	Kholu ethu khethu hi hakhidego wugwera nya lisine , ethu hi khozelago khu Liphuvbo la Nungungulu , hi vegago wuzundzo wathu ga Jesu Kristo , ethu hi si vegigo gitumbo gyathu avba nya tumbunuko nya wuthu .
50003004	Gasi eni nyi diri ni fanelo nya gutumbe sihena nya giwuthu . Kholu , a gu bani aromo nya guyele gu tumba tumbunuko nya wuthu , eni kheni wakone nya guvbindre vatshavbo :
50003005	Kholu eni nyi hanide wugwera khu litshigu nya livbandre na mararu nya guvelegwe gwangu ; nyi Mujudha nya mavelego nya lihundzu la Bhenjami ; nyi gyanana nya Vaheberu . Ha gu khedza khu gulandra Nayo , eni nyi diri Mufarisi ;
50003006	nyi di phara Nayo khu tshivba ni tshivba , nyi gu sanisa Libandla la Kristo . Nyi di gu vbanya nyambana gihoso nayoni .
50003007	Aholu , satshavbo nyi nga bani nyi si wona kha nga silo nya giphaso gwangu , nyi si digide khu kotani ya Kristo .
50003008	Khu lisine , satshavbo soso nya gu si wona nga silo nya ndzilo nya gu si pimanisa ni wuhigo wukhongolo nya guti Kristo Jesu , Pfhumu yangu . Eni nyi nyenyide silo satshavbo khu kotani gwaye .
50003009	Satshavbo nya gu si wona nga ndzilo khu gufela gu mana Kristo nyi gu hengela naye guvbanya . Eni nya gu vbanya wulongoni gwa Nungungulu , khandri khu kotani nya gulandrise Nayo , kholu wolongo nya wadi ni Nungungulu wa gu hungwa khu gukhodwa .
50003010	Egi nyi gi vbwetago basi khu guti Kristo , nyipwa tshivba nya guwuge gwaye , nyi hengela naye gusanisekani , kala nyi gufa kha nga uye ,
50003011	sa gu kodzega nyi vboha gitumbotunu nya guwuge khu ga vafudego .
50003012	Kha nyi ganeli gu kheni eni nyi vbohide mahegiso , mwendro gu kheni nyi vbelede , aholu nya gu simama guya mbeli nyi zama gu si mana , kha nga eni neni nyi manidwego khu Kristo Jesu .
50003013	Vandruye , kha nyi dzi pembi nyi alakanya gu kheni nyi gu mane guvbelela , aholu gyomo gilo nyi girago , khegi : nya gu divala esi si tshadego hwane , nyi zama gu manela esi si guromo mbeli gwangu .
50003014	Khu magirelo yoyo , nya gu simama gu hongola mbeli kala mahegiso , gasi gu ya mana tshatshazelo Nungungulu a tumbisidego gu ya hi ninga ndzadzini khu ga Kristo Jesu .
50003015	Ethu hatshavbo hi dandridego gukhodwani , guvbwetega na hiri ni gupima nya nga ogu . Aholu vambe va gu mana mapimo nya guhambane ni aya , Nungungulu a na va tulela guti lisine nya silo .
50003016	Aholu , ni ga mevbini magirelo , hongoleni hi simame gulandra khu ndzila yeyi hi tago na hi gu yi landra khu gale .
50003017	Vandriyangu , landrani mavbanyelo yangu mu wuya mu gu pimedzela gambe vale va vbanyago khu mavbanyelo nyi va yeyedzidego .
50003018	Nyi mi embedeni dzinyondro dzingi , ni olu gambe nyi ngu engedza gu ganela khu gulila kheni , vbakari gwanu vomo nya vangi va dzi girago valala nya gihambano gya Kristo .
50003019	Mahegiso yawe khu gumbemba , kholu Nungungulu wawe khu girumbu . Va gu dzi zundza khu esi va nga yela gu thedwa khiso ndzitshoni , mapimo yawe ma gu alakanya basi sa mafuni monu .
50003020	Gasi ethu , hi sivelegwa sa ndzadzini , gambe khiyo hi lindrelago gu khethu a nata khiyo Muvbanyisi wathu , Pfhumu Jesu Kristo .
50003021	Uye a na vbindrugedza givili gyathu nya gusolege a gi gira gi fanana ni givili gyaye nya gungangamele , khu tshivba a fumago khiyo siloni satshavbo .
50004001	Khu kharato , vandriyangu , sigodwa sangu , nyi mi suvago ngudzu , enu khenu gunengela ni tshatshazelo wangu , simamani gu khala khu gu tiya linani ga Pfhumu .
50004002	Nyi ngu lomba Evodiya ni Sintiki gu kheni va vbanye khu gu pwanana kha nga edzi a golago khidzo Pfhumu .
50004003	Nyi ngu gu lomba uwe pari yangu nya gutumbege , u va phasedzele . Kholu avo va dwanide gumogo ni eni thumoni nya gutivise Mahungu nya Yadi gumogo ni Klementi , ni vatshavbo nyi nga hengelago navo thumoni , malina yawe ma lovidwego libhukuni nya womi .
50004004	Nengelani ga Pfhumu ; nyi ngu engedza gu mi embela , nengelani .
50004005	Wuwadi wanu wu na wonege ga vathu vatshavbo . Pfhumu a nata nyamba hwela .
50004006	Mu nga garadzegi khu gilo . Omu nya milombelo yanu lombani esi mu si vbwetago ga Nungungulu , khu monyo nya gubonge .
50004007	Gurula ga Nungungulu gu dzi kodzago gu vboha ni omu hi si gu alakanyigo , gu na sayise myonyo ni mapimo khu ga Kristo Jesu .
50004008	Khu guhegisa , vandruye , nyari kheni thelani kota khu esi nya lisine , nya gululame , nya guyele , nya guagiswe , nya gugolege , esi nya wuzundzo , nya ndruda , si yelago gu dhumiswa .
50004009	Guvbanyani gwanu thumisani esi mu hevbudego gwangu , esi mu nyi pwidego na nyi gu ganela ni esi mu nyi wonego na nyi gu gira , kharati , gurula ga Nungungulu gu na khala ni enu .
50004010	Nyi nengede ngudzu ga Nungungulu kholu enu mu nyi giredego gambe silo nya gusalalegise monyo . Kha nyi ganeli gu kheni nyi di gualakanya gu kheni mu nyi divade . Mu di gu nyi dundruga , aholu mu di si gu mani gikhati nya gu nyi girele gilo .
50004011	Kha nyi ganeli esi khu gu dilela gilo , kholu nyi hevbulede gu eneledwa basi khu esi nyi gu naso .
50004012	Eni nyi ngu kodza gu vbanya wusiwanani ni gumanelani . Nyi hevbulede guvbanya monyo wangu wu na salalegide gikhati gyatshavbo : gani nya gukhura , gani nya gupwa ndzala , gani nyi ngu si mana , gani si ngu nyi kenelela .
50004013	Nyi ngu kodza gupala satshavbo tshivbani ya ule a nyi tiyisago .
50004014	Ambari ulo , enu mu giride gwadi mu hengedego ni eni sigaradzoni gwangu .
50004015	Enu Vafilipi , mu ngu dzitini gwadi gu khenu , guhegulani , gikhati nyi phedego thumo nya gutivise Mahungu nya Yadi , gikhati nyi hongodego Makedhoniya Libandla lanu khilo basi li nga nyi phasa . Mu hengede ni eni khu guninga ni guhakha .
50004016	Na nyi ngari dhoropani ga Tesalonika , dzinyondro dzingi mu nyi rumedego silo nya gu nyi phasedzele wusiwanani gwangu .
50004017	Khandri gu khwatshi nya gu dwanela miningelo , aholu nyi ngu gola mu engedzedwa wuhindzi wanu .
50004018	Eni nyi naso satshavbo khu gutala nya iso . Olu nyi hakhidego satshavbo esi mu nga nyi rumela khu mandzani ya Epafrodito , nyi si mane khu gutala guvbindra esi nyi si vbwetago . Ningelo yoyu kha nga mahema nya yadi nya mhamba yi hakhwago khu Nungungulu yi mu salalegisa .
50004019	Nungungulu wangu a na mi phase khu satshavbo mu si vbwetago , khu gutala nya wufumu ni wudhumo waye ga Kristo Jesu .
50004020	Wudhumo wu na vegwe ga Nungungulu Babe wathu kala gupindruga . Amen .
50004021	Losedzelani vatshavbo va khodwago ga Jesu Kristo . Vathu va Nungungulu nyi vbanyago navo va ngu mi losedzelani navo .
50004022	Vatshavbo , ngudzungudzu ava va dugelago nyumbani ga Mwamangulu va ngu mi losedzela .
50004023	Makategwa ya Pfhumu Jesu Kristo ma na khale ni enu mwatshavbo .
51001001	Eni Pawulo , mupostoli wa Kristo Jesu khu guhaladza ga Nungungulu , gumogo ni ndriyangu Thimoti ,
51001002	hi ngu losa va nya gu aga va Nungungulu , vandriyathu va tumbegidego ga Kristo va vbanyago dhoropani ga Kolosi . Wuhigo ni gurula ga Nungungulu Babe wathu gu na khale ni enu .
51001003	Ethu hi ngu mu bonga Nungungulu , Babe wa Pfhumu yathu Jesu Kristo , na hi gu mi lombelela gikhati gyatshavbo .
51001004	Kholu hi pwide mahungu nya gukhodwe gwanu linani ga Kristo Jesu ni lihaladzo mu yeyedzago ga vatshavbo va khodwago .
51001005	Gikhati nya guhegule mu hakhidego Mahungu Yadi nya lisine , mu pwide na gu ganedwa khu gutumba hi ningwago khayo . Khu kharato , gutumba ni lihaladzo lanu sa gu seketedwa khu gutumba mu vegedwego ndzadzini .
51001006	Mahungu nya Yadi mu ma hakhidego , ma ngu simama gu ninga mihandro nya yadi ni gu andra tigoni gwatshavbo kha nga edzi ma nga girago vbakari gwanu , gukhugela litshigu mu hakhidego mahungu nya wuwadi wa Nungungulu mu gu wuti khu lisine .
51001007	Mu hevbudzidwe satshavbo khu Epafrasi , githumi gikwathu nya gigodwa , muphasedzeli wangu nya gutumbege thumoni wa Kristo , a gu uye a tshikedzago wulanga wangu vbakari gwanu .
51001008	Khuye a nga hi embelago mahungu nya lihaladzo mu gu nalo khu Liphuvbo nya gu Age la Nungungulu .
51001009	Khu Kharato , gukhugela litshigu hi pwidego mahungu yaya nya gutsakise , kha hi garali khu gu lombelela khu enu . Ha gu lomba gu khethu Nungungulu a mi tadzisele khu gu mi tulela guti guhaladza gwaye , a mi ninga gugengela ni gupima khu Liphuvbo Laye .
51001010	Kharati , mu na kodza gu landrisa guhaladza gwa Pfhumu , mu gu mu tsakisa mithumoni yatshavbo ; mu na ninga mihandro nya mithumo nya yadi , mu dandra khu guti Nungungulu .
51001011	Ha gu lomba ga Nungungulu a mi tiyisa khu tshivba yaye nya yikhongolo , mu kodze gutsarama siloni satshavbo khu gutimisela ni gutsaka .
51001012	Bongani Nungungulu Babe a dzinidego gu khuye mu mane nenu fanelo nya guya hengela guhodza thomba a yi vegisedego libandla laye mufumuni nya wenengedzo .
51001013	A hi vbulugiside tshivbani nya gidema a gu hi bedza mufumuni wa Mwanaye nya gigodwa .
51001014	Uye Mwamana a ngu hi vbulugisa ni gu hi handza sighoho khu novba waye .
51001015	Khuye giwonelo nya Nungungulu a si wonegigo ; velegidwe khu Babe na li si gu vangwi litigo .
51001016	Nungungulu vangide khu uye silo satshavbo sa ndzadzini ni mafuni , esi si wonegago ni esi si si wonegigo , dzitshivba nya maphuvbo , sikhalo nya wufumu , mifumu , vafumeli ni dzitshivba . Nungungulu vangide silo satshavbo khu Kristo , a gu si vangela Kristo .
51001017	Kristo a diromo na gu si gu vangwi gilo , khuye a tiyisago silo satshavbo .
51001018	Khuye hungo nya Libandla , a gu givili gyaye ; khuye guphela , khuye matiwula nya guwuge ga vafudego . Khuye a thangidego mbeli nya silo satshavbo somo khu kota yaye .
51001019	Nungungulu dzinide gu mu ninga gutadzisega gwatshavbo .
51001020	Khu tshivba yaye tshanganisile ni Nungungulu silo satshavbo : esi si guromo ndzadzini ni esi si guromo mafuni a gu vbaha gurula ga vatshavbo khu novba wa Mwanaye wu vbaladzidwego vbagihambanotunu .
51001021	Enu nenu mu di gu vbanya hwindzo ni Nungungulu , gambe mu diri valala vaye khu myonyo ni mithumo yanu nya guvivbe .
51001022	Gasi olu , khu gufa Gwaye , Nungungulu a mi giride dzipari dzaye , afela gu mi emisa mbeli gwaye na mu vbelede gululama , na mu agide nyambana livala ni gusolega .
51001023	Aholu , gu vbwetega mu simame gu khala na mu tiyide gwadi gukhodwani , mu nga hambani ni gitumbo mu hakhidego gikhati mu tivisidwego Mahungu nya Yadi , ma tiviswago ga vathu vatshavbo va tigoni momu , eni Pawulo nyi vegidwego gu khala mutivisi wakone .
51001024	Olu nyi ngu nengela khu gusaniseka khu eni , nyi sanisekago khu kotani gwanu ; nya gu tadzisa milini gwangu , avba gu nga bani gu tshade gusanisekani ga Kristo khu kotani nya Libandla a gu givili gyaye .
51001025	Nungungulu a nyi ranide guta thumela Libandla . A nyi ningide thumo yoyu vbakari gwanu , gasi enu mu phasege gikhati mahungu ya Nungungulu ma giregago vbakari gwanu .
51001026	Mahungu yaya khu sihalo nya gikungu gya Nungungulu a gi sihidego nyamba gi tivisa ga vathu , gukhugela gale nya matshigu , aholu muhuno a dzinidego gu ma tivisa ga vale va khodwago .
51001027	A va tulede gambe guti talo nya thomba nya sihalo yoyo a dongisedego vathu vatshavbo . Gikungu gya Nungungulu nyi gi thulago khu Kristo a vbanyago ndrani gwanu a gu uye gitumbo nya wudhumo wa Nungungulu .
51001028	Hi ngu tivisa Kristo ga vathu vatshavbo . Hi ngu laya ni gu hevbudza vathu vatshavbo gasi va mane wuhengeli nya guvbelele ni Kristo .
51001029	Khiso nyi si thumelago ni gu si dwanela khu tshivba yatshavbo nyi yi manago tshivbani ga Kristo .
51002001	Kholu nya gu vbweta muti litunga nya likhongolo nyi li dwanago khu kotani yanu , khu kotani ya va Laodikeya , ni vambe va si nyitigo khovbe ni khovbe .
51002002	Nya gu thumela gu kheni va mane gutiya monyoni ni gu kheni va dzipwe na va patane khu lihaladzo , na va fumide khu guti sihalo nya gikungu gya Nungungulu . Sihalo yoyu khu Kristo ,
51002003	wu sihidwego gwaye wufumu watshavbo nya dzithomba nya guti ni gupima .
51002004	Nya gu mi embelani esi gasi mu si pembwi khu muthu khu magana nya gusengedzele .
51002005	Kholu ambari saye nyi guromo hwindzo khu givili , nyi womo vbakari gwanu khu hefemulo . Nyi ngu nengela khu gupwa mavbanyelo yanu nya yadi , ni gutiya nya gukhodwe gwanu ga Kristo .
51002006	Kha nga olu mu hakhidego Pfhumu Jesu Kristo , gu vbwetega mu vbanya khu gupwanana naye ,
51002007	mu tsitsa gwadi mikhamba , mu tiyiswa gukhodwani , kha nga edzi mu hevbudzidwego khidzo , mu gu bonga Nungungulu gikhati gyatshavbo .
51002008	Dzi woneleni , mu nga dzi digi mu gu sengwa khu vale va vbwetago gu mi ndrindra khu sihevbulo nya wugengeli nya mahala , nya gutiyiswe khu mikhuwo nya vathu , ni guti ga mafuni momu , aholu nyamba tiyiswa khu guti gwa Kristo .
51002009	Kholu talo watshavbo nya wudhumo wa Nungungulu wu manide givili wu guvbelela ga Kristo a dzi giridego muthu .
51002010	Enu mu hakhide talo watshavbo wowu khu gutshanganiswa ni Kristo , a gu uye hungo nya vafumeli vatshavbo nya maphuvbo ni dzitshivba .
51002011	Khu gu tshanganiswa naye , enu mu hanide wugwera , nasiri wugwera wu hanwago milini , aholu wugwera wu tago khu ga Kristo , a gu gutshudwa givili nya gighoho .
51002012	Gikhati mu nga bhapatiswa , mu dzingidwe gumogo ni Kristo , mu gu wuga gambe naye kholu mu ngu khodwa ga tshivba ya Nungungulu a mu wusidego .
51002013	Enu mu di fude khu kotani nya sighoho sanu ni kotani nya tumbunuko nya mikhuwo yanu nya giwuthu , aholu , Nungungulu a mi ningide nya luphye guvbanya ni Kristo , a gu hi divalela sighoho sathu satshavbo .
51002014	Uye fuviside lidangalila nya nandru li nga bani li gu hi thuledza , a li futa khu gu li khokhothela vbagihambanotunu .
51002015	Pade vafumeli ni dzitshivba nya maphuvbo , a va thela dzitshoni vbakari nya vathu , a gu va hunga nga sibotshwa a gu yeyedza wungwazi waye .
51002016	A nga manegi wa gu mi kawuka khu kotani nya esi mu hodzago ni esi mu selago , mwendro khu kotani nya matshigu nya buzo , nya guwonege nya ngima mwendro nya dzisabhado .
51002017	Satshavbo sesi mwedzi basi nya silo si nga gutago ; aholu givili gyakone khu Kristo .
51002018	Mu nga dzumeli gusengwa khu vathu va pfhadzedzelago gulandrisa ni gukhozela dzingilozi dza Nungungulu ; vathu nya nga avo va gu ganela khu silo nya gu gima va si gu si woni , va gu dzi gira matshandza va dzi gugumugisa khu mapimo yawe nyamba phasa gilo .
51002019	Vathu vava va mwalo wuhengeli ni Kristo a gu uye hungo nya givili gyatshavbo , a tshanganisago sivbango saye nya guhambanelane , a si dandrisa khu edzi a golago khidzo Nungungulu .
51002020	Mwa gu bani mu fude gumogo ni Kristo , mu gu tshulega wugumbini nya tshivba nya tumbunuko nya mafu , khu ginani mu nga gu dzi hungelelago khu mikhuwo nga khwatshi mu nga gu vbanyela mafu , gani ? A gu pwani :
51002021	Esi u nga si khuhi , esi u nga lingi ; esi u nga phari .
51002022	Sileletelo si tshipago khu nango yakone kha nga milayo ni sihevbudzo satshavbo nya vathu .
51002023	Silo sesi sa gu wonega kha nga guti , kholu va si fumbelago khu wukhodwa , va gu sanisa sivili sawe , aholu satshavbo sesi kha si phasi gilo , sa gu thuma gu tsakisa matshandza nya wuthu basi .
51003001	Aholu mwa gu bani mu wugide gumogo ni Kristo garadzegani khu guvbweta silo si guromo vbatshani , iyo a guromo Kristo a khadego nyamudye ga Nungungulu .
51003002	Alakanyani silo sa vbatshani , nasiri silo sa mafuni momu ,
51003003	kholu enu mu fude ni Kristo , guvbanya gwanu gu sihidwe gumogo ni Kristo ga Nungungulu .
51003004	Guvbanya gwanu nya lisine khu Kristo , gikhati uye a na dzi wonegisago , enu nenu mu na wonega gumogo naye mu na tade khu wudhumo .
51003005	Songani myonyoni gwanu gunavela gwatshavbo nya wuthu wa mafuni : wubhayi , horo , wuphuphulu , mahingigedzo nya guvivbe ni ligungo a gu idzo saye ni gu khozela vanungungulu nya malipha .
51003006	Silo sesi khiso si wusago likhulo la Nungungulu ga vale nyamba yingela .
51003007	Khidzo mu nga bani mu gu gira nenu gale , mu nga gu vbanya ndrani nya silo soso .
51003008	Olu gu vbwetega mu tshulega ga satshavbo soso , mu nyenya dzizanga , ni likhulo , ni ndrwadza , ni milembo , ni magana nya gunyenyeze ya kanani gwanu .
51003009	Mu nga liphelani khu gyanu . Enu mu tshude muthu wa gale ni mavbanyelo yaye ,
51003010	mu ambade muthu muphya oyu a vbahwago nya luphye khu guti gasi a fanana ni muwumbi waye .
51003011	Gukhugela olu , gu mwalo gambe guhambana nya va nya mayigo ni Vajudha , va nya guhana wugwera ni ava nyamba hana wugwera , va dhoropani ni va vbavbandze , khumbi ni muthu nya gutshulege . Kristo khuye satshavbo , gambe womo ga satshavbo .
51003012	Enu mu vathu va Nungungulu , kholu uye a ngu mi haladza , gambe a mi hathide . Khu kharato , guvbwetega muri ni monyo nya gupwele wusiwana , nya ndruda , nya gu dzi nogise , nya gurule ni gutimisela .
51003013	Phasedzanani mu tsetselelana khu gyanu , tsetselelanani kha nga Pfhumu a mi tsetseledego .
51003014	Vbatshani nya satshavbo vegani lihaladzo a gu ilo li tshanganisago silo satshavbo .
51003015	Myonyoni gwanu gu na fume gurula gwa Kristo , mu ranedwago ugo mu gu wumba givili gimwegyo . Khalani vathu va kodzago gubonga .
51003016	Mahungu ya Kristo ma na vbahe ndrani gwanu ma gu andra . Khu guti gwatshavbo , hevbudzanani , mu ningana wusingalagadzi khu gyanu . Embelelani dzindzimo ni sizimba na mu gu bonga Nungungulu khu monyo wanu watshavbo .
51003017	Silo satshavbo mu na ganelago mwendro gu si thuma girani khu lina la Pfhumu yathu Jesu Kristo , mu bonga Nungungulu Babe khu uye .
51003018	Vagadzi , yingelani vama vanu , kholu khiso si yelago ga vale va khodwago ga Pfhumu .
51003019	Enu vama , haladzani vagadzi vanu , mu nga va goroseli .
51003020	Sanana , yingelani vavelegi vanu siloni gwatshavbo , kholu khiso si tsakisago Pfhumu .
51003021	Vavelegi mu nga gorosi sanana sanu , gasi si si vbeli tshivba .
51003022	Sithumi , yingelani siloni gwatshavbo vale mu va thumelago mafuni momu , nasiri basi gikhati va mi ghadhago , nga khwatshi mwa gu dwanela basi gu va tsakisa , aholu khu gutshulega nya myonyo yanu ni gu thava Pfhumu .
51003023	Satshavbo mu girago girani khu monyo wanu watshavbo khwatshi mwa gu thumela Pfhumu nasiri vathu .
51003024	Dzitini gu khenu Pfhumu a na mi tshatshazela a mi ninga guhodza thomba yaye . Enu mwa gu thumela Kristo a gu Pfhumu nya lisine .
51003025	Aholu , oyu a girago guvivba a na tshatshazedwa khu guvivba a giridego . Avba kha gu na hathwa khu khovbe nya muthu .
51004001	Enu mu thumedwago , ningani sithumi sanu ogu gu fanedego ni gu ningana , na mu gu dziti gu khenu enu nenu mu na ni Pfhumu ndzadzini .
51004002	Pharisani gu gira nombelo khu hefemulo ni gu bonga khu monyo ;
51004003	lombelelani gambe khu ethu , gasi Nungungulu a hi tulele wulanga , hifela guganela khu sihalo wa Kristo , owu nyi hungidwego khuwo nga gibotshwa ,
51004004	gasi nyi kodze guganela khu edzi gu vbwetegago khidzo .
51004005	Vbanyani khu guti ni mapimo vbakari nya vale va si khodwigo , mu londrola gwadi gikhati mu gu nagyo .
51004006	Mabhuloni gwanu ganelani mahungu nya gusalalegise , mu gu kodza gu ninga phindrulo nya guenele muthu ni muthu .
51004007	Tikiko , ndriyangu nya gigodwa , githumi nya gutumbege ni muphasedzeli wangu thumoni ga Pfhumu , a nata mi tivisa mahungu yatshavbo nya guvbanye gwangu .
51004008	Eni nyi ngu mu rumela iyo gwanu gasi guta mi tivisa mavbanyelo yathu ni gu tangadzisa myonyo yanu .
51004009	Hi ngu mu rumela gumogo ni Onesimo , ndriyathu nya gigodwa nya gutumbege , a gu moyo wanu . Avo va nata mi embela satshavbo esi si dugelelago eno .
51004010	Aristarko , a khothedwego gumogo ni eni , a ngu mi losedzela , a nuye Marko , ndruye wa Bharnabha . Gasi khu mahungu ya Marko , nyi mi ningideni sileletelo nya gukheni a guta mi holela , mu hakheni gwadi .
51004011	A nuye Jesu , a ranwago pwani khu Justo a ngu mi losedzela . Ga vakhodwa vatshavbo nya gudugele nayoni nya Vajudha khavo ava basi va hengelago ni eni gu thumela mufumu wa Nungungulu , va ngu nyi phasedzela ngudzu .
51004012	Hakhani gambe malosedzela ya Epafrasi a gu moyo nya libandla lanu a guromo thumoni wa Kristo Jesu . Uye milombeloni gwaye a ngu lombelela ngudzu ga Nungungulu gu khuye mu simame gutiya , mu landrisa khu guvbelela guhaladza gwa Nungungulu .
51004013	Eni nyi fakazi nya edzi Epafrasi a garadzegago khidzo khu kotani yanu ni ya vandruye va guromo Laodikeya ni Hierapoli .
51004014	Luka , n'yanga yathu nya gigodwa , ni Dhemasi va ngu mi losedzelani navo .
51004015	Losedzelani vandruye va Laodikeya , mu losedzela nuye Ninfa ni libandla li tshanganago ndrangani gwaye .
51004016	Hwane nya gu na mu hevbude lidangalila leli , li rumeleni ga libandla la Laodikeya , vafela guya li hevbula navo . Enu nenu hevbulani lidangalila mu na gu rumedwago khu Laodikeya .
51004017	Embelani Arkipo khenu : Thela kota khu thumo u ningidwego khu Pfhumu u wu sayisa .
51004018	Khu gyandza gyangu nyi ngu lova esi : Nyi ngu mi losedzela eni , Pawulo . Mu nga divaledwi khu gu khenu nyi hungidwe dzitshinga . Wuhigo wu na khale ni enu !
52001001	Eni Pawulo , ni Silvano ni Thimoti , hi ngu losa libandla nya vathu va Nungungulu va vbanyago dhoropani ga Tesalonika , na hi patane khu lihaladzo la Nungungulu , ni la Pfhumu yathu Jesu Kristo , hi ngu mi suvela wuhigo ni gurula .
52001002	Hi ngu bonga Nungungulu gikhati gyatshavbo khu enu , hi ngu mi dundruga mwatshavbo milombeloni yathu .
52001003	Hi ngu ma ti gwadi mavbanyelo nya gukhodwe gwanu , ni gu dzi garadza gwanu khu lihaladzo , ni gutiya gutumbani gwanu mu gu nago khu Pfhumu yathu Jesu Kristo , mbeli ga Nungungulu Babe wathu .
52001004	Vandruye , ethu hi ngu dziti gu khethu Nungungulu a di mi hathani khu lihaladzo .
52001005	Khu guralo , ethu hi dita mi tivisa Mahungu nya Yadi nasiri khu gu ganela basi , aholu khu tshivba nya Liphuvbo nya gu Age , ni gu tiyiswa nya gungi . Mu ngu dziti edzi hi nga dzi vegisago khidzo vbakari gwanu , khu lihaladzo lanu .
52001006	Enu mu khade giwonelo gyathu ni gya Pfhumu , khu gu dzumelani magana yaye , khu gu tsaka nya Liphuvbo nya gu Age , ambari mu nga bani mu nari ni sigaradzo .
52001007	Khu kharalo , mu khade giwonelo ga vakhodwa vatshavbo va Makedhoniya ni va Akaya .
52001008	Gukhugela khavbo gwanu , mahungu ya Nungungulu ma di phalalega tigoni gwatshavbo ga Makedhoniya ni Akaya , gukhodwa gwanu ga Nungungulu gu di pwala malangani yatshavbo , khu isoso kha gu vbwetegi gu ganela gambe gimbe gilo .
52001009	Khu guralo , vatshavbo va gu ganela khu mahakhelo mu nga hi hakhani khayo ni gu digani vanungungulu nya malipha , mu thumela Nungungulu nya guvbanye , nya lisine .
52001010	Olu , na mu gu lindrela guwuya ga Mwanaye Jesu khu ndzadzini , oyu a mu wusidego khu ga vafudego , a na hi vbulugisa ga libango li na gutago .
52002001	Vandruye , mu ngu dzitini gwadi nya gukhenu lipfhumba hi nga li gira hita iyo gwanu , khandri la mahala .
52002002	Ambari hi nga hegula khu gu saniseka , hi vadwa tigoni ga Filipi , kha nga mu dzitigo , Nungungulu wathu a di hi ninga gutiya ni tshivba nya guhongole hiya ganela Mahungu nya Yadi tigoni gwanu , vbakari nya sigaradzo nya singi .
52002003	Tshumayelo yathu khandri nya gukanganyise , ni gu nyenyezisa ni malipha .
52002004	Aholu , ha gu ganela edzi Nungungulu a dzinago khidzo khu Mahungu nya Yadi , aya a nga hi dongisela . Kha hi gireli gu tsakisa vathu , aholu , gu tsakisa Nungungulu , atigo esi si guromo monyoni ga moyo ni moyo nya ethu .
52002005	Gambe mu ngu dziti nya gukhenu kha ha thumisa magana nya gutshambisele , ni gu dwanela gu mana gilogyo . Nungungulu i fakazi nya isoso .
52002006	Gima kha ha vbweta gu zundzwa khu muthu , ambari khu enu ni vambe .
52002007	Ambari nari guralo , kha nga vapostoli va Jesu Kristo , hi diri ni fanelo nya guhengule gilogyo . Aholu , hi di dzi rudzisa vbakari gwanu hi mi sayisa nga edzi mayi a sayisago khidzo sanana saye .
52002008	Khu gu mi haladzani ngudzu , hi di dzi emisede gumba mi ningani Mahungu nya Yadi basi , aholu , ni gu ningela gambe guvbanya gwathu khu enu , kholu enu mu khade nga sanana sathu nya sigodwa .
52002009	Vandruye , dundrugani khu lisine gugaradzega ni gugarala gwathu . Hi di thuma wutshigu ni mihani gasi hi si mi lemedzi , khu kharalo , hi di mi tivisani Mahungu nya Yadi ya Nungungulu .
52002010	Enu mu dzifakazi , Nungungulu nuye , nya edzi hi khadego khidzo vbakari gwanu , enu vakhodwa . Hi khade khu gululama , ni wuwadi nyamba solega .
52002011	Enu mu ngu dzitini nya gukhenu hi mi layide moyo ni moyo nga babe a layago gyanana gyaye .
52002012	Hi mi embede , hi mi tiyisa ni gu mi yeyedzani , edzi mu vbwetago gu landra khidzo gudzina gwa Nungungulu , a mi ranidego guya belani wudhumoni nya Wufumu waye .
52002013	Khu guralo , hi ngu mu bonga Nungungulu gikhati gyatshavbo . Olu mu nga hakha Mahungu gwathu , Mahungu ya Nungungulu mu ma hakhidego . Kholu , khandri mahungu nya vathu , aholu , mahungu nya lisine la Nungungulu . Mwa gu khodwa mu na engedzela ngudzu tshivba nya guvbanye .
52002014	Vandruye , enu nenu khidzo saye ni mabandla nya vakhodwa va Jesu Kristo va guromo tigoni ga Judheya . Mu ngu saniswa khu va na gyanu nga edzi va nga saniswago khidzo avo khu vaJudha .
52002015	Avo va di songa Pfhumu Jesu , ni vaprofeti , va tutumisa ethu nethu . Avo kha va tsakisi Nungungulu , kha va vbweti nya sadi ga vathu .
52002016	Va gu vbweta gu himbedzela gu tshumayela ni gu vbanyiswa va nya mayigo . Khu guralo , va tadzide pimo nya sighoho sawe . Aholu , likhulo la Nungungulu li va fenengedzide .
52002017	Vandruye , olu hi nga hambana nanu gikhatinyana hi womo hwindzo khu maho nya nyama , aholu , hi womo vbafuvbi khu myonyo , gikhati gyatshavbo ha gu mi suvani hi dogorela gu mi wonani khovbe ni khovbe .
52002018	Khu guralo , hi di gode guta iyoyo , hita mi holelani . Eni Pawulo nyi di lingide gu gira nyondro mbili , aholu , Sathane khuye a nga hi thindregisa guta iyo gwanu .
52002019	Gikhati Pfhumu yathu Jesu Kristo a na gutago , khu mani a na khalago gutumba gwathu , ni gutsaka gwathu , ni ndronga yathu nya wudhumo mbeli gwaye , vbavbandze ga enu ?
52002020	Ina , enu khenu kamwe wudhumo wathu ni gutsaka gwathu .
52003001	Khu kharato , na hi thindregide , nyi di wona gu khala dhoropani ga Atena eni nyenga ,
52003002	nyi mi rumelani Thimoti , ndriyathu a guromo thumoni wa Nungungulu , a tshumayela Mahungu nya Yadi ya Kristo . Nyi mu rumide guta mi tivisani ni gu mi phasani gukhodwa gwanu ,
52003003	gasi mu si thurugi khu sisaniso sesi . Enu mu ngu dziti gwadi gu khenu khiso esi hi si lindrelago .
52003004	Na nyiri iyoyo gwanu nyi di mi embedeni khu libango li na gu hi dugelelago . Khu guralo , li giregide nga olu mu dzitigo .
52003005	Khidzo idzodzo , gu kala nyi ruma Thimoti khu guvbiredza , guta wona gukhodwa gwanu gwa gu gimbila kharini , mwendro saye mukanganyisi a mi lingideni , a ghohetela mihandro nya thumo wathu .
52003006	Olu , Thimoti wide khiyo gwanu , a hi wuyede ni mahungu nya gutshambe khu gukhodwa gwanu ni lihaladzo mu gu nalo ga vambe . A hi embede gambe khuye mu ngu hi dundruga ngudzu , mu ngu hi suva gu hi wona , nga ethu nethu hi mi suvago gu mi wona .
52003007	Mahungu yoyo nya gukhodwe gwanu ma hi tangadziside ngudzu mu sigaradzoni ni gusanisekani gwathu .
52003008	Olu ha gu dzipwa na hi gu vbanya nya dzadi , khu gupwa gusimama gutiya ni gukhodwani ga Pfhumu .
52003009	Hi ngu yela gubonga Nungungulu , khu gutsaka gogo mu hi girelago mbeli gwaye .
52003010	Wutshigu ni mihani , ha gu lomba ngudzu ga Nungungulu a hi ninge gutsaka khu guta wonana gambe nanu , gasi hi kodza gu vbedzisa ugo gu tshadego vbagukhodwatunu gwanu .
52003011	Gasi Nungungulu Babe wathu ni Jesu Kristo Pfhumu yathu va na hi endredze ndzilani nya gute iyo gwanu .
52003012	Pfhumu a na engedzele ngudzu gu dandrisa lihaladzo lanu , li andra , mu haladzana moyo ni moyo , ni vathu vatshavbo . Lihaladzo lanu li na khale idzo saye ni eli hi gu nalo ethu khu enu .
52003013	Khu guralo , myonyo yanu yi na bani yiri gululamani nya gwadi , khavbo mu na gu kodzago guya emani mbeli ga Nungungulu , Babe wathu , na mu agide , muri mwalo nandru , gikhati Pfhumu yathu Jesu Kristo a na gu wuyago ni sihathwa saye satshavbo .
52004001	Vandruye , mu hakhide ga ethu sileletelo nya ndzila yi yelago gu yi landrani gasi gu tsakisani Nungungulu . Hi ngu mi lombani ngudzu khu lina la Pfhumu mu pharise gu gimbila khu ndzila yoyo , nga edzi mutago mu na gu gira , gasi mu andra ngudzu .
52004002	Dundrugani sileletelo hi nga mi ningani na hi gu rumwa khu Pfhumu yathu Jesu Kristo .
52004003	Nungungulu a gu vbweta mu vbanye khu ndruda , mu gimbilele hwidzo ni wubhayi ,
52004004	gasi moyo ni moyo a kodza gu thumisa khu githawo givili gi mu lumbago .
52004005	Mu nga dzumeli gu ndrindrwa khu maalakanyo nya guvivbe nga edzi va girago vale va gu mwalo gukhodwa ga Nungungulu .
52004006	Ga silo sesi , kha gu vbwetegi na moyo a girela guvivba ndriyaye gukhodwani , ambari gu mu supha . Nga olu hi mi embedego ni gu mi tivisani , Pfhumu a ngu tsayisa satshavbo sighoho soso .
52004007	Nungungulu kha hi ranela guvivba , a di hi ranela gu vbanya khu ndruda .
52004008	Khu guralo , oyu a si yingeligo milayo yeyi , khandri a gu yeyisa muthu , aholu , a gu yeyisa Nungungulu , a mu ningago Liphuvbo nya gu Age .
52004009	Mahungu nya lihaladzo ga vandriyathu khu gukhodwa , kha gu vbwetegi gu ganela gambe khiso , kholu enu mu hevbudzidwe khu Nungungulu gu haladzanani .
52004010	Lihaladzo lanu nya wundruye li ngu vboha ga vandriyathu va vbanyago tigoni gwatshavbo ga Makedhoniya . Vandruye , hi ngu mi lombani mu li andrisa ngudzu .
52004011	Dwanelani guvbanya khu gurula , vbedzani mwabune sigaradzo sanu , thumani gasi mu mane guvbanya , nga edzi hi nga mi hevbudzani khidzo .
52004012	Khu guralo , mu na mana lisima ga vathu va vbavbandze , mu vbanya nyamba lemedzani muthu .
52004013	Vandruye , kha hi vbweti mu khale gidemani khu mahungu ya vafudego , mu nga saniseki kha nga vale va gu mwalo gutumba hi gu nago ethu .
52004014	Kholu , ethu hi ngu khodwa gu khethu Jesu fude a wuga ; khu kharalo , vale va fudego , Nungungulu a na va wusa khu Jesu va wuya gumogo naye .
52004015	Egi nyi vbwetago gu ganela khu lina la Pfhumu , nya ri kheni , ethu hi vbanyago , guwuyani ga Pfhumu , kha hi na va thangela vale va fudego .
52004016	Iyo Pfhumu wurumba , gikhati gu na pwalago lito nya girumwa nya gikhongolo ni pundru wa Nungungulu , yi na tshiga khu ndzadzini , vale va fudego ga Kristo , va na wuga guhegula .
52004017	Khu hwane , ethu hi vbanyago , hi na ya hakhwa gumogo navo mapfhini , na hi gu khinga Pfhumu ndrengelengeni . Khu guralo , hi na khala ni Pfhumu kala gupindruga .
52004018	Khu kharato , tiyisanani moyo ni moyo khu mahungu yaya .
52005001	Vandruye , khu mahungu nya gikhati ni matshigu si na gu giregago silo soso , kha gu vbwetegi gu ganela gambe gimbe gilo .
52005002	Enu mu ngu dziti gwadi nya gukhenu litshigu la Pfhumu li nata nga mbafa , vbakari nya wutshigu .
52005003	Gikhati vathu va ganelago khavo : Litigo li lade , gu mwalo gilo , khavbo avbo gu natago , khu gipitipiti , gumbemba vbatshani gwawe . Va na khala nga nyamayi nya mimba gikhati a lumwago , kha va na vbuluga .
52005004	Vandruye , enu kha mu vbanyi gidemani nya wutshigu , khu guralo , litshigu lolo kha li dzi kodzi gu vboha ga enu kha nga mbafa , yitago wutshigu .
52005005	Enu mwa gu vbanya guwonegelani nya mihani , kholu ethu kha hi lumbi wutshigu ambari gidema .
52005006	Khu kharalo , hi nga khali na hi lade nga vambe , hongoleni hi khedzisele , hi vbanye khu gu dzi phara .
52005007	Kholu , vale va lalago , va gu lala wutshigu , ni vale va levago , va gu leva wutshigu .
52005008	Gasi ethu hi lumbago , mihani , ha gu vbanya khu gu dzi phara , hi vhikedwa khu gitshango nya gukhodwe ni lihaladzo , ni gihugu nya litunga a gu gutumba nya guvbanyiswe .
52005009	Khu kharalo , Nungungulu kha hi emisela gu hi sanisa , aholu , a hi emisede guya mana guvbanya khu ga Pfhumu yathu Jesu Kristo .
52005010	Uye a difa khu kotani nya ethu , gasi mu guvbanyani ambari gufani hi vbanye gumogo naye gikhati gyatshavbo .
52005011	Khu kharato , tiyisanani , phasanani moyo ni moyo nga edzi mutago na mu gu gira kala olu .
52005012	Vandruye , hi ngu mi lomba mu ninge githawo ga vale va tago khu lina la Pfhumu va ta thumela enu , vathangeli , valuleki vanu .
52005013	Va sayiseni khu ligolo ni lihaladzo , khu thumo yoyo va gu nawo . Vbanyani khu gurula vbakari gwanu .
52005014	Vandruye , hi ngu mi lomba gambe , kawukani va nya mahudzuri , tiyiselani ava va rerekago , sayisani vadwali , mu hunisela vatshavbo .
52005015	Mu nga bweledzelani guvivba khu guvivba . Aholu girelanani wuwadi vbakari gwanu ni vatshavbo .
52005016	Vbanyani khu gu tsaka gikhati gyatshavbo .
52005017	Mu nga garali khu gu gira milombelo .
52005018	Bongani Nungungulu ga silo satshavbo , Aya khayo mavbanyelo a ma vbwetago Nungungulu vbakari gwanu , ni wuhengeli ga Jesu Kristo .
52005019	Mu nga degudzi lito nya Liphuvbo nya gu Age ,
52005020	mu nga yeyisi vaprofeti .
52005021	Khedzani gwadi satshavbo ; mu vegisa esi nya sadi ,
52005022	ndreyani ga satshavbo esi nya guvivbe .
52005023	Nungungulu nya gurula a na agise ni gu sayisa sivili sanu ni mihefemulo yanu kala a gu wuya Pfhumu yathu Jesu Kristo .
52005024	Oyu a nga mi hathani tumbegide a na gira esi a nga tumbisago .
52005025	Vandruye , hi dundrugeni nethu omu nya milombelo yanu .
52005026	Losani vathu vatshavbo va Nungungulu khu maloselo nya wundruye .
52005027	Nyi ngu mi lombani , khu lina la Pfhumu , mu hevbulela lidangalila leli vathu vatshavbo .
52005028	Wuhigo wa Pfhumu yathu Jesu Kristo wu na khale ni enu .
53001001	Eni Pawulo ni Silvano ni Thimoti , hi ngu losa libandla nya vathu va Nungungulu va vbanyago dhoropani ga Tesalonika , na hi patane khu lihaladzo la Nungungulu , Babe wathu ni Jesu Kristo , Pfhumu yathu .
53001002	Hi ngu mi suvelani , khu ga Nungungulu ni Pfhumu Jesu Kristo , mathomo ni gurula . Kristo a nguta lamula litigo
53001003	I fanelo yathu gu dhumisa Nungungulu gikhati gyatshavbo khu enu , vandruye . Gu ngu yela gu gira kharalo kholu gukhodwa gwanu gu andrile ni lihaladzo lanu li dandrile , eli mu girelanago vatshavbo .
53001004	Ethu hi ngu dzi khusedza khu enu vbakari nya mabandla nya vakhodwa , khu kotani nya gutimisele ni gukhodwa gwanu mu gu yeyedzago vbakari nya sigaradzo , ni gusaniseka mu gu rwadego .
53001005	Isoso sa gu yeyedza gulamula nya lisine ogu Nungungulu a na gu mi sayelago mufumuni waye , khu kotani nya olu mu timiselago sigaradzoni .
53001006	Khu magirelo ya mamowo , vale va mi sanisago , va na hakha ga Nungungulu tsayiso nya lisine .
53001007	Gasi enu mu nga sanisekago gumogo ni ethu , a na hi ninga guhefemula gikhati a na gutago khu ndzadzini Pfhumu Jesu Kristo , gumogo ni sirumwa saye , na tade khu tshivba .
53001008	A nata khu vbakari nya nilo ata tsayisa vale va si khodwigo ga Nungungulu , ni ava va si hakhigo Mahungu nya Yadi ya Pfhumu yathu Jesu Kristo .
53001009	Avo va na mbembiswa va yiswa hwindzo , nyamba wona ni gupwa tshivba ni wudhumo wa Pfhumu .
53001010	A na bani ari litshigu Pfhumu atago guta dhumiswa khu vatshavbo vale a va hathidego , a na wonwa khu vatshavbo va dzumedego gukhodwa . Enu mu hakhide gwadi mahungu yathu .
53001011	Khu guralo , hi ngu lomba ga Nungungulu wathu gikhati gyatshavbo khu enu , gasi a mi phasani gu girani dzifanelo nya guranwe gwanu , a mi ningani tshivba ni masuwo nya gutshambe , ni gu tiyisa gukhodwa gwanu .
53001012	Khu magirelo yoyo , Pfhumu yathu Jesu Kristo , a na dhumiswa khu gu dzi vegisa gwanu , enu nenu mu na dhumiswa khuye , khu wuhigo wa Nungungulu wathu ni wa Pfhumu Jesu Kristo .
53002001	Khu mahungu nya guwuye ga Pfhumu yathu Jesu Kristo , ata manana ni ethu ,
53002002	hi ngu mi lombani , vandruye , mu nga kanganyisegi , mu nga vbeli mapimo va gu mi embelani khavo , litshigu la Pfhumu li vbohile . Ambari a gumanega muthu a ganela ni gu hevbudza khu lina la Nungungulu a tiyisa khuye isoso si lovidwe vbalidangalilatunu gwangu ,
53002003	mu nga dzumelini gukanganyiswa khisoso . Litshigu lolo kha li na ngata gu si gu manegi guwugela nya guhegise ; a na dugelela muwugeli , oyu a dongisedwego gumbemba .
53002004	Khuye a wugelago satshavbo , a dzi gira khongolo nya silo satshavbo si ranwago khu vathu khavo vanungungulu . A na dzega ni nyumba ya Nungungulu , a dzi gira uye nungungulu .
53002005	Kha mu dundrugi gu khenu nyi mi embedeni silo sesi gikhati nyi nga bani nyiri iyo gwanu , gani ?
53002006	Gambe mu ngu dziti nya gukhenu gyomo gilo gi himbedzago gumba girega isoso olu . Kholu muwugeli a na dzi yeyedza khu gikhati gyaye .
53002007	Khu guralo dzitshivba nya sihalo nya guvivbe dzi ngu thuma . Gasi satshavbo si girege , gu vbwetega a mbemba oyu a himbedzago .
53002008	Khavbo a na gu dugelelago muwugeli oyu Pfhumu Jesu a na mu songago khu phuvbo ya kanani gwaye . A mu mbembisa khu gungangamela nya gute gwaye .
53002009	Muwugeli a nata na tade khu tshivba ya Sathane , a na yeyedza tshivba nya yikhongolo khu siliwugiso ni sigiro nya malipha .
53002010	A na thumisa guvbanya gwatshavbo nya guvivbe , gasi gu kanganyisa ava va dzimedego , va nga mba dzumela gu hakha lisine li nga vbweta gu va vbanyisa .
53002011	Khu guralo , Pfhumu a di va diga va fumwa khu tshivba nya gukanganyise , eyi yi va yisago gukhodwani nya malipha .
53002012	Va na lamudwa kharalo vale va si khodwigo lisine , va gola gu gira guvivba .
53002013	Khu kotani gwanu , hi ngu bonga Nungungulu gikhati gyatshavbo , vandruye , sigodwa sa Pfhumu , kholu a di mi hathani mu khala va nya guhegula gu hakha guvbanyiswa ni gu dzumela lisine khu tshivba nya Liphuvbo .
53002014	Khidzo Nungungulu a mi ranedego idzo , khu Mahungu nya Yadi hi nga tshumayela , mu ya hengela wudhumoni wa Pfhumu yathu Jesu Kristo .
53002015	Khu kharato , vandruye , emani mu tiya , mu sayisa sihevbulo nya tumbunuko , esi hi nga mi hevbudzani khu magana , ambari khu malangalila yathu .
53002016	Uye mune Jesu Kristo , Pfhumu yathu , ni Nungungulu Babe wathu a nga hi haladzago , khu wuwadi waye , a hi ningide tshivba nya gutiye , ni gutumba nya gukhongolo ngudzu .
53002017	A na tadze myonyo yanu khu gutumba , a mi ningani gu simama wuwadini nya mithumo ni guganela gwanu .
53003001	Khu guhegisa , vandruye , hi lombeleleni nethu ga Nungungulu , gasi mahungu yaye ma andre , ma hakhwe gwadi , nga edzi gu nga girega khidzo vbakari gwanu .
53003002	Lombani ga Nungungulu a hi vbulugise mandzani nya vathu nya guvivbe . Kholu khandri vatshavbo va khodwago .
53003003	Gasi , Pfhumu khwadi . Uye a na mi ningani tshivba , a mi vbulugisani mu guvivbani .
53003004	Hi ngu tumba Nungungulu nya gukhethu mu na simama gikhati gyatshavbo gu girani esi nyi nga mi hevbudzani .
53003005	Pfhumu yi na khusedze myonyo yanu lihaladzoni ga Nungungulu , gasi mu gu virela Kristo khu gutumba .
53003006	Vandruye , khu lina la Pfhumu yathu Jesu Kristo , hi ngu mi embelani khethu hambanani ni vandruye vale va vbanyago nyamba thuma gilo , va si landrigo nayo nya tumbunuko mu wu hakhidego ga ethu .
53003007	Mu ngu dzitini gwadi gu khenu guvbweta mu vbanya nga ethu . Ethu kha ha khala vbakari gwanu nyamba thuma gilo ,
53003008	kha ha hodza guhodza ga muthu mahala . Hi di thuma nya guvbindre pimo , wutshigu ni mihani , gasi hi si lemedzi muthu .
53003009	Khandri gu khwatshi hi diri mwalo fanelo nya guhakhe gilogyo .
53003010	Aholu , hi di mi ningani giwonelo gasi mu gire nga idzo hi nga girago ethu . Gikhati hi nga bani na hiri iyo gwanu hi mi embedeni nya gukhethu , oyu a si dzinigo gu thuma mwalo fanelo nya guhodze .
53003011	Hi pwide nya gupwani vomo , vbakari gwanu , vomo va vbanyago nyamba thuma gilo , wulangani nya guthume va gu luza gikhati khu gu belela siloni si si va lumbigo .
53003012	Vathu vovo , hi ngu va khongotela ni gu va laya khu lina la Pfhumu yathu Jesu Kristo , gu khethu va na thume khu gurula , va hodze guhodza nya lithonga lawe .
53003013	Vandruye , mu nga garali khu gu girani wuwadi .
53003014	A gu manega muthu nyamba landrisa milayo yeyi hi mi ningago khu lidangalila leli , mu khedzeni gwadi , mu nga hengeli naye , gasi afela gu khala dzitshoni .
53003015	Mu nga mu vengini nga nala , aholu , mu layeni kha nga ndriyanu .
53003016	Gasi Pfhumu , Nungungulu nya gurule a na mi ningeni gurula gwaye khu maphuvbo yatshavbo . Pfhumu yi na khale ni enu mwatshavbo .
53003017	Eni Pawulo , nyi ngu rumela malosedzela yangu , nya gulowe khu mandza yangu . Egi giyeyedzo gasi mufela gu mati malangalila yangu yatshavbo . Khigyo kharati gyandza gyangu .
53003018	Wuhigo wa Pfhumu yathu Jesu Kristo wu na khale ni enu mwatshavbo .
54001001	Eni Pawulo , Mupostoli wa Jesu , nyi nga hathwa khu Nungungulu Muvbanyisi wathu ni Jesu Kristo gutumba gwathu ,
54001002	nyi ngu gu lovela eli lidangalila , uwe Thimoti , gyanana gyangu nya lisine gukhodwani . Wuhigo ni lihaladzo ni gurula gutago khu ga Nungungulu Babe wathu ni ga Jesu Kristo , Pfhumu yathu , gu na khale ni uwe .
54001003	Nyi ngu gu lomba u simame gukhala iyoyo Efeso , nga olu nyi nga gu embela gikhati nyi nga hongolago tigoni ga Makedhoniya . Vomo iyoyo vambe va hevbudzago Ivhangeli nya guhambane . Nya gu vbweta uwe u va gire va dige isoso .
54001004	Va nga landriseli silo nya tumbunuko ni sibongo nyamba vbela sa vakokwe . Isoso sa gu wusa guganedzana ni mayunga , kha si giri guhaladza ga Nungungulu , ogu hi gu tigo khu gukhodwa .
54001005	Aholu , fanelo nya gihevbudzo gyathu , khu guwusa lihaladzo li dugago khu monyoni wu agidego , khu mapimoni nya yadi , ni gukhodwa nya lisine nyamba pfhadzedzela ,
54001006	Vambe va ndreyile ga esi silo , va landrela sihevbudzo nyamba phasa gilo .
54001007	Va gu dzi gira vahevbudzi nya Nayo na va si siti esi va ganelago , ambari gu si pima ni tiyiso wakone .
54001008	Hi ngu dziti gu khethu Nayo wa Mosi khwadi ga oyu a wu thumisago khu fanelo .
54001009	Hi ngu dziti nya gukhethu Nayo kha wa vegedwa vale va lulamidego , va landrago guhaladza ga Nungungulu , wu vegedwe vale va si landrisigo , ni va nyamba yingisa , ni sighohi , ni vale va si mu dzumeligo ni gu thava Nungungulu ni satshavbo nya guage , ni vale va songago babe ni mayi ni vambe vathu ,
54001010	ni vale va girago guvivba , va bhayana khu wama wawe , ni vale va sanisago vakwawe , ni va nya malipha , ni vale va sambanyago malipha , ni vale va girago ni gevbini gilo nya guhambane ni sihevbulo nya lisine .
54001011	Eyi khiyo Ivhangeli nya Mahungu nya Yadi nya Maphya ya Nungungulu nya wudhumo nyi ningidwego .
54001012	Nyi ngu bonga Jesu Kristo , Pfhumu yathu , a nyi ningidego tshivba , a nyi tumbidego a nyi vega thumoni gwaye .
54001013	A nyi girede esi , ambari nyi nga bani nyiri muvali , mutshanisi ni muhembululi . Ambari ulo , nyi mane wuhindzi kholu , nyi di gira khu wuhangi , gikhati nyi nga bani nyi si gu hakhi gukhodwa .
54001014	Gambe wuhigo wa Pfhumu yathu Jesu Kristo wu tade ngudzu ni gukhodwa ni lihaladzo hi gu nalo ga Jesu Kristo .
54001015	Magana yaya ma na ni fanelo nya guhakhwe ma dzumedwa khu gukhodwa : Jesu Kristo dzude mafuni guta vbanyisa sighohi , eni kheni gighohi gyakone nya guphele .
54001016	Aholu , nyi manide wuhindzi , gasi khavbo gwangu , Jesu Kristo a phela gu yeyedza gutimisela gwaye gwatshavbo , gasi eni nyi khale giyeyedzo ga vale va nga vbweta guta khodwa gwaye , vafela gu mana guvbanya nya gupindruge .
54001017	Rungudzo ni gidhumo gi na vegwe ga Pfhumu nya gikhati gyatshavbo , nya gupindruge , nyamba wonega , Nungungulu wa moyo , olu kala gupindruga , Amen .
54001018	Thimoti , gigodwa gyangu , nyi ngu gu ninga sileletelo sesi , si gimbilago gumogo ni magana nya guprofete ga Nungungulu , aya u nga tiviswago . Ema ga ayo , simamisa gu dwana nga edzi Nungungulu a dzinago khidzo ,
54001019	u vegisa gukhodwa ni mapimo nya lisine . Vambe va digile , va dzimeledwa khu gukhodwa .
54001020	Heminewu ni Alexandre va gu lumba tsawa yoyo , nyi va ningede ga Sathane gasi va hevbule gumba poyila Nungungulu .
54002001	Guhegula , nya gu lomba gu kheni milombelo ni gulomba ni gulombelela ni gubonga yi na giredwe vathu vatshavbo ga Nungungulu .
54002002	Lombelelani khu vafumeli ni vathangeli nya mufumu gasi hi vbanye khu gurula , hi khalega gwadi , hi dhumisa Nungungulu khu githawo gyatshavbo .
54002003	Khidzo dzi vbwetegago . Khidzo a dzinago Nungungulu , Muvbanyisi wathu .
54002004	Uye a gu vbweta gu khuye vathu vatshavbo va vbanye ni guti lisine ,
54002005	nya gukhavo womo Nungungulu moyo basi , ni Mutshanganisi moyo a tshanganisago Nungungulu ni vathu , khu Jesu Kristo a gu muthu nuye
54002006	a nga ningelago guvbanya gwaye khu gufela guvbanyisa vathu vatshavbo . Khayo Mahungu Nungungulu a ma tivisidego khu gikhati gyakone .
54002007	Khiso nyi nga emisedwa ga iso , gu khala muganeli ni mupostoli , ni muhevbudzi , gasi guhevbudza va nya mayigo gukhodwa ni lisine . Nya gu ganela lisine , kha nyi ganeli malipha .
54002008	Khu kharato , nya gu vbweta vama vatshavbo va gira nombelo , ni wevbini wulanga , va khusedza mandza ma agidego nya mbana likhulo ni wukhusu .
54002009	Khu magirelo yamamowo gu vbweta vanyamayi va ambala myendra yi yelago , khu githawo ni gu dzi phara , va nga dzi mburisi khu gu lugela ndzudzu , ni gu ambala ndralama ambari maniya ni dziphera ni myendra nya seda .
54002010	Va na ambale nga edzi gu yelago khidzo vanyamayi , va dzi garadze khu gu tsakisa Nungungulu khu mithumo nya yadi , kha nga edzi gu lombago khidzo ga vanyamayi va khodwago .
54002011	Gikhati nya sihevbulo , vanyamayi va na degule , vapwe , va dzi nogisa .
54002012	Kha nyi dzumeli nyamayi a hevbudza ambari guruma vama , aholu , a na khale khu gurula ,
54002013	kholu Nungungulu guhegula a di vanga Adhamu , khu hwane nya gikhati khavbo a nga vangago Eva .
54002014	Oyu a nga thega mu gusengwani a hambana ni nayo wa Nungungulu , khandri Adhamu , khu nyamayi , nyamayi khuye a nga sengwa , a gu hambana ni nayo wa Nungungulu .
54002015	Aholu , nyamayi a na vbanyiswa khu gu velega sanana , ni guvbanya khu gukhodwa ni lihaladzo ni githawo ni gu dzi phara .
54003001	La gu ganela lisine lito leli li gu khilo , muthu a gu dogorela gu phara thumo nya guthangele libandla , hathide thumo nya wadi .
54003002	Kholu , muthangeli gu vbwetega muthu a lulamidego , mwama nya wadi nya gurule a gu ni nyamayi moyo basi , a dzi pharago , a gengedego , a kodzago guhakha vapfhumba ni guhevbudza .
54003003	Oyu a si dzi ningedzeligo wadwani , ambari gudwanisa , aholu , a kodzago gu timisela , a si vegigo likhulo , asiri mugoli nya dzitsapawu .
54003004	Oyu a kodzago gu fumela ndranga yaye , a kodzago gu hevbudza githawo sanana saye .
54003005	Kholu , muthu amba kodza gu sayisa ndranga yaye , a na kodza kharini gu phara libandla la Nungungulu ?
54003006	Kha gu vbwetegi oyu a gu muphya gukhodwani , a nga dzi khusedza a gu thega gighononi gya Sathane .
54003007	Gu vbwetega muthu a ningwago githawo ambari khu vambe vathu va walo , gasi a si solegi a thegela napwini wu riyidwego khu Sathane .
54003008	Khu magirelo ya mamowo , vadiyakoni navo gu vbwetega vari vathu va zundzegago ni gu ganela lisine , va si dzi ningedzeligo wadwani , ni maalakanyo nya guvbwete wutetema ,
54003009	gu vbwetega va vbanye sihalo nya gukhodwe khu mapimo nya lisine .
54003010	Avo navo va na hegule khu gu khedzwa , khu hwane nya avbovbo , gya gumba manega gihoso , va ngu fanela gu phela thumo wawe .
54003011	Vanyamayi navo , gu vbwetega vale va lulamidego , va gu mwalo milembo , va dzi pharago , va tumbegago ga silo satshavbo .
54003012	Mudiyakoni , gu vbwetega oyu a gu ni nyamayi moyo basi , a gu babe a dzi kodzago gu sayisa sanana saye ni ndranga yaye .
54003013	Vale va na thumago gwadi , va na mana wuzundzo nya wukhongolo , va kodza gu ganela na va tiyile mahungu nya gukhodwe ga Jesu Kristo .
54003014	Nya gu gu lovela silo sesi na nyi gu tumba gu kheni nyi nata khu gu vbiredza nyita wonana nago .
54003015	Aholu , nya guhwela , khala nu gu dziti gu khuwe gu vbweta gu khala makhalelo muni nyumbani ga Nungungulu , a gu libandla la Nungungulu a vbanyago , a gu lidingo ni giseketelo nya lisine .
54003016	Sihalo nya gukhodwe hi ganelago khuwo , khu lisine , khongolo : Uye a di dzi gira muthu , a wonwa na lulamide khu Liphuvbo la Nungungulu a wonwa khu sirumwa sa Nungungulu , a huweledwa ga va nya mayigo , a hakhwa mafuni gwatshavbo , va khodwa gwaye mafuni a dhumiswa khu Nungungulu .
54004001	Aholu Liphuvbo nya gu Age li ngu ganela lisine , li gu khilo khu gikhati nya guhegise vambe va na diga gukhodwa , va yingisa maphuvbo nya malipha , va landra sihevbulo sa Sathane .
54004002	Va na landrisela ava va hevbudzago malipha khavo lisine , ava mapimo yawe ma fudego .
54004003	Va embela vathu gu khavo mu nga dzegani , mu nga hodzi egi ni gile ; va diga gu hodza esi Nungungulu a si vangedego ava va khodwago ni vale va tigo lisine , gasi va si hakha va bonga Nungungulu .
54004004	Kholu satshavbo esi Nungungulu a nga si vanga khyadi , gimwalo ni gimwegyo gi yelago gu nyenywa . Ha gu si hakha , hi na bonge Nungungulu .
54004005	Kholu sa gu agiswa khu mahungu ya Nungungulu ni milombelo .
54004006	Wa gu hevbudza vandriyathu mahungu yaya u na khala muphasedzeli nya gutumbege wa Jesu Kristo . Khavbo u na gu yeyedzago nya gukhuwe u ngu vbanya masine nya gukhodwe , ni sihevbulo nya lisine u hakhidego .
54004007	Nyenya mitsheketo nya guvivbe ya vagale , u dzi garadza khu gu vbanya gukhodwani .
54004008	Kholu wa gu olovela guvbanya khu mithumo nya givili , kha yi phasi gilo , aholu , wa gu vbanya khu gukhodwa , gu ngu phasa satshavbo , gu ngu ninga gutumba guvbanyani ga olu ni ogu gu natago .
54004009	Mahungu yaya ma tiyile ngudzu , ma ngu yela gu tumbwa .
54004010	Ethu ha gu dzi garadza , hi dzi songa khu gu thuma khu kotani hi vegidego gutumba gwathu ga Nungungulu a vbanyago . Uye khuye muvbanyisi nya vathu vatshavbo ngudzungudzu ga vale va khodwago .
54004011	Hevbudza ni gu leletela silo sesi .
54004012	Kha gu vbwetegi ni moyo a gu yeyisa khu gu khuye u ngari gikhwathana . Gu vbwetega u khale giwonelo ga vakhodwa khu maganelelo , ni magirelo ni lihaladzo , ni gukhodwa , ni mavbanyelo nya yadi .
54004013	Simamisa gu hevbulela vakhodwa Milowo nya gu Age , u va tiyisela ni gu va hevbudza kala nyita iyoyo .
54004014	U nga divaledwi khu giningwa u gi hakhidego , egi u nga ningwago khu litshigu lile vaprofeti nya libandla va nga ganela , u gu handzegwa mandza khu madhota .
54004015	Vegisa silo sesi , u si gimbidzisa khu ndzila ni lisine , gasi vatshavbo va wone mihandro nya gu dzi garadze gwago .
54004016	Dzi wonele uwe wurumba wago , ni esi u hevbudzago . Simama gu ema ga silo sesi . Khu kharato , u na mana guvbanyiswa uwe ni vale va gu yingisago .
54005001	U nga kawuki ni gu ronogela muthu nya khongolo nya guvbindre uwe , aholu , mu kawuke nga babe wago . Madzaha ma kawuke nga vandriyago .
54005002	Vega githawo ga vanyamayi nya vakhongolo , nga vamayi , vale nya dzimbiri , nga vandriyago , khu githawo nya gikhongolo .
54005003	Sayisa dzinoni dzi gu mwalo wawe nya gusayiswe khuye .
54005004	Aholu , va gu bani vari ni sanana mwendro vatugulo , va ngu yela gu girela githawo valongo vawe , ni gu va bweledzela wuhindzi va nga giredwa khu sikhosane sawe . Kholu , khidzo Nungungulu a dzi vbwetago .
54005005	Oyu a gu noni , khu lisine , nari mwalo waye , a gu vega gutumba gwaye ga Nungungulu gikhati gyatshavbo , a gu lombelela ni gu dhumisa Nungungulu wutshigu ni mihani .
54005006	Aholu , oyu a dzi ningedzelago gutsakisa givili , ambari na gu vbanya , fude .
54005007	Va dundrugise gambe esi , gasi va landrise fanelo yawe .
54005008	Oyu a si sayisigo valongo vaye , ngudzungudzu va ndrangani gwaye , bombile gukhodwa guvbindra wule nyamba khodwa .
54005009	Noni yi vbwetago gu bela tsawani nya dzinoni , gu vbwetega na yiri ni livbandre na limwedo magumi myaga , na yi vbanyide gwadi ni mwama waye .
54005010	Gu vbwetega a tidwa nga nyamayi moyo a giridego mithumo nya gululame , a hevbudzidego gwadi sanana saye , a kodzago gu hakha sisiwana , a dzi vegidego vbavbatshi thumoni nya vakhodwa , a phasedzedego sisiwana sigaradzoni gwawe , a thumidego mithumo yatshavbo nya yadi .
54005011	U nga dzumeli gu hakha dzinoni dzi ngarigo sagadzyana kholu va nga dogorela gudzegwa , va hambana ni Kristo ,
54005012	va rwala nandru khu gu diga gisambanyo gyawe nya guhegule .
54005013	Va olovela gu khala basi , va gimbila khu ndranga ni ndranga , va ganelela mapepetela niso nyambaya khumo .
54005014	Khu kharato , gu ngu yela dzinoni dzi ngarigo sagadzyana dzi dzegwe , dzi velega sanana , dzi sayise dzindraga dzawe , nyamba ninga wulanga nala a ganela guvivba khu gukhodwa gwathu .
54005015	Kholu dzimbe dzinoni dzi ndreyide dzi gu landra Sathane .
54005016	A gu bani aromo nyamayi nya mukhodwa , a gu ni dzinoni ndrangani gwawe , a na dzi sayise , gasi libandla li si lemedwi , li kodza gu sayisa dzinoni nya mbana wawe .
54005017	Vathangeli nya libandla , vale va thumago gwadi thumo wawe , va ngu yela gu zundzwa guvbindra pimo , ngudzungudzu ava va tshumayelago ni guhevbudza .
54005018	Kholu , Milowo nya gu Age yari khiyo : U nga segi likana nya mombe na yi gu vbula dzimbewu . Yi engedza gambe khiyo : Githumi gi na ni fanelo nya guhakhe .
54005019	U nga dzumeli guhakha mahungu nya gu ketsarwi vathangeli nya libandla nyambana dzifakazi dzimbili ambari dzitharu .
54005020	Avo va ghohago va kawuke mwandrani , gasi vale vambe vafela gu khala hwanga .
54005021	Nyi ngu gu lomba , mbeli ga Nungungulu ni Jesu Kristo ni sirumwa saye , u gira wuhindzi u sayise sileletelo sesi , u si lamuli mahungu khu gupima gwago , ni gihathela .
54005022	U nga vbiredzeli gu handzega mandza muthu thumoni nya libandla , u nga rwali nandru nya sighoho sa mumbe muthu , gimbila khu mavbanyelo nya yadi .
54005023	U nga seli mati basi , sela gambe vbinyu vbadugwana khu kota nya ndrani gwago , ni madwali yago nyamba kala .
54005024	Aholu , sighoho sa vambe vathu si ngu tidwa khu vatshavbo , si gu lamudwi , simbe sighoho si na tidwa khu hwane nya gikhati .
54005025	Khu magirelo ya mawowo , mithumo nya yadi , eyi yi tidwago ni eyi nyamba tidwa gima kha yi na sihala .
54006001	Vale va gu dzikhumbi va na ninge githawo ga vafumeli vawe , gasi hi si poyili Nungungulu gumogo ni nayo waye .
54006002	Ava vafumeli vawe va gu vakhodwa , va nga va kanyisi khu gu khavo vandriyawe , khavbo gu vbwetegago gu thuma khu lihaladzo kholu va gu thumela mukhodwa wa Nungungulu . Khiso esi u yelago gu va hevbudza ni gu va embela .
54006003	A gu bani aromo muthu a hevbudzago silo nya guhambane , a si landri sihevbulo nya lisine sa Pfhumu yathu Jesu Kristo , a gu sihevbulo nya gululame ,
54006004	uyoyo muthu nya matshandza , gambe khati gilo . Muthu nya gudwale , khwa gu wusa maregera ni guphikizana , lidiwo , milembo , guvalana , gusingedzelana guvivba ,
54006005	ni guganedzana nya mahala , vathu nyambana mapimo , va guromo hwindzo ni lisine . Avo va gu dzega gukhodwa va gu gira wugwewo .
54006006	Ina , gukhodwa gu ngu khala wugwewo wa gu gu gimbidzisa khu ndzila ni lisine .
54006007	Kha hata ni gilo mafuni momu , hi na bwelela gambe nyambana gilo ;
54006008	Ha nga mana gilogyo nya guhodze ni gu ambalana , si enede .
54006009	Aholu , ava va vbwetago gughanya , va gu thegela gulingwani ni naphuni nya guvbwete silo nya singi nyambana giphaso . Khiso si girago vathu va bela guvivbani , va mbemba ni wurumba wawe .
54006010	Nala nya silo satshavbo khu dzitsapawu . Khu gu fumedwa khidzo , nya vangi va digide gukhodwa vaya bela guvivbani .
54006011	Uwe u gu muthu wa Nungungulu ndreya ga silo soso . Vbweta lisine , ni gululama , ni gukhodwa , ni lihaladzo , ni gutimisela ni gurula .
54006012	Dwana litunga nya ladi nya gukhodwe , gasi u mane guvbanya nyamba vbela , ugo u nga ranedwa ugo . Khugo u nga ninga wufakazi vbakari nya vathu nya vangi .
54006013	Nyi ngu gu lomba , mbeli ga Nungungulu a ningago guvbanya silo satshavbo , ni ga Jesu Kristo a nga ninga wufakazi nya lisine khovbeni ga Pontiyo Pilato .
54006014	Sayisa sileletelo sesi u si vegisa gwadi kala Pfhumu yathu Jesu Kristo a gu wuya .
54006015	Khu gikhati gyogyo , uye a na wonega khu tshivba ya wule a gu ni gidhumo ni tshivba yatshavbo , Pfhumu nya dzipfhumu , Mufumeli nya vafumeli .
54006016	Khuye basi a si figo . Uye khade gungangamelani gu si vbohedwigo khu muthu . Mwalo a mu wonidego , gambe mwalo a dzi kodzago gu mu wona . Ga uye , wudhumo ni tshivba kala gupindruga ! Amen .
54006017	Tivisa ava va gu sitetema nya dzithomba nya mafu yaya , va nga giri matshandza ambari gu tumba thomba nyamba tiya . Va na tumbe Nungungulu , oyu a hi ningago silo satshavbo hi si thumisa .
54006018	Va na thume silo nya sadi , va khale sitetema khu magirelo nya yadi , va yeyedza lihaladzo ni gu ninga sisiwana .
54006019	Khavbo va na gu manago thomba nya yingi yi na gu va thumelago , khu gikhati gi na gutago , gasi va mane guvbanya nya lisine .
54006020	Gigodwa gyangu Thimoti , vegisa gwadi gukhodwa u gu hakhidego nga thomba . Ndreya ga maganelelo nya litigo ni gu ganedzana khu guti nya malipha .
54006021	Nya vangi va pengisidwe khugo , va diga ndzila yawe nya gukhodwe . Wuhigo wa Nungungulu wu na khale ni enu .
55001001	Eni , Pawulo , Mupostoli wa Jesu Kristo khu guhaladza ga Nungungulu , nyi rumidwego gu tivisa gitumbo nya guvbanye , a hi giredego khu Jesu Kristo ,
55001002	nyi ngu gu lovela lidangalila leli uwe Thimoti , mwanangu nya gigodwa , kheni , Nungungulu Babe ni Jesu Kristo , Pfhumu yathu , va na gu ninge gutsaka ni lihaladzo ni gurula .
55001003	Nyi ngu bonga Nungungulu oyu nyi mu thumelago khu mapimo nya lisine , nga edzi va nga girago vakokwe vangu . Gikhati gyatshavbo nyi ngu gu dundruga wutshigu ni mihani milombeloni gwangu .
55001004	Nyi ngu guti gulila gwago , nyi ngu dogorela gu gu wona gambe , gasi nyi tala khu gutsaka .
55001005	Nyi ngu dundruga gwadi gukhodwa gwago nyamba sengedzela , gu khade nga ogu a nga bani ari nago guhegula kokwe wago Loyide ni mayi vago Eunise . Nyi ngu ganela khu lisine kheni khugo saye gukhodwa u gu nago uwe .
55001006	Khu kharato , nyi ngu gu laya kheni sayisa gwadi , gikhati gyatshavbo giningwa gya Nungungulu u hakhidego khu gu handzegwa mandza yangu .
55001007	Kholu , Nungungulu kha hi ninga liphuvbo nya hwanga , aholu , a hi ningide liphuvbo nya tshivba ni lihaladzo ni gu dzi phara .
55001008	Khu kharato , u nga khali dzitshoni gu fakaza Pfhumu yathu Jesu Kristo , gambe u nga khali dzitshoni khu eni nyi gu gibotshwa khu kotani yaye . Aholu saniseka gumogo ni eni khu kota nya Ivhangeli nu gu tiyiswa khu tshivba ya Nungungulu .
55001009	Khuye a hi vbanyisidego ni gu hi rana , nasiri khu mithumo yathu , aholu khu gudzina ni wuhigo waye , a nga hi dongisela galeyo gu hi ninga khu Jesu Kristo .
55001010	Wuhindzi wowo wu wonegide khu guta ga Muvbanyisi wathu Jesu Kristo , a nga vbedza gufa a wonegisa gutumba nya guvbanye nya gupindruge khu Mahungu Yadi nya Ivhangeli .
55001011	Khayo nyi nga emisedwa ayo gu khala muganeli ni mupostoli ni muhevbudzi .
55001012	Khu kharato , nyi ngu saniseka khu silo sesi . Ambari ulo kha nyi khali dzitshoni kholu , nyi ngu muti oyu nyi vegidego gwaye gutumba gwangu , khuye a gu na ni tshivba nya gu nyi sayise thumoni gwangu , kala nyi gu wu vbohisa mahegiso .
55001013	Phara khu gutiya ni gukhodwa ni lihaladzo u li manago ga Jesu Kristo , mahungu yaya nya yadi u ma pwidego ga eni , gasi ma khale giyeyedzo gwago .
55001014	Vegisa sihevbudzo nya sadi u ningidwego , u phasedzedwa khu Liphuvbo nya gu Age li vbahidego myonyoni gwathu .
55001015	Uwe u ngu dziti nya gukhuwe vatshavbo va tigoni ga Asiya va nyi digide ambari nuye Fijelo ni Hermojene .
55001016	Nungungulu a na girela wuhindzi ndranga ya Onesiforo kholu matshigu nya mangi a di nyi tangadzisa , a di si khali dzitshoni khu gumodwa gwangu .
55001017	Gikhati a vbohidego Roma a dita nyi vbweta kala a nyi mana .
55001018	Nungungulu a na mu girele wuhindzi litshigu nya gulamudwe . Mahungu nya mithumo a nga girago Efeso uwe u ngu mati gwadi guvbindra eni .
55002001	Uwe , mwanangu , tiya gukhodwani ni wuhigo wutago khu ga Jesu Kristo .
55002002	Esi u nga hevbulago gwangu vbakari nya dzifakazi nya dzingi , hevbudza vathu va tumbegidego va na gu kodzago gu hevbudza navo vambe .
55002003	Hakha sigaradzo satshavbo si tago nga musotshwa wa Jesu Kristo .
55002004	Oyu a hongolago litungatunu aya dwana mwalo mahungu ni gu khedza silo nya guvbanye gwaye , a gu vega mapimo yaye ga muphari nya litunga , gasi a mu tsakisa .
55002005	Muthu a gu hongola mapalisanatunu nya gututume a gu hakha na vbedzide thumo .
55002006	Mulimi a thumidego a na ni fanelo nya guhegule khuye a gu hodza mihandro nya thumo waye .
55002007	Si vegise gwadi esi nyi gu embelago , Pfhumu yi na gu phasa guti satshavbo sesi .
55002008	Dundruga Jesu Kristo a wugidego khu ga vafudego . Uye khwa nyumbani ga Dhavide , nga edzi nyi hevbudzago khidzo omu nya Ivhangeli nyi tivisago .
55002009	Eni nyi ngu saniseka khu kota nya Ivhangeli kala nyi hungwa dzitshinga kha nga gighevenga . Aholu , Mahungu ya Nungungulu kha ma hungwi dzitshinga .
55002010	Eni nya gutimisela satshavbo khu kota nya sihathwa , nya gugirela gu kheni anavo va mane guvbanyiswa gogu ga Jesu Kristo , gumogo ni gidhumo nya gupindruge .
55002011	Li tumbegile lito leli li gu khilo : Ha gu bani hi fude ni Kristo , hi na vbanya gambe naye
55002012	Ha gu tumbega hi tiya , hi na fuma naye . Ha gu mu danga , uye nuye a na hi danga .
55002013	Ha mba tumbega ethu , uye a na simama gu tumbega kholu uye kha dzi khodzi gu dzi danga abune .
55002014	Va embele , u va dundrugisa silo sesi khu lina la Nungungulu , gasi gu si manegi guganedzisana nyamba phasa gilo , gu phalalegisa vale va gu pwago .
55002015	Khala nu dzi dongisede u manega mbeli gwa Nungungulu nga githumi nyambana dzitshoni , nga idzo a dzinago khidzo uye . Khu kharato , ganela mahungu nya lisine , nya gululame .
55002016	Hambana ni mabhulo nya guvivbe ma si phasigo gilo , ma engedzela vathu gumba khodwa .
55002017	Magana ya ava va ganelago kharato ma gu dandra nga gilondra nya likhoro . Vbakari gwawe khu Eminewu ni Fileto .
55002018	Avo va hambanide ni lisine , khavo va vbedzago tshivba nya gukhodwe vambe vathu , khu gu khavo , guwuga ga vafudego gu vbindride .
55002019	Aholu tiyiso wu nga emiswa khu Nungungulu wu tiyide , wari khuwo : Pfhumu a ngu va ti avo va gu vaye . Gu lovidwe gambe pwani : Vatshavbo vale va dhumisago lina la Pfhumu , kha va beli guvivbani .
55002020	Nyumbani nya gitetema kha si khali basi sombo nya ndralama ni prata , aholu , somo gambe sombo nya guvatwe niso nya libumba . Simbe sa gu thuma khu matshigu nya makhongolo nya guhakhe vapfhumba , simbe si thuma matshigu yatshavbo .
55002021	Khu kharato , oyu a handzegidego ga silo sesi , a na khala nga gyombo gi agidego , gi hathwa khu mune wa igyo a gi dongisela gu thuma satshavbo nya sadi .
55002022	Uwe u nga hengeli ni madzaha u dogorela esi nyambaya khumo . Vbweta lisine , ni gukhodwa ni lihaladzo ni gurula ga vatshavbo vale va khodwago ga Pfhumu khu myonyo yi agidego .
55002023	U nga dzumeli gu hakha mahungu nya wupumbu . U ngu dziti gwadi nya gukhuwe ma gu vanga guhambana .
55002024	Oyu a guromo thumoni wa Pfhumu mwalo fanelo nya gubele nuye mihambanoni . Aholu , gu vbwetega gu pwanana ni vathu vatshavbo ku githawo ni gu kodza guhevbudza lisine ni gu timisela guvivba gwatshavbo .
55002025	Gu vbwetega gu kodza gu kawuka valala vaye khu gwadi , gasi Nungungulu , a gu dzina saye , a va ninge mapimo nya gulandre lisine .
55002026	Khu kharato , va na vbuluga naphuni wa Sathane va hungidwego khuwo , gasi va gire edzi dzaye a dzinago .
55003001	Khala nu gu dziti nya gukhuwe ma ngu vboha matshigu nya guhegise , gi na manega gikhati nya sigaradzo .
55003002	Vathu va na khala va magundrele , va nya gugola dzitsapawu , va nya matshandza , va nya gu dzi gugumugisa , va nya guwugela Nungungulu , gumba yingisa vavelegi , gumba bonga , va nyamba khodwa .
55003003	Va na bani vari vathu nyambana lihaladzo ni wuhengeli . Va na singedzana khu gyawe . Va na bani vari vathu nyamba khodwa ni gumba dzi phara , va nya guhambana ni wuthu , va nyamba vbweta esi nya sadi ,
55003004	Va nya malipha , va nya mapimo nya guvivbe , va nya gugola gu dzi tsakisa khu silo nya mafu guvbindra Nungungulu .
55003005	Va na sayisa giemo nya wukhodwa aholu va ganedza tshivba yakone . Hambana navo vathu vovo .
55003006	Kholu vbakari gwawe vomo va belago khu nyumba ni nyumba va kanganyisela vanyamayi vale nyamba tiya , vale va landriselago silo nya gighoho , va ndrindrwa khu gudogolela gwatshavbo .
55003007	Vanyamayi vovo , va gu hevbula gikhati gyatshavbo silo nya wukhodwa , aholu , kha va dzi kodzi gu vboha mahegiso nya guti lisine .
55003008	Nga olu Jane ni Jambre va nga wugela Mosi , ava navo va wugede lisine , vathu nya mapimo nya gufe ni gukhodwa vbadugwana .
55003009	Aholu , kha va na vboha hwindzo , kholu , wupumbu wawe wu wonidwe khu vatshavbo nga edzi wu nga wonwago khidzo wa Jane ni Jambre .
55003010	Uwe u landrede , gwadi sihevbudzo sangu mavbanyelo , maalakanyo , gukhodwa , guhunisela , lihaladzo , gutiya ,
55003011	guvengwa ni gusaniseka nyi nga gu mana Antiyokiya ni Ikoniya , ni Listra . Dzitshanisa muni nyi dzi manago ! Aholu , Pfhumu a nyi vbulugisile ga satshavbo soso .
55003012	Vatshavbo vale va vbwetago gu vbanya khu gukhodwa ga Kristo va na saniswa .
55003013	Aholu , vathu va nya guvivbedwa khu monyo ni vakanyisi va gu simamisa gugira guvivba , va kanganyisa vakwawe , bwelo khavbo va kanganyiswa .
55003014	Uwe simama u tiya ga esi u hevbudego u si hakha khu gukhodwa . U ngu dziti gu khuwe u si hevbude ga mani .
55003015	Gukhugela wanana wago , u ngu yi pima gwadi Milowo nya gu Age . Iyo yi na ni tshivba nya gu gu ninge guti gu yisago guvbanyiswani khu gukhodwa ga Jesu Kristo .
55003016	Milowo yatshavbo yi lovidwe khu tshivba ya Nungungulu , yi ngu phasa gu hevbudza ni gu kawuka ni gu luleka , ni gu dandrisa khu gululama , nga edzi a dzinago khidzo Nungungulu ,
55003017	gasi muthu wa Nungungulu a khale nya guvbelele , a kodze gugira mithumo yatshavbo nya yadi .
55004001	Eni nyi ngu gu sambanyisa mbeli ga Nungungulu ni ga Jesu Kristo a na gutago a ta lamula va nya guvbanya ni va nya gufa khu gu dzi wonegisa ga Kristo ni mufumu waye . Nyari kheni
55004002	ganela Mahungu nya Yadi u simamisa gu gira kharato , gikhati nya gugaradze nigyo nya guvbevbuge kawuka , luleka ni gukhongotela khu gutimisela gwatshavbo ni guhevbudza .
55004003	Kholu , gi nguta gikhati vathu va na gu bombago sihevbudzo nya guvbanyise ; olu va gu ni dzindezeve nya gunyaganyele , va na dzi vbwetela vahevbudzi nya vangi , va na ganelago silo si tsakisago myonyo yawe .
55004004	Va na diga gu yingisa sihevbudzo nya lisine va gu tutumela mitsheketo .
55004005	Aholu , uwe tiya u timisela sigaradzo satshavbo , dzi vegise thumoni gwago nya gutivise Mahungu nya Yadi , u vbedzisa thumo wago .
55004006	A gu bani ari eni , nyi lulamide gu khala mhamba kholu , gikhati gyangu nya gufe gi ngu vboha .
55004007	Nyi dwanile litunga nya ladi . Nyi vbedzide gututuma ni gu sayisa gukhodwa gwangu .
55004008	Olu gu tshade basi gu hakha tshatshazelo wangu owu Pfhumu a na gu nyi ningago khu litshigu lakone . Uye khuye Mulamuli nya lisine . A na nyi ninga tshatshazelo , nasiri eni basi , aholu ni vale vatshavbo va nga lindrela khu lihaladzo guwuya gwaye .
55004009	Vbiredza nugunugu olu ute ino gwangu ,
55004010	kholu , Dhemasi a nyi digile khu gu vbweta silo nya mafu , hongode Tesalonika , Kreski hongode Galatiya , Tito hongode Dalamitiya .
55004011	Khu Luka basi a gu ni eni . Delu ni Marko , kholu a ngu nyi phasa thumoni momu .
55004012	Tikiko nyi mu rumede Efeso .
55004013	Wa guta , delu ni libhadzi langu nyi nga li divala Trowade , ndrangani ga Karpo . Delu gambe ni mabhuku , ngudzungudzu aya nya gulowe vbamalowotunu .
55004014	Alexandre , mupfhuli nya dzisimbi a nyi hosede ngudzu , Nungungulu a na mu bweledzela mithumo yaye .
55004015	Dziwonele nuwe gwaye kholu khuye a nga wusa sigaradzo ni gu ganedza tshumayelo yangu .
55004016	Gulamudwani gwangu nya guphele mwalo na moyo a nga nyi emela , vatshavbo va di nyi diga . Nungungulu a na va tsetselele .
55004017	Aholu , Pfhumu yi diri ni eni yi nyi ninga tshivba nya gutivise Mahungu maphya nya Yadi ma hakhwa khu va nya mayigo . Khu kharato , nyi vbulugile kanani nya nghala
55004018	Pfhumu a na nyi vbulugisa guvivbani gwatshavbo , a na nyi ninga guvbanya Wufumuni gwaye wa ndzadzini . Wudhumo wu na ningwe Uye kala gupindruga . Amen .
55004019	Losedzela Priska ni Akila ni ndranga ya Onesiforo .
55004020	Erasto tshade Korinto , Trofimo nyi mu tshide na gu dwala tigoni ga Mileto .
55004021	Gira tshivba ute ino gi si gu pheli girame . Ewubolo , Pudenti , ni Lino , ni Klaudiyo ni vathu vatshavbo va Nungungulu va ngu gu losedzela ngudzu .
55004022	Pfhumu a na khale ni uwe , wuhigo wa Nungungulu wu na khale ni enu .
56001001	Eni Pawulo , githumi gya Nungungulu , Mupostoli wa Jesu Kristo , nyi ngu lova lidangalila leli . Nyi hathidwe nyi gu rumedwa gasi guta phasa ni gu tiyisa vathu va Nungungulu gukhodwani , ni gu va yisa lisineni li hevbudzwago khu nayo wathu ,
56001002	li gu seketedwa khu gutumba nya guvbanye nya gupindruge . Nungungulu a si liphigo , a hi tiviside ogu guvbanya khu gale ni gale .
56001003	Khu gikhati gyakone , tiviside guvbanya gogu khu magana yaye , Mahungu yoyo ma pharisidwe eni ; eni nya gu ma huwelela khu guruma gwa Nungungulu , Muvbanyisi wathu .
56001004	Nyi ngu lovela uwe Tito , gyanana gyangu nya lisine gukhodwani , gukhodwa ogu a gu gwago ni gwangu . Wuhigo ni gurula gwa Nungungulu Babe wathu ni ga Jesu Kristo Muvbanyisi wathu gu na khale ni uwe .
56001005	Nyi gu tshide gidwane gya Kreta gasi ufela gu lulamisa esi si nga tshadego gu lulamiswa , ni gu vega vathangeli nya Libandla madhoropani gwatshavbo . Alakanya sileletelo sangu :
56001006	Muthangeli gu vbwetega nari muthu nyambana gihoso ni vathu , a gu ni nyamayi moyo basi ; sanana saye siri vakhodwa , nyambana ndruma nya guvivbe ni gu mba yingisa .
56001007	Kholu muthangeli nya Libandla , a rwadego thumo nya gusayise silo sa Nungungulu , gu vbwetega nari muthu nyambana gihoso , nyamba dzi gugumugisa , nyambana wukhusu , a si gu bewudzi , nyambana sighirimuka , a si gu pari nya wugwewo nya guvivbe .
56001008	Aholu , gu vbwetega oyu a kodzago gu hakha vapfhumba , a gola esi nya sadi , gu vbwetega muthu nya mapimo a gu ni lisine , a gu mukhodwa , ni ndruda ;
56001009	gu vbwetega oyu a tiyidego , a tumbegidego omu nya sihevbudzo nya lisine , afela gu kodza gu tiyisa vakwawe khu sihevbudzo nya lisine , ni gu kawuka ava va ganedzago sihevbudzo sesi .
56001010	Kholu vomo nya vangi , ngudzungudzu ava va tago khu nayoni nya Vajudha , va gu vawugeli , va pfhadza vakwawe khu maganelelo yawe nya wupumbu .
56001011	Gu vbwetega u va sege magana yawe , kholu va ngu dzuwungela dzindranga dzatshavbo va gu hevbudza esi si si yeligo na va gu dwanela gu mana dzitsapawu khu silo nya dzitshoni .
56001012	Khidzo a nga ganelago moyo nya muprofeti wawe wa gidwane gya Kreta khuye : Vathu va Kreta vathu nya malipha gikhati gyatshavbo , sirengo nya gugaradze , makhondrobwa , migara .
56001013	Iso a ganedego lisine . Khu guralo , gu vbwetega u va kawuke khu tshivba gasi vafela gu tiya gukhodwani nya lisine ;
56001014	Va nga luzi gikhati khu gu yingisela mitsheketo nya guganedwe khu Vajudha , ni sihevbudzo nya tumbunuko nya guvangwe khu vathu va hambanago ni lisine .
56001015	Satshavbo si agide ga ava va agidego . Aholu , gi mwalo gi agidego ga vale nyamba aga , nyamba khodwa , kholu maalakanyo ni mapimo yawe ma tade khu ndzilo .
56001016	Vari khavo va ngu muti Nungungulu , aholu mithumo yawe yi ngu va ganedza , kholu va tade khu livengo ni gumba yingisa . Kha va kodzi gu gira ni gimwegyo nya gyadi .
56002001	Uwe hevbudza esi si longolokago ni sihevbudzo nya lisine .
56002002	Embela madhota ma khale vathu nya gu dzi pimele , nya giruti , nya mapimo , va lulama gukhodwani ni lihaladzo ni gutimisela .
56002003	Embela nayo vasingalagadzi nya vanyamayi va vbanye nga vathu va agidego , va nga khali va nya milembo , ambari gu dzi gira dzikhumbi nya wadwa , aholu va na hevbudze esi si gu sadi ,
56002004	gasi vanyamayi nya vaphya va kodze gu dzi vegisa , va haladza vama vawe ni sanana sawe ;
56002005	va kodze gu dzi phara ni gu dzi sayisa , va yingela vama vawe , gasi vathu va si ganeli guvivba khu Mahungu ya Nungungulu .
56002006	Laya madzaha ma dzi vegisa nayo .
56002007	Uwe nuwe gu vbwetega u khale giwonelo nya mithumo nya yadi ga satshavbo ; guhevbudzani yeyedza lisine , u yeyedza gululama khu mavbanyelo yago .
56002008	Ganela silo nya lisine , gasi a si manegi muthu nya gu gu kawuke , vafela gu khala dzitshoni valala vathu khu gu hamuga gilo nya guganele khu mahungu yathu .
56002009	Dzikhumbi dzi na ninge githawo ga vafumeli vawe , dzi gire silo nya sadi nya gu va tsakise , dzi si phikizani navo ,
56002010	ambari gu va bela . Aholu , dzi na yeyedze gu khidzo dzi tumbegide ga satshavbo dzi girago , gasi gu rungudzwa sihevbudzo hi hakhidego khu ga Nungungulu , Muvbanyisi wathu .
56002011	Kholu , Nungungulu a hi tulede guti wuhigo waye , afela gu vbanyisa vathu vatshavbo .
56002012	Wuhigo wowo wa gu hi hevbudza gu diga mavbanyelo nyamba khodwa , ni gu navela silo nya mafu yaya , gasi hi vbanye tigoni momu khu gu dzi phara , ni gululama , ni gutumbega ga Nungungulu .
56002013	Gu ngu hi hevbudza gambe guvbanya na hi gu tumba litshigu nya gunengele gu na gu wonegiswago khilo wudhumo wa Nungungulu wathu nya khongolo ni wa Muvbanyisi wathu , Jesu Kristo .
56002014	Uye a di dzi ningela wurumba waye kotani gwathu , afela gu hi vbulugisa guvivbani gwatshavbo , a hi gira vathu nya guage va lumbago uye basi , va dzi vegisedego gu gira esi nya sadi .
56002015	Hevbudza silo sesi satshavbo , u laya ni gu kawuka khu tshivba yatshavbo u ningidwego U nga dzumeli ni moyo a gu yeyisa .
56003001	Laya vatshavbo ava u va thangelago , va yingela mufumu ni vafumeli ; va dzumele gugira satshavbo esi nya sadi .
56003002	Va laye va si ganeli guvivba khu muthu , aholu , va khale khu gurula ni wuwadi , vari ni mavbanyelo nya yadi ga vathu vatshavbo .
56003003	Kholu , gale ethu nethu hi diri mwalo mapimo , hi di si yingeli , hi diri sipumbu , hi diri dzikhumbi nya gunavele silo satshavbo nya guvivbe ; hi diri vathu nya guvivbe ni wufu . Hi di gu vengwa khu vatshavbo , anethu hi di gu venga vathu vatshavbo .
56003004	Aholu , olu Nungungulu , Muvbanyisi wathu , yeyedzile wuwadi ni lihaladzo laye ga vatshavbo .
56003005	Uye a hi vbanyiside khu kota nya lihaladzo laye basi , nasiri khu kota nya mithumo yathu nya yadi . Nungungulu a hi agiside khu tshivba nya Liphuvbo nya gu Age ; a hi velegide nya luphya a gu hi ninga guvbanya nya guphya .
56003006	Nungungulu giride wuhindzi a hi ninga Liphuvbo laye nya gu Age khu ga Jesu Kristo Muvbanyisi wathu .
56003007	Giride kharato khu gufela gu khuye khu wuhigo waye hi vbuluge ga nandru watshavbo , hi mane guvbanya nya gupindruge hi gu lindredego .
56003008	Gihevbudzo gegi gi tiyile . Nya gu vbweta uwe u simame ni mahungu yaya , gasi vale va khodwago ga Nungungulu , va dzi garadze khu gu gira esi nya sadi . Esi silo khyadi , gambe si ngu phasa vatshavbo .
56003009	Aholu , nyenya guganedzisana khu silo nyamba phasa gilo , khu longoloko nya malina ya vakokwe , ni gu dwanisana khu mahungu nya Nayo nya Vajudha . Silo soso satshavbo kha si phasi gilo , si mwalo lisima .
56003010	Oyu a wusago guhambana vbakari gwanu mu kawuke gumogo ambari guvili ; hwane nya ugo u nga mu theli gambe kota .
56003011	Kholu u ngu dziti gwadi nya gukhuwe muthu nya guralo mwalo gambe rendre . Sighoho saye sa gu yeyedza gu pwani ndreyile .
56003012	Nya gu rumela iyo gwago Artema mwendro Tikiko , gira tshivba nya gute uta manana ni eni dhoropani ga Nikopoli , kholu nyi dzi vegisede guya khala iyo nango yatshavbo nya girame .
56003013	Phasa mulamuli Zena ni Apolo khu satshavbo esi si vbwetegago gu dongisela liendro lawe .
56003014	Vandriyathu gu vbwetega va hevbula gu gira esi nya sadi ni gu phasa ava va hamugago , gasi guvbanya gwawe gu ninga giphaso .
56003015	Vatshavbo nyi gu navo eno va ngu gu losedzela ngudzu . Losedzela dzipari dzathu khu gukhodwa . Wuhigo wa Nungungulu wu na khale ga enu mwatshavbo .
57001001	Eni Pawulo , gibotshwa gya KristoJesu , gumogo ni ndriyanthu Thimoti , hi ngu lovela Filemoni , gigodwa ni muphasedzeli wathu ,
57001002	ni ndriyathu Apiya , ni Arkipo , githumi gikwathu ni libandla li tshanganago ndrangani gwaye :
57001003	Wuhigo ni gurula mu na ningwe khu Nungungulu Babe wathu ni Pfhumu Jesu Kristo .
57001004	Kha nyi garali khu gu bonga Nungungulu , na nyi gu gu alakanya gikhati gyatshavbo milombeloni gwangu ,
57001005	Kholu , nyi pwide mahungu nya gukhodwe ni lihaladzo u gu nalo ga Pfhumu Jesu Kristo ni ga sihathwa satshavbo .
57001006	Gukhodwa u hengelago gumogo ni ethu , gu na ninge mihandro , kala uti silo satshavbo nya sadi esi Jesu Kristo a girago vbakari gwathu .
57001007	Nyi nengede ngudzu nyi salala khu kota nya lihaladzo lago , kholu myonyo nya sihathwa yi rude khu kotani yago , wandruye .
57001008	Khu guralo , ambari nyi gu ni fanelo khu ga Jesu Kristo , nya gu gu rume esi u yelago gu gira ,
57001009	khu lihaladzo nyi ngu gu lomba , eni Pawulo , nyi gu wa kharati , nyi gumbidego , olu nyi khadego gambe gibotshwa gya Jesu Kristo .
57001010	Nyi ngu gu lomba khu gyanana gyangu Onesimo , nyi gi velegedego pasoni .
57001011	Uye gale a di si phasi gilo ga uwe , olu a na ni giphaso ngudzu ga uwe ni ga eni .
57001012	Nyi mu rumede nya luphye gwago , uwe mu hakhe gambe kha nga gyanana gya ndrani gwangu .
57001013	Nyi di dzinide gu khala naye gasi gu nyi thumela a tshikedza wulanga wago pasoni momu nyi guromo khu kotani nya Ivhangeli .
57001014	Aholu , kha nya gola gu gira gilo nyamba hegula khu gu dzumedziswa khu uwe , gasi wuhindzi wago wu si khali wa gu gurumedzwa , aholu wu khale nya gudzine gwago .
57001015	A gu dzina saye a di hambana nago gikhati gidugwanana , gasi ufele gu mu mana u khala naye gikhati gyatshavbo .
57001016	Nasiri gambe gu mu gira kha nga khumbi , aholu mu hakhe kha nga ndriyago nyi mu golago ngudzu eni , aholu ngudzu ngudzu uwe , a gu ndriyago khu wuthu ni ga Pfhumu .
57001017	Khu guralo , wa gu nyi wona nga pari yago , mu hakhe nga khwatshi kheni .
57001018	A gu bani na gu ghohede mwendro mangava , si vege tengoni gwangu .
57001019	Eni Pawulo , khu gyandza gyangu nyi ngu lova gu kheni nyi na livba satshavbo . Kha nyi ganeli gu kheni u na ni nandru gwangu , nandru wakone khuwe wurumba wago .
57001020	Khidzo , wandruye , nyi di gu gola gu kheni u nyi tangadzise linani ga Pfhumu . Tangadzisa monyo wangu ga Pfhumu .
57001021	Nya gu gu lovela esi khu gu tumba gu nyi yingela gwago ; nyi ngu dziti gu kheni u na gira guvbindra esi nyi lovidego .
57001022	Nyi dongisele gambe wulanga nya guta khala , kholu nyi ngu tumba gu kheni khu tshivba nya milombelo yanu nyi na tshudwa , nyi wuya gambe gwanu .
57001023	Epafrasi nyi gu naye pasoni momu , khu kotani ya Kristo , a ngu gu losedzela , gumogo ni
57001024	Marko , Aristarko , Dhemasi , ni Luka , vaphasedzeli vangu .
57001025	Wuhigo wa Pfhumu yathu Jesu Kristo wu na khale ni uwe .
58001001	Gale Nungungulu ganede dzinyondro nya dzingi ga vakokwe vathu khu maganelelo nya guhambanelane khu magana ya vaprofeti .
58001002	Gasi olu , ga gikhati gegi nya guhegise , Nungungulu ganede gwathu khu Mwanaye , oyu a vangidego khuye litigo , a gu mu ninga tshivba nya gufumele silo satshavbo .
58001003	Mwamana khuye gungangamela nya wudhumo wa Nungungulu , khuye gambe giwonelo nya guvbelele gya Nungungulu . Khuye a pharago silo satshavbo khu tshivba nya magana yaye . Hwane nya gu na agiside vathu vatshavbo , a diya khala wulanga waye ndzadzini , nyamudye ga Nungungulu nya tshivba yatshavbo .
58001004	Mwamana khongolo guvbindra sirumwa sa Nungungulu . Khavbo avbo , Nungungulu a mu ningide lina nya likhongolo guvbindra yawe .
58001005	Khu lisine , gimwalo girumwa ni gimwegyo Nungungulu a gi embedego khuye : Uwe u gyanana gyangu , muhuno nyi gu velegide . Gambe Nungungulu gima kha ganela ga girumwa khuye : Eni nyi na khala Babe wago , uwe u gu khala gyanana gyangu .
58001006	Gikhati Nungungulu a nga rumelago Mwamana waye wa moyo , a di ganela gambe khuye : Sirumwa satshavbo sa Nungungulu si na mu khozele .
58001007	Nungungulu , na gu thula sirumwa saye a di ganela khuye : Nungungulu a gu rumela sirumwa saye kha nga maphuvbo , ni sithumi saye kha nga malavbelavbe nya nilo .
58001008	Aholu , na gu thula Mwamana , a di khuye : Uwe u Nungungulu , mufumu wago wu na simama kala gupindruga . U ngu fumela litigo lago khu gululama .
58001009	U ngu gola gululama u nyenya guvivba . Khu guralo , Pfhumu Nungungulu wago , a gu todzile khu mafura nya gunengele , a gu khusedza vbatshani nya dzipari dzago .
58001010	A engedza gambe khuye : Uwe Pfhumu , guphela u di vanga litigo , dzindzadzi ,
58001011	aholu sigiro nya mandza yago satshavbo si na vbela , gasi uwe u na simama kala gupindruga ; si na kuwuluga kha nga guambala .
58001012	U na si fumba kha nga gifenengelo , u si vbindrugedza kha nga guambala ; aholu , uwe u na simama gu khala idzo saye , gima khu na nga gumba .
58001013	Nungungulu gima a si gu ganeli ga girumwa gu khuye : Khala khu nyamudye gwangu kala nyi gu vega valala vago vbavbatshi nya migondro yago .
58001014	Gasi sirumwa sa Nungungulu ginani ? Maphuvbo basi ma thumelago Nungungulu . Sa gu rumwa guya phasedzela vale va hakhago guvbanyiswa .
58002001	Khu kharato , hi na thele kota ngudzu khu lisine hi li pwidego , gasi hi si ndreyi ga ilo .
58002002	Gutadzisegile gupwani mahungu hi tivisidwego khu sirumwa sa Nungungulu makhongolo ngudzu ; ava va nga mba ma landrela ni gumba ma yingela va hakhide tsayiso yawe .
58002003	Ahi ethu , hi na vbulugisa guwani , ha gu nyenya guvbanyiswa gogu nya gukhongolo ? Guhegula khuye mune Pfhumu a nga tivisago guvbanyiswa gogu . Khu hwane , vale va nga mu pwago , va ta hi tivisa ethu gu khavo lisine .
58002004	Nungungulu tadziside wufakazi wawe khu gu gira siwoniso ni siliwugiso , yeyedzile tshivba yaye , a kabanisela siningwa nya Liphuvbo nya gu Age , khu magirelo nya guhambanelane , kha nga guhaladza gwaye .
58002005	Nungungulu kha ninga sirumwa saye tshivba nya gufumele litigo li nga gutago , eli hi ganelago khilo .
58002006	Aholu , womo wulanga Milowo nya gu Age yi ganelago khiyo : Oh , Nungungulu , ginani muthu nya gukala u mu alakanya uwe ? Ginani muthu nya mafu , gukala u dzi garadza khu uye ?
58002007	U mu giride , u mu vega vbavbatshi nya sirumwa sago gikhati gidugwanana ,
58002008	u mu khusedzile u gu mu ninga gidhumo ni tshivba nya gufumele silo satshavbo . A gu pwani Nungungulu a mu ningile Tshivba nya gufumele silo satshavbo gu yeyedza gu pwani gimwalo ni gimwegyo gi si fumedwigo khu uye . Aholu ethu hi si gu woni gu khethu khu lisine muthu a ngu fumela silo satshavbo .
58002009	Aholu ga Kristo , hi ngu wona muthu a nga vegwa gikhati gidugwanana vbavbatshi nya sirumwa sa Nungungulu , olu a khusedzidwego a gu ningwa gungangamela ni gidhumo , khu gufa a gu manego . Nungungulu , khu wuhindzi waye , dzinide guvbindrugedza gufa ga Jesu a gu gira guvbanya nya vathu .
58002010	Khu lisine , a diri fanelo ya Nungungulu , Pfhumu ni Muvangi nya silo satshavbo , gu gira Jesu a khala muthu nya guvbelele khu sitshaniso , ni gu yisa wudhumoni sanana saye nya singi , kholu Jesu khuye a si yisago guvbanyani .
58002011	Jesu a agisago vathu sighoho sawe , ni ava va agisidwego vatshavbo Babe khuye wa moyo . Khidzo kharato , Jesu a si khaligo dzitshoni gu va rana khuye vandriyaye .
58002012	Uye a ngu ganela khuye : Oh , Nungungulu , nyi na pwadza lina lago ga vandriyangu nyi na embelela wudhumo wago vbakari nya tshangano .
58002013	A ngu ganela gambe khuye : Ga Nungungulu nyi na vega gutumba gwangu gwatshavbo . A engedza gambe khuye : Kheni oyu ni sanana Nungungulu a nyi ningidego .
58002014	Sanana a si thulago khu vathu nya givili ni novba . Jesu a dzi girile idzo saye ni avo afela gu pala , khu gufa gwaye , Sathane a nga bani ari ni tshivba nya gusonge .
58002015	Kharato , tshude vale va nga vbanya nga dzikhumbi gikhati gyatshavbo nya guvbanye gwawe , khu gu thava gufa .
58002016	Uye kha tela guta phasedzela sirumwa sa Nungungulu , aholu , guta phasedzela situgulwana sa Abrahama .
58002017	A di fanela gu khala idzo saye ni vandriyaye siloni satshavbo , gasi a khale Muphasi nya Khongolo nya mhamba , a gu na ni wuhindzi ni gutumbega thumoni nya gu va tshanganise ni Nungungulu , gasi si gu tsetseledwa sighoho nya vathu .
58002018	Olu , uye a ngu dzi kodza gu phasedzela ava va lingwago , kholu uye nuye lingidwe a gu mana gusaniseka .
58003001	Khavbo avbo , vandriyangu khu gukhodwa , enu mu ranidwego nenu khu Nungungulu , khusani maho mu khedza Jesu a rumedwego khu Nungungulu , guta khala Muphasi nya Khongolo nya mhamba nya gukhodwe hi gu sambanyago .
58003002	Kholu uye tumbegile ga Nungungulu a mu emisidego thumoni momu , kha nga Mosi a nga tumbegago mithumoni yatshavbo ya Nyumbani ga Nungungulu .
58003003	Kholu , nya nga olu muvbahi nya nyumba a gu na ni wuzundzo guvbindra nyumba a vbahidego , kharato nugo , Jesu a ngufela gu ningwa wuzundzo nya wukhongolo guvbindra Mosi .
58003004	Nyumba ni nyumba ya gu vbahwa khu muthu nya gukari , aholu , Nungungulu khuye Muvbahi nya silo satshavbo .
58003005	Mosi khade githumi nya gutumbege ngudzu Nyumbani ga Nungungulu , ganede khu silo Nungungulu a nga vbweta gu si tivisa khu gikhati gyakone .
58003006	Aholu , Kristo tumbegide nga gyanana gi rwadego thumo nya gusayise Nyumba ya Nungungulu . Ethu hi na khala nyumba yaye ha gu tiya ga esi hi si tumbago .
58003007	Khu kharato , kha nga li ganelago Liphuvbo nya gu Age omu nya Milowo , khilo : Muhuno , mwa gupwa lito la Nungungulu ,
58003008	mu nga bangi mihungo kha nga vakokwe vanu va nga nyi wugela , va nyi linga giwulani .
58003009	Ambari va nga wona esi nyi nga girago giwulani gipimo nya magumi mana myaga .
58003010	Khidzo kharato nyi nga khala giviti navo , nyi ganela kheni : Ava vathu nya guvivbedwe khu myonyo , kha va dzini gu landrisa dzindzila dzangu .
58003011	Nyi di khala giviti nyi sambanya kheni : Ava vathu gima kha va na nga bela tigoni nya gitumbiso , wulangani nya guhefemule nyi wu dongisedego .
58003012	Vandriyangu , dziwoneleni gasi a si manegi ni moyo vbakari gwanu , nya monyo nya guvivbe ni gumba khodwa a ndreya a diga Nungungulu a vbanyago .
58003013	Aholu , tiyiselanani , khu gyanu , gikhati gyatshavbo , na mu nga guvbanya ga litshigu la Muhuno yoyu a thudwago khu Milowo nya gu Age . Girani esi , gasi ni moyo wanu a si sengwi khu gighoho a gu banga hungo .
58003014	Khu lisine , ethu hi ngu hengela ni Kristo , gambe hi na simama gu hengela naye , ha gu tiya kala mahegiso ni gutumba hi nga bani hiri nago guhegulani .
58003015	Milowo nya gu Age yari khiyo : Muhuno , mwa gupwa lito la Nungungulu , mu nga bangi mihungo , kha nga vakokwe vanu va nga nyi wugela .
58003016	Gasi khu va mani va ngapwa lito la Nungungulu bwelo khavbo va mu wugela ? Khu vatshavbo vale va nga duswago khu Mosi tigoni ga Egipito .
58003017	Gasi khu va mani va nga swihadza Nungungulu gipimo nya magumi mana myaga ? Khu vale va ngafago giwulani khu kota nya sighoho sawe .
58003018	Gasi Nungungulu a di thula va mani gikhati a nga sambanyago khuye : Ava vathu gima kha va na nga bela tigoni nya gitumbiso , nyi nga va dongisela guya hefemula umo ? A di thula vale va nga mu wugela .
58003019	Khavbo avbo , hi ngu wona gu khethu , gumba khodwa gwawe khugo gu nga va tandregisa gu bela tigoni nya guhefemule va nga tumbiswago .
58004001	Gitumbiso nya gubele guhefemulani hi ningwago khu Nungungulu gi nga romo ni olu . Aholu , dzi woneleni , vandriyangu , gasi ni moyo wanu a si luzi gikhati nya gubele guhefemulani momo .
58004002	Kholu , ethu hi hakhile Mahungu nya Yadi nga edzi va nga ma hakhago khidzo avo . Avo va ma pwide Mahungu , aholu , kha ma va phasa gilo , kholu , va di mapwa va si ma hakhi khu gukhodwa .
58004003	Ethu hi khodwago , hi ngu dzi kodza gubela guhefemulani gu thudwago khu Nungungulu khuye : Nyi di swihala ngudzu nyi kala nyi sambanya kheni : Ava vathu gima kha va na nga bela tigoni nya gitumbiso , nyi nga va dongisela guya hefemula umo . Nungungulu ganede esi ambari ulo guhefemula gwaye gu phedego litshigu a nga vbedzisa guvanga litigo .
58004004	Umo nya Milowo nya gu Age gu lovidwe kharati , khu mahungu nya litshigu nya livbandre na mavili , pwani : Na vbedzile mithumo yaye yatshavbo , Nungungulu a di hefemula khu litshigu nya livbandre na mavili .
58004005	A engedza gambe khu mahungu yaya , khuye : Gima kha va na nga bela tigoni nya gitumbiso nyi nga va dongisela guya hefemula umo .
58004006	Vale va nga hegula gu hakha Mahungu nya Yadi kha va bela guhefemulani gwa Nungungulu , kholu kha va khodwa . Aholu , vomo vambe va na gu belago va hefumula naye .
58004007	Nungungulu hathile limbe litshigu a li ninga lina nya gupwani Muhuno . Na gu vbindride myaga nya yingi ganede khilo khu likana la Dhavide omu nya Ndzimo yi gu khiyo : Muhuno , mwa gupwa lito la Nungungulu , mu nga bangi mihungo .
58004008	Nari gu pwani Josuwa khu lisine a di vbohiside vathu va na Israeli wulangani nya guhefemule , Nungungulu gima na sa hatha limbe litshigu , khu hwane nya gikhati .
58004009	Khu magirelo yoyo , gu yeyedza gu pwani vathu va Nungungulu va si gu beli guhefemulani nya gukhongolo nya nga ogu Nungungulu a gu manego khu litshigu nya livbandre na mavili .
58004010	Kholu , oyu a belago guhefemulani gwa Nungungulu a na rula mithumo yaye yatshavbo a gu hefemula nga edzi a hefemudego khidzo Nungungulu .
58004011	Khavbo avbo , hongoleni hi dzi garadze khu gu bela guhefemulani gwa Nungungulu gasi hi si landri ava va nga mba yingela giwulani , va tandrega gu bela .
58004012	Mahungu ya Nungungulu khya guvbanya , ma na ni tshivba , ma ngu vbira guvbindra litshari nya gulodzwe gwatshavbo . Ma gu paya , ma gu bela kala matshanganoni nya womi nya muthu . Ma ngu hambanisa gutshangana nya mongo ni marambo ; ma ngu tugula mahingigedzo ni mapimo ma sihadego monyoni nya muthu .
58004013	Gimwalo ni gimwegyo gi sihadego mahoni ga Nungungulu . Sivangwa satshavbo somo tendrelani mahoni ga Nungungulu . Ethu hatshavbo hi na ema mbeli gwaye a hi lamula .
58004014	Khu guralo , hongoleni hi tiye gukhodwani gwathu . Kholu , hi na ni Muphasi nya mhamba a gu na ni tshivba , a vbeledego , a bedego gungangamelani nya wudhumo wa Nungungulu a gu Jesu Kristo , Mwamana wa Nungungulu .
58004015	Muphasi wathu nya khongolo nya mhamba a ngu dzi kodza gu hi pwela wusiwana nya sighoho sathu , kholu , uye nuye lingidwe kha nga ethu , aholu , gima kha ghoha .
58004016	Khavbo avbo , hongoleni hi tiye hi gu hidzimela vbagikhalotunu nya wufumu wa Nungungulu nya gutale khu wuhigo , avbo hi na manago guvbanya ni guphasedzedwa hi gu vbwetago gikhati gyatshavbo .
58005001	Ni wevbini muphasi nya khongolo nya mhamba a hathidwego vbakari nya vathu , a gu emisedwa gu thumela Nungungulu gasi gu phasa vathu , thumo waye khu gu ningela ga Nungungulu miningelo ni dzimhamba nya guhandze sighoho .
58005002	Uye a na ni fanelo nya gutimisele vale nya sipumbu , ni ava va ghohago , kholu uye nuye gighohi .
58005003	Khu guralo , guvbwetega a ningela dzimhamba , nasiri khu sighoho nya vathu basi , aholu , khu esi saye nuye .
58005004	Mwalo a dzi hathelago abune thumo yoyu nya wuphasi nya mhamba , vbavbandze nya guranwe khu Nungungulu , kha nga Aroni a nga ranwago .
58005005	Ambari nuye Kristo , kha dzi gira abune Muphasi nya khongolo nya mhamba . Khu Nungungulu a nga mu rana a mu ninga wuzundzo wowo , gikhati a nga khuye : Uwe u gyanana gyangu , muhuno nyi gu velegide .
58005006	Wumbe wulanga nya Milowo nya gu Age a ngu ganela gambe khuye : Uwe u muphasi nya mhamba kala gupindruga , khu nayo nya wuphasi wa Melkizedeki .
58005007	Matshigu a nga vbanya mafuni , Jesu a di gira milombelo khu gugaradzega ni gulila ga Nungungulu a gu ni tshivba nya gu mu vbulugise gufani . Milombelo yaye yi di hakhwa , kholu a diri muthu nya gukhathalele Nungungulu .
58005008	Ambari ulo a nga bani ari Mwamana wa Nungungulu hevbude gu yingela khu sisaniso a si manego .
58005009	Na tadzisegide thumoni gwaye , a di khala gibuga nya guvbanye nya gupindruge ga vale va mu yingelago .
58005010	Nungungulu a di mu gira muphasi nya khongolo nya mhamba khu nayo nya wuphasi wa Melkizedeki .
58005011	Khu mahungu yaya , hi na ni silo nya singi nya gu mi hevbudze , aholu , si ngu garadza gu mi tshamuselani , kholu enu mu ngu garadza gu si mana .
58005012	Khu gikhati gyatshavbo mu hevbudego , mu di hadza olu na muri vahevbudzi , aholu , mu nga gu vbweta gambe guhevbudzwa dzindrima nya guphele nya Mahungu ya Nungungulu . Wulanga nya gu olu na mu gu hodza guhodza nya gutiyele , enu mu nga gu vbwetani sanu gu mama mahwe .
58005013	Oyu a vbwetago mahwe , a ngari gyanana , a si gu kodzi gu pima esi nya sadi ni esi nya guvivbe .
58005014	Guhodza nya vathu vakhongolo khogu nya gutiye , kholu avo va hevbude va kodza guhambanisa esi nya sadi ni esi nya guvivbe .
58006001	Khu guralo , hongoleni hi dandre hiya mbeli gasi guya manela sihevbulo nya vakhongolo , hi gu tshiya hwane dzindrima nya guhegule nya sihevbulo nya wukristo . Ethu kha hi na nga sasamedzela gambe nya luphye matshina nya sihevbulo sesi , a gu aya : fanelo nya gudige mithumo nyamba phasa gilo , ni gu khodwa ga Nungungulu ;
58006002	sihevbulo si ganelago khu mahungu nya gubhapatiswe ; guhandzega mandza vakristo ; ni gutivisa guwuga ga vafudego , ni gulamudwa nya guhegise .
58006003	Hongoleni mbeli ! Nungungulu a gu dzina khiso hi na gu girago .
58006004	Va na dzi khodza kharini gu dzi laya nya luphye ava va nga diga gukhodwa ? Kholu avo va diri guwonegelani ga Nungungulu , va di hakhile giningwa gya ndzadzini , gambe va di hakhile Liphuvbo nya gu Age .
58006005	Avo va di tugude khu guvbanya , gu khavo Mahungu ya Nungungulu khyadi , va di lingide gutshamba nya Mahungu ya Nungungulu , va gu wona siliwugiso nya mufumu wu natago .
58006006	Ambari ulo , va di diga gukhodwa . Khu guralo , kha gu kodzegi gu wuya va dzi laya nya luphye , kholu va gu khokhothela gambe sivilini gwawe Mwamana wa Nungungulu .
58006007	Nungungulu a ngu kategisa mafu ma hakha mati nya ndzadzi , gikhati gyatshavbo yi wago ma gu ninga mihandro nya yadi ga vale va limago .
58006008	Aholu , mafu yale ma ningago likhabi nya miba basi kha ma phasi gilo , ma gu vadwa khu Nungungulu ma hegisa khu gu vbiswa .
58006009	Vandriyangu nya sigodwa , ambari nyi ganelago khu maganelelo yaya , nyi ngu tumba gwadi khu mahungu yanu gu kheni mu hakhide makategwa nya guvbanyiswe .
58006010	Nungungulu khwadi , kha divaledwi khu thumo mu wu giridego enu , ni lihaladzo mu li yeyedzidego , ni giphaso mu giridego ni olu mu nga gu girago ga vandriyanu nya vakristo .
58006011	Aholu , ethu ha gu gola ngudzu gu khethu moyo ni moyo nya enu a simame gu khathala kharato kala mahegiso , mufela gu hakha esi mu si virelago .
58006012	Kha hi vbweti gu khethu mu khale migara , aholu khalani vale va khodwego , muri ni gutimisela , gasi mufela gu hakha esi mu tumbisidwego khu Nungungulu .
58006013	Nungungulu a di gira gitumbiso ga Abrahama a sambanya gu gi tadzisa . Kha nga gu nga bani guri mwalo khongolo nya guvbindre uye , a di sambanya khu lina laye khuye :
58006014	Nyi ngu tumbisa gu kheni nyi na gu kategisa uwe , nyi gu ninga sanana nyambana tengo .
58006015	Abrahama a di timisela , a si mana kharati esi Nungungulu a nga mu tumbisago .
58006016	Muthu a gu sambanya , a gu sambanya khu lina la moyo a gu khongolo guvbindra uye . Gusambanya ga gu vbedza guganedzisana gwatshavbo .
58006017	Nungungulu a di vbweta gu tiyisa gu khuye gikungu gyaye gima kha gi na vbindrugedza ga vale va nga fanela gu hakha gitumbiso gyaye , khu guralo , gumogo ni gitumbiso a di sambanya .
58006018	Khu kharato , silo sivili si si kodzigo guvbindrugedza : gitumbiso ni gisambanyo . Ga esi silo , Nungungulu kha dzi kodzi gu hi senga . Kharato , ethu hi tumbago uye hi ngu dzipwa na hi gu tiyisedwa khu gutumba hi ningidwego .
58006019	Gutumba gogu hi nago kha nga giwindri nya gutiye ni gulemela , nya gurikise guvbanya gwathu gu bela kala ndzadzini , vbagikhalotunu nya wufumu wa Nungungulu .
58006020	Khumo a hi thangedego a gu bela umo Jesu , afela gu phasa ethu , a gu khala muphasi nya khongolo nya mhamba , kala gupindruga khu nayo nya wuphasi wa Melkizedeki .
58007001	Melkizedeki yoyu a diri mufumeli wa tigoni ga Salema , a diri muphasi nya mhamba ya Nungungulu a khusegidego ngudzu . Gikhati Abrahama a nga bani a gu wuya khu litungatunu a nga ya songago vafumeli , Melkizedeki a di mu khinga aya mu kategisa
58007002	Abrahama a di ningela gipandre nya likhumi nya phango watshavbo nya litunga . Lina la Melkizedeki la gu tshamusela gu pwani Mufumeli nya gululame . Kha nga a nga bani ari mufumeli wa tigoni ga Salema , lina laye la gu tshamusela gambe gu pwani Mufumeli nya gurule .
58007003	Kha tidwi babe waye ni mayi waye , ambari vakokwe vaye , kha gu tidwi gilo khu mahungu nya guvelegwe gwaye ni gufa gwaye . Uye a di khala nga Mwamana wa Nungungulu , a gu simama gu khala muphasi nya mhamba kala gupindruga .
58007004	Wonani edzi Melkizedeki a nga bani ari khongolo khidzo : Abrahama , nyapandre , a mu ningide gipandre nya likhumi nya phango watshavbo a nga dzegela valala litungatunu .
58007005	Khu Nayo wa Mosi , vaphasi nya mhamba va gu va nyumbani ga Levhi va na ni fanelo nya guhengise gipandre nya likhumi nya silo satshavbo . Avo va gu hengisa ga vandriyawe va gu sanana sa Abrahama navo .
58007006	Melkizedeki a di siri wa nyumbani ga Levhi , aholu , hakhide gipandre nya likhumi nya silo Abrahama a nga dzegago litungatunu , a wuya a mu kategisa . A di kategisa Abrahama a nga bani a hakhide gitumbiso gya Nungungulu .
58007007	Gu mwalo gukanakana nya gukhethu oyu a kategisago khongolo guvbindra wule a kategiswago .
58007008	Omu nya wuphasi wa na Levhi , gipandre nya likhumi gya gu hakhwa khu vathu va nafago , aholu , avba ga Melkizedeki , kha nga yi ganelago Milowo nya gu Age , gipandre nya likhumi gihakhidwe khu muthu a simamago guvbanya .
58007009	Hi na ganela gu khethu avo va na Levhi va hakhago olu gipandre nya likhumi nya silo nya vathu , va livbile navo gikhati gyogyo gipandre nya likhumi khu mandzani ga Abrahama .
58007010	Kholu Levhi a di si gu velegwi , hi na khethu a di nga romo ndrani ga kokwe waye Abrahama , gikhati a nga mananago ni Melkizedeki .
58007011	Nayo va hakhidego va na Israeli wa gu khugela omu nya wuphasi wa na Levhi , wu pharidwego khu sanana sa Aroni . Aholu , nari gu pwani thumo nya wuphasi wa na Levhi wu di vbelede , kha ga nga vbwetega gambe gu manega mumbe muphasi nya nayo wa Melkizedeki a si gu wa nayo wa Aroni .
58007012	Kholu ha gu vbindrugedza maphaselo , nayo nuwo wu na vbweta guvbindrugedzwa .
58007013	Pfhumu yathu Jesu Kristo , gu ganedwago satshavbo sesi khu kotani gwaye , a di gu lumba limbe lihundzu , nya gu gima mwalo na moyo nya lihundzu lolo a nga khala muphasi nya mhamba .
58007014	Hi ngu dziti gu khethu , khu guvelegwa , Kristo a di gu lumba nyumba ya Judha . Aholu , Mosi kha ganela gilo khu lihundzu , leli gikhati a nga ganela khu vaphasi nya mhamba .
58007015	Satshavbo sesi sa gu wonega gwadi olu , kholu dugelede mumbe muphasi nya mhamba nya gufanane ni Melkizedeki .
58007016	Uye kha girwa muphasi nya mhamba khu milowo ni sileletelo nya wuthu aholu a di girwa muphasi khu tshivba nya guvbanye nya gupindruge .
58007017	Kholu , Milowo nya gu Age yari khiyo : Uwe u na khala muphasi nya mhamba kala gupindruga , khu nayo nya wuphasi wa Melkizedeki .
58007018	Khu guralo , nayo wa gale wu tshipisidwe kholu wu diri mwalo tshivba , wu di si phasi gilo .
58007019	Nayo wa Mosi gimwalo ni gimwegyo nya guvbelele wu giridego . Wu diri nyangwa nya gu hi yise ga gitumbo nya gyadi hi dzi kodzago khigyo gu hidzimela vbafuvbi gwa Nungungulu .
58007020	Gambe di guromo gusambanya ga Nungungulu . Vambe va khade vaphasi nya mhamba nyambana gisambanyo gegi .
58007021	Gasi Jesu a di khala muphasi nya mhamba khu gisambanyo , gikhati Nungungulu a nga khuye : Pfhumu yi sambanyile , kha yi bweleli hwane , khiyo : Uwe u na khala muphasi kala gupindruga .
58007022	Khu guralo , Jesu khuye a khadego mutiyisi nya gidzumeledzwano nya gyadi guvbindra egi gya gale .
58007023	Gomo gambe guhambana : Vaphasi va gale va diri vangi kholu va di gufa . Va di si dzi kodzi gu simamisa thumoni gwawe .
58007024	Aholu Jesu a ngu vbanya kala gupindruga . Wuphasi waye kha wu vbindri wuya ga mumbe muthu .
58007025	Khu guralo , uye a ngu dzi kodza gu vbanyisa , olu ni gikhati gyatshavbo , vale va hidzimelago ga Nungungulu khu uye , kholu Jesu a ngu vbanya kala gupindruga gasi gu lombelela khu avo ga Nungungulu .
58007026	Jesu khuye Muphasi nya Khongolo nya mhamba hi mu vbwetago . Uye agide , uye mwalo gihoso ambari gighoho , uye hambanisidwe ni sighohi , a gu khusedzwa vbatshani ndzadzini .
58007027	Uye kha giri idzo saye ni vambe vaphasi nya mhamba : Kha gu vbwetegi ga uye , khu litshigu ni litshigu , gu ningela mhamba nya guhandze sighoho saye guhegula , a wuya khavbo a ningela mhamba nya guagise sighoho nya vathu . Uye ningede mhamba gumogo basi , gu vbela , khu gu dzi ningela uye wurumba waye .
58007028	Nayo wa Mosi wu di hatha vathu nyamba vbelela gu khala vaphasi nya vakhongolo nya mhamba . Aholu , gisambanyo gya Nungungulu gi dzudego khu hwane nya Nayo wa Mosi , gya gu hatha gu khala muphasi nya khongolo nya mhamba , Mwamana a giridwego muthu nya guvbelele kala gupindruga .
58008001	Gilo nya gikhongolo ngudzu ga esi hi ganelago khu mahungu nya muphasi hi gu naye : Uye khuye Muphasi nya Khongolo a khadego ndzadzini khu nyamudye nya gikhalo nya wufumu wa Nungungulu nya Tshivba Yatshavbo .
58008002	Uye a gu gimbidzisa thumo waye nya wuphasi nya mhamba Nyumbani nya gu Age ngudzu yi giridwego khu Nungungulu nasiri khu mandza nya vathu .
58008003	Kholu muphasi watshavbo emisedwe gu ningela ga Nungungulu miphaso ni dzimhamba . Khu guralo , gu vbwetega Muphasi wathu nya khongolo nya mhamba a phare nuye gilogyo nya guningele .
58008004	Nari gu khwatshi a diromo mafuni kha nga hadza gu khala muphasi nya mhamba , kholu vomo vaphasi va thumago khu Nayo .
58008005	Thumo wu girwago khu ava vaphasi wa gu pimedzela nga mwedzi nya thumo wa ndzadzini . Khidzo Nungungulu a nga embelago Mosi gikhati a nga vbweta guvbaha Nyumba ya Nungungulu , khuye : Wona gwadi , u gira satshavbo nga giwonelo nyi gu yeyedzidego gigomoni .
58008006	Khu lisine , Jesu pharisidwe thumo nya wuphasi nya wukhongolo guvbindra vaphasi vatshavbo . Gidzumeledzwano a giridego nya gutshanganise Nungungulu ni vathu gikhongolo , kholu , gi seketedwe khu gitumbiso nya gikhongolo ngudzu .
58008007	Kholu , nari pwani gidzumeledzwano nya guhegule gi di vbelede , ga sa vbwetega gu manega gimbe gidzumeledzwano nya wuvili .
58008008	Aholu , Nungungulu , na wonile gu khuye vathu vaye va na ni nandru , a di ganela khuye : Wonani , ma ngu vboha matshigu , nyi na gu girago gidzumeledzwano nya giphya ni vathu va na Israeli , ni vathu va Judha .
58008009	Egi gidzumeledzwano kha gi na gira nya nga egi nyi nga hungago ni vakokwe vawe litshigu nyi nga va phara khu mandza nyi va dusa tigoni ga Egipito . Avo kha va tumbega ga gidzumeledzwano nyi nga girago navo . Khu guralo , eni nyi di va nyenya .
58008010	Gya gu vboha gikhati gyogyo , nyi na gira ni vathu va na Israeli gidzumeledzwano gegi : Nyi na thela milayo yangu mapimoni gwawe , nyi yi lova myonyoni gwawe . Eni nyi na khala Nungungulu wawe , avo va na khala vathu vangu .
58008011	Mwalo a na hevbudzago muthu kwawe nya givelegwa gya tigoni momu , mwendro ndriyaye , khuye : Zama guti Pfhumu , kholu vatshavbo va na nyiti , sitetema ambari sisiwana .
58008012	Kholu eni nyi na va ditshedza sighoho sawe . Gima kha nyi na nga alakanya gambe guvivba gwawe .
58008013	Nungungulu a gu khuye Giphya gidzumeledzwano gegi , gu yeyedza gu pwani egi nya guhegule gi vbindredwe khu gikhati gyaye . Gilo gi vbindredwego khu gikhati gyaye gi gumbide , gyomo vbafuvbi ni gufa .
58009001	Gidzumeledzwano nya guhegule gi diri ni milayo nya maphaselo yaye , ni nyumba nya miphaso nya gugirwe khu mandza nya vathu , umo a nga bani a gu khozedwa umo Nungungulu .
58009002	Va di vbahide nyumba nya miphaso yi nga kabaniswa khu sipandre sivili . Makhuvini nya guhegule gu di ranwa gu pwani Wulanga nya guage . Gu di vegwa umo kandriya nya ndralama ni meza nya sibaba nya guphasedwe Nungungulu .
58009003	Makhuvini nya wuvili , wu diromo wulanga nya miphaso wu ranwago pwani Wulanga nya guage ngudzu .
58009004	Khumo gu nga bani guromo giluvelo nya ndralama . Va nga bani va gu vbisela avbo libani . Gu di gu khala umo ngasa nya gidzumeledzwano nya gugirwe khu ndralama . Ndrani nya ngasa gu diromo gikhalyana nya ndralama ni manaha ni ndronga ya Aroni , eyi yi nga thunga senge , ni siwindri sivili gu nga bani gu lovidwe avbo milayo nya gidzumeledzwano .
58009005	Khu vbatshani nya ngasa gu di vegidwe sifananiso nya sivangwa si yeyedzago wudhumo wa Nungungulu ni mambapi yawe ma thawulugedego vbagiluvelotunu nya miphaso nya guhandze sighoho . Aholu khandrigyo egi gikhati nya gusasamedzele gimwegyo khu gimwegyo silo sesi .
58009006	Na gu dongisedwe satshavbo sesi , vaphasi nya mhamba va di bela matshigu yatshavbo makhuvini nya guhegule , Wulanga nya guage , va gu thuma thumo wawe .
58009007	Aholu , makhuvini nya wuvili , gu ranwago Wulanga nya guage ngudzu , gu di bela basi muphasi nya khongolo nya mhamba , gumogo khu mwaga . Uye a di ningela ga Nungungulu novba nya sirengo khu sighoho saye ni esi si nga girwa khu vathu khu wuhangi .
58009008	Khu kharato , Liphuvbo nya gu Age la gu hi hevbudza gu khilo na gu nga gu thuma makhuvini nya gehegule gu ranwago Wulanga nya guage , yi nga segidwe ndzila nya gubele makhuvini nya wuvili gu ranwago Wulanga nya guage ngudzu .
58009009	Egi giyeyedzo ga gikhati gegi , gu yeyedza gu pwani miphaso ni dzimhamba nya sirengo hi ningelago ga Nungungulu kha si vbelelisi guaga myonyo ya vale va khozelago .
58009010	Miningelo ni dzimhamba dzodzo , a diri guhodza ni gusela ni yimbe mikhuwo nya gu dzi agise , yi nga bani yiri ni giphaso basi gikhati Nungungulu a nga bani a si gu vbindrugedzi silo satshavbo si gu khala siphya .
58009011	Aholu Kristo dzude kha nga Muphasi nya Khongolo nya mhamba nya silo nya sadi si nga gutago . Nyumba nya miphaso a thumelago umo yi khongolo yi vbelede guvbindra eyi ya gale ; khandri yi di vbahwa khu vathu , gambe kha yi lumbi litigo leli .
58009012	Kristo bede umo gumogo basi , kha bela na pharide novba nya dziphongo ni dzimombe aholu , a di ningela Novba waye a hi resela kharato guvbanya nya gupindruge .
58009013	Milovba nya dziphongo ni dzikuzi ni nguma nya dzimombe nya vanyamayi wu nga bani wu gu thedwa vbatshani ga ava va nyenyezidego , wu diri ni tshivba nya gu va handze khu vbavbandze basi .
58009014	A gu bani ari guralo , nga pimisani edzi novba wa Kristo wu gu wukhongolo khidzo ! Uye , khu tshivba nya Liphuvbo nya gupindruge , a dzi ningede ga Nungungulu kha nga mhamba yi vbeledego . Novba waye wa gu hi handza khu ndrani , wu dusa sihoso sathu . Khu kharato , hi ngu kodza gu thumela Nungungulu a vbanyago , kholu kha hi giri gambe mikhuwo yile nyamba phasa gilo .
58009015	Khidzo kharato , gidzumeledzwano nya giphya gi ngatago khu Kristo , gasi vale va nga ranwa khu Nungungulu va hakhe makategwa nya gupindruge , a nga tumbisago . Esi si ngu girega khu kotani nya gufe gu nga vbulugisago vathu mu gighohoni va giridego na gi nga gu thuma gidzumeledzwano nya guhegule .
58009016	Kholu sa gu kala sileletelo si gu duga , gu yeyedza gu pwani fude mune wakone a nga si girago .
58009017	Kholu , sileletelo kha si thumi na nga gu vbanya oyu a nga si girago . Aholu , sa gu thuma hwane nya gu bani a fude muthu yoyo .
58009018	Khu kharato , gidzumeledzwano nya guhegule , kha gya phela gu thuma nyamba vbaladzwa novba nya sirengo .
58009019	Guhegula , Mosi a di tivisa ga vathu vatshavbo sileletelo satshavbo nya Nayo . Khu gu handzamedza , a di dzega novba nya dzikuzi ni dziphongo a wu pata ni mati a mitedzela libhuku nya Nayo ni vathu vatshavbo , khu mawoya nya guthedwe nyewu nya gufuvile , ni sasi ,
58009020	a ganela khuye : Owu khu novba wu tiyisago gidzumeledzwano Nungungulu a mi rumidego gu gi landrisa .
58009021	Khu magirelo yamamowo , Mosi a di mitedzela novba nyumba nya miphaso ni sombo satshavbo si thumelago miphaso .
58009022	Khu Nayo , silo satshavbo sa gu agiswa khu novba . Ni sighoho niso sa gu tsetseledwa basi khu guvbaladzwa nya novba .
58009023	Silo sesi si nga bani siri gupimedzela nya silo nya lisine sa ndzadzini si yede guagiswa khu maagiselo yoyo ; aholu , silo nya lisine sa ndzadzini wurumba waso , sa gu lomba guagiswa khu dzimhamba nya lisine guvbindra edzi dza gale .
58009024	Kholu Kristo kha bela Makhuvini nya Wulanga nya guage ngudzu nya gugirwe khu mandza nya vathu a gu giyeyedzo nya Wulanga nya guage nya lisine . Uye bede ndzadzini gwabune , umo a guromo olu a lombelela khu ethu mbeli ga Nungungulu .
58009025	Muphasi nya khongolo nya mhamba nya Vajudha a gu bela khu mwaga ni mwaga makhuvini nya Wulanga nya guage ngudzu na pharide novba nya sirengo . Aholu , Kristo kha bela aya dzi ningela dzinyondro nya dzingi .
58009026	Nari pwani a di gira kharato , a di vbweta gusaniseka dzinyondro nya dzingi , gukhugela gu vangwa nya litigo . Aholu , uye a dzi wonegisile gumogo basi , guvbela , olu gikhati gi yago guhegisani , afela gu fuvisa gighoho khu mhamba nya gufe gwaye .
58009027	Muthu ni muthu emede gufa gumogo basi , khu hwane nya ugo , a lamudwa khu Nungungulu .
58009028	Khu magirelo yamamowo , Kristo nuye , ningedwe gomogo basi a gu khala mhamba nya guhandze sighoho nya vathu nya vangi . A na wuya nya wuvili , nasiri guta handza gambe sighoho , aholu , guta vbanyisa ava va virelago uye .
58010001	Nayo nya Vajudha khandri giwonelo nya guvbelele ni gutiya nya silo nya lisine ; mwedzi basi nya silo nya lisine si nga gutago . Khiyo miphaso yayimweyo yi ningedwago khu mwaga ni mwaga . Khu guralo , wu na dzi kodza kharini Nayo khu miphaso yoyo guagisa vathu va vbelela , kala va gu vboha ga Nungungulu ?
58010002	Nari pwani ava va khozelago Nungungulu va agisidwe sighoho sawe , kha va nga hadza gu dzipwa gambe vari ni nandru nya sighoho . Khu kharato , miphaso yatshavbo yi di hadza gu bela .
58010003	Khu lisine , miphaso yoyo , ya gu thuma gu dundrugisa vathu sighoho sawe khu mwaga ni mwaga .
58010004	Kholu novba nya dzikuzi ni dziphongo gima kha wu dzi kodzi guhandza sighoho nya muthu .
58010005	Khidzo kharato , Kristo , gikhati a dzudego mafuni a nga ganelago khuye : Uwe Nungungulu khu vbweti dzimhamba ni miningelo nya sirengo wulangani nya isoso , u nyi girede givili .
58010006	Kha dzi gu tsakisi dzimhamba nya sirengo nya guvbiswe vbagiluvelotunu , ambari miphaso nya guhandze sighoho .
58010007	Khavbo avbo , eni nyi di kheni : Nyi womo avba , Nungungulu , nyi dzude guta gira guhaladza gwago , nga edzi gulovidwego khidzo libhukuni nya Nayo khu mahungu yangu .
58010008	Uye ganede guhegula khuye : Uwe khu vbweti dzimhamba ni miningelo nya sirengo , khu nengeli khu dzimhamba nya sirengo nya guvbiswe vbagiluvelotunu , ambari miphaso nya guhandze sighoho . Ganede kharati ambari ulo dzimhamba dzatshavbo dzi ningedwago khu gu landra guruma nya Nayo .
58010009	A wuya a ganela gambe khuye : Nyi womo avba , Nungungulu gasi gu gira guhaladza gwago . Khu guralo , Nungungulu fuviside dzimhamba dzatshavbo dza gale . Wulanga nya idzo vegide mhamba ya Kristo .
58010010	Olu Jesu Kristo a giridego guhaladza gwatshavbo gwa Nungungulu , ethu hi agisidwe sighoho sathu kotani nya mhamba a yi giridego gumogo basi , khu gu ningela givili gyaye .
58010011	Vaphasi vatshavbo nya mhamba nya Vajudha va gu bela matshigu yatshavbo vaya gimbidzisa thumo nya wukhodwa wawe , va ningela dzinyondro nya dzingi miphaselo nya dzimhamba dzodzo dza dzimwedzo , aholu , kha dzi kodzi gu dusa sighoho .
58010012	Gasi Kristo ningede mhamba mweyo basi , mhamba yi thumago kala gupindruga . Na giride esi , a di hongola aya khala nyamudye ga Nungungulu .
58010013	Khavbo a guromo olu a virela gu khuye Nungungulu a vege valala vaye , va khala gigandrelo nya migondro yaye .
58010014	Khu magirelo yoyo , khu mhamba mweyo basi , Kristo agiside va vbelela kala gupindruga vale va nga handzwa sighoho .
58010015	Liphuvbo nya gu Age nilo li ngu hi ninga wufakazi waye khu mahungu yaya . Guhegula la ri khilo :
58010016	Gya gu vboha gikhati gyogyo , a ngu ganela Pfhumu , nyi na gira gidzumeledzwano ni vathu va na Israeli ; nyi na vega milayo yangu myonyoni gwawe ; nyi na yi lova mapimoni gwawe .
58010017	A engedza gambe khuye : Kha nyi na nga dundruga gambe sighoho ni guvivba gwawe .
58010018	Khu kharato , sighoho sa gu tsetseledwa , kha gu vbwetegi gambe miphaso nya guduse sighoho soso .
58010019	Khu guralo , vandruye , khu gufa ga Jesu vbagihambanotunu , hi tshudwe , gasi hi bela makhuvini nya Wulanga nya gu Age ngudzu .
58010020	Khu makhuvi a gu givili gyaye , Jesu a hi tulede ndzila nya yiphya nya guvbanye .
58010021	Ethu hi na ni muphasi nya khongolo nya mhamba , a thangelago mithumo ya Nyumbani ga Nungungulu .
58010022	Khu guralo , hi na hidzimele ga Nungungulu khu monyo nya wadi ni gukhodwa nya gutiye , na hi agisidwe satshavbo si hi vivbisago monyo , sivili sathu na si handzidwe khu mati nya yadi .
58010023	Hi na sayise gwadi gutumba nya gukhodwe hi nga sambanyago , kholu hi ngu tumba gu khethu Nungungulu a na tadzisa sisambanyo a giridego .
58010024	Hongoleni hi tiyiselane khu gyathu , hi phasana gu gira mithumo nya wuhindzi ni mithumo yatshavbo nya yadi .
58010025	Hi nga digi , kha nga edzi va nga girago vambe , giolovedzo nya gubele mitshanganoni nya Libandla lathu . Aholu , hongoleni hi tiyiselane khu gyathu , ngudzungudzu olu enu mu wonago gu khenu litshigu la Pfhumu li ngu vboha .
58010026	Kholu , ha gu simama hi ghoha nya gigwenye , olu hi li tidego lisine , gu mwalo gambe yimbe mhamba nya gu dzi kodze gu dusa sighoho sathu .
58010027	Hi na wuyedwa basi khu hwanga nya esi si nga gutago , hwanga nya gulamudwe ni nilo nyamba tshimega , wu na gu vbisago valala va Nungungulu .
58010028	Muthu a gu ndraga Nayo wa Mosi a ngu songwa nyamba pwedwa khu kota nya wufakazi nya vathu vavili mwendro vararu .
58010029	A gu bani ari guralo , ginani gi na gu dugelelago ga vale va nyenyago Mwamana wa Nungungulu , va gu gira gilo nya nyalidede Novba nya gidzumeledzwano gya Nungungulu va handzidwego khuwo ? Ginani gi na gu dugelelago ga vale va valago Liphuvbo nya gu Age a gu gifefe nya wuhigo ? Nga pimisani tsayiso nya yikhongolo va na gu yi manago vathu vovo !
58010030	Hi ngu muti gwadi oyu a nga khuye : Guphodza ni gu bweledzela sa gu lumba eni . A engedza gambe khuye : Pfhumu yi na lamula vathu vaye .
58010031	Gu ngu thisa ngudzu gu thegela mandzani ga Nungungulu a vbanyago .
58010032	Alakanyani esi si nga dugelela gale , matshigu yale mu nga hakhago wenengedzo wa Nungungulu ; mu wonile tshanisa nya yikhongolo , aholu , gima kha mwa padwa litungani .
58010033	Vambe va di vadwa , va saniswa vbakari nya vathu ; vambe va di ema gumogo va hengela navo gusanisekani gwawe .
58010034	Enu mu hengede gusanisekani ga vale va nga girwa sibotshwa . Na mu phangidwe silo sanu satshavbo , mu di timisela khu gutsaka , kholu , mu di gu dziti gu khenu mu na ni silo nya sadi ngudzu nya gupindruge .
58010035	Mu nga vbelini tshivba , tshatshazelo mu dongisedwego wukhongolo .
58010036	Timiselani gasi mu gira guhaladza ga Nungungulu , mu mane guya hakha esi a mi tumbisago .
58010037	Kholu , kha nga yi ganelago Milowo nya gu Age khiyo : Ma tshade matshigu madugwana anata uye a vbwetago guta , uye kha na hwela .
58010038	Vathu vangu va lulamidego va na vbanya khu gukhodwa , aholu , oyu a bwelelago hwane , eni kha nyi na tsakiswa khuye .
58010039	Ethu kha hiri vathu nya gubwelele hwane hi dzimela . Aholu , hi vale va manago gu vbanyiswa khu gukhodwa .
58011001	Gukhodwa gitiyiso nya gukhethu hi naya hakha silo hi si virelago . Gambe giyeyedzo nya gupwani somo khu lisine silo hi si si wonigo .
58011002	Khu gukhodwa , vathu va gale va mane guzundzwa khu Nungungulu .
58011003	Khu gukhodwa , hi ngu pima gu khethu sivangwa satshavbo si giridwe khu lito la Nungungulu , uye girile esi si wonegago khu esi si si wonegigo .
58011004	Khu gukhodwa , Abheli ningede ga Nungungulu mhamba nya guvbindre eyi ya Kayimi . Khu gukhodwa , zundzidwe khu Nungungulu kha nga muthu nya wadi , gu kala Nungungulu a gu hakha ningelo nya miphaso yaye . Khu gukhodwa gwaye Abheli , ambari a fudego , a nga gu ganela .
58011005	Khu gukhodwa Enoki dzegidwe a yiswa vbafuvbi ga Nungungulu nyamba wona gufa . Kha manwa khu muthu kholu a di dzegwa khu Nungungulu . Milowo nya gu Age yari khiyo uye a tsakisile Nungungulu na gu si gu dugeleli esi .
58011006	Muthu nyamba khodwa kha dzi kodzi gutsakisa Nungungulu , kholu , oyu a hidzimelago ga Nungungulu fanede gukhodwa gu khuye Nungungulu womo ni gu khuye a ngu tshatshazela avo va mu vbwetago .
58011007	Khu gukhodwa , Nowa pwide sitiviso sa Nungungulu nya esi si nga hadza gu dugelela , a nga bani a si kodzi gu si wona . Nowa a di yingela Nungungulu a gu gira ngalava a bela umo uye ni ngamo yaye a gu vbanyiswa . Khu guralo , a di kona litigo , a gu hakha ga Nungungulu wuzundzo nya gukhodwe .
58011008	Khu gukhodwa , Abrahama a di yingela , gikhati a nga ranwa khu Nungungulu . A khuga a hongola ga litigo a nga tumbiswago gu ningwa . A di diga litigo laye nyamba guti a gu hongola hayi .
58011009	Khu gukhodwa a diya khala nga muwuyi ga litigo lile a nga tumbiswago khu Nungungulu . A di vbanya mitshatshani gumogo ni Isaki ni Jakobe , va nga hakhago gitumbiso gyagimwego ga Nungungulu .
58011010	Kholu , Abrahama a di gu virela lidhoropa nya gutiye li si kodzigo gu khungumudwa eli Nungungulu a nga li pima a wuya a li vbaha .
58011011	Khu gukhodwa , Abrahama khade babe , ambari a nga bani a gumbide ngudzu , mwangadzi waye Sara na vbindredwe khu tanga nya guvelege . Uye a di khodwa gu khuye Nungungulu a na tadzisa gitumbiso gyaye .
58011012	Khu muthu moyo a nga bani a gu valedwa nga muthu a fudego , gu velegidwe sanana nya gutale ngudzu nga dzinyeledzi dza ndzadzini , nyambana tengo nga mafu nya fungu wa phwani .
58011013	Vathu vatshavbo vovo va fude na va tade khu gukhodwa . Kha va si hakha esi va nga tumbiswago khu Nungungulu , aholu va si wone khu hwindzo va si tsakela , va dzi thula vawuyi , valuveli va vbindrago khu mafuni momu .
58011014	Avo va ganelago kharati , va ngu yeyedza gu khavo va gu dzi vbwetela litigo lawe .
58011015	Kha va nga alakanya gu bwelela tigoni va ngatago khumo . Nari pwani va di dzinide na va bwelede .
58011016	Aholu , avo va di vbweta litigo nya ladi ngudzu , litigo la ndzadzini . Nungungulu kha khali dzitshoni gu ranwa pwani Nungungulu wawe , kholu khuye a va dongisedego lidhoropa .
58011017	Khu gukhodwa , Abrahama , gikhati a nga lingwa khu Nungungulu a di ningela gyanana gyaye Isaki kha nga mhamba . Nungungulu a di tumbisile ga Abrahama gu mu ninga sanana nya singi , ambari ulo , Abrahama a di dongile gu songa gyanana gyaye gyagimweyo a gira khigyo phaso nya mhamba .
58011018	Nungungulu a di mu embede khuye : Khu ga Isaki u na bani uri ni sanana .
58011019	Abrahama a di khodwa gu khuye Nungungulu a na dzi kodza guwusa Isaki khu ga vafudego . Hi na khethu Abrahama hakhile nya luphye Isaki a nga wuswa khu ga vafudego .
58011020	Khu gukhodwa , Isaki a di kategisa Jakobe ni Esawu , a va tumbisa makategwa ma na gutago .
58011021	Khu gukhodwa , Jakobe , marandra nya guhadza gufa , a di kategisa moyo khu moyo , sanana sa Josefe , a gu khozela Nungungulu na tshigamede vbandrongatunu gwaye .
58011022	Khu gukhodwa , Josefe , marandra nya guhadza gufa nuye , a di ganela khu gikhati nya guduge sanana sa na Israeli khu tigoni ga Egipito , ava ninga sileletelo nya edzi va na gu girago khidzo girumbi gyaye .
58011023	Khu gukhodwa , vavelegi va Mosi va di mu siha migima miraru hwane nya gu na velegidwe . Khu gu wona wumburi nya gyanana , kha va khala hwanga gu yeyisa nayo wa mufumeli .
58011024	Khu gukhodwa , Mosi , na dandride a di bomba gu ranwa pwani mwamana wa nyamahegyane wa Faro .
58011025	Uye a di dzumela gusaniseka gumogo ni vathu va Nungungulu , guvbindra gu tsaka matshigwana madugwana khu silo nya gighoho .
58011026	A di wona nari tshukwana gu nyenywa khu kotani ya Mesiya guvbindra gu fuma dzithomba dzatshavbo dza Egipito . Maho yaye ma di khedza tshatshazelo wu nga gutago .
58011027	Khu gukhodwa , Mosi dugile khu Egipito nyambana hwanga khu likhulo la mufumeli . A di simama gutiya nga khwatshi a di gu wona Nungungulu a si wonegigo .
58011028	Khu gukhodwa , a di phela gu gira mikhuwo nya Phasika , a ruma gu todzwa novba malimba nya dzinyumba nya vathu va na Israeli , gasi girumwa nya gusonge , gi si songi sanana sawe nya matiwula .
58011029	Khu gukhodwa , va na Israeli va di tshatuga yiphwa nya gufuvile khwatshi va gu gimbila mafuni nya gubange . Gikhati Vagipiti va nga pima gu tshatuga navo , va di langaladzwa khu mati , vafa .
58011030	Khu gukhodwa , ma di thega mabhiyo nya lidhoropa la Jeriko hwane nya gu na va li dzuwulugede gipimo nya livbandre na mavili matshigu .
58011031	Khu gukhodwa , Rahabhe , nyamayi nya gibhayi , kha songwa gumogo ni vale va nga mba yingela Nungungulu , kholu uye a di hakha vasoli khu gurula .
58011032	Ginani nyi yelago gu ganela gambe ? Gikhati gi rode , nyi di gu vbweta gu ganela khu Gidiyoni , khu Bharaki , khu Samisoni , Jafeti , khu Dhavide , khu Samueli ni vaprofeti .
58011033	Khu gukhodwa , va dwanile ni mayigo yatshavbo va ma pala . Va giride nya sadi , va gu hakha ga Nungungulu esi va nga tumbiswago . Va di sega magana nya dzinghala .
58011034	Va di tshima nilo nya tshivba , va vbuluga gu songwa khu matshari . Va diri mwalo tshivba , aholu , va khade va nya tshivba . Va khade dzingwazi litungani , va pala va nya guta .
58011035	Khu gukhodwa , vanyamayi va hakhide vafi vawe va nga wugago khu ga vafudego . Vambe va di saniswa kala gufa , va si dzumeli gu tshudwa , khu gutumba gu khavo va na wuga va bela guvbanyani nya gwadi .
58011036	Vambe va di poyidwa , va khinyedwa . Vambe va di hungeledwa va thedwa mapasoni .
58011037	Vambe va di pfarwa khu siwindri , vambe va gu pidwa khu vbakari , vambe va songwa khu matshari . Va di legalega na va ambade malowo nya dzinvuta ni dziphongo . Va diri sisiwana , va saniswa ni gu poyidwa .
58011038	Va di pepetega giwulani ni sigomoni , va gu vbanya dziphagoni nya siwindri ni mavbalani . Litigo li di si lumbi avo .
58011039	Vatshavbo va hakhidwe khu Nungungulu khu kotani nya gukhodwe va nga bani vari nago . Aholu kha va hakha esi Nungungulu a nga va tumbisago .
58011040	Kholu Nungungulu a hi dongisede gilo nya gyadi ngudzu , khegi : Avo ni ethu , hatshavbo hi khale vathu nya guvbelele .
58012001	Khu guralo , ethu hi randredwe khu dzifakazi nya vathu nya vangi ngudzu . Hongoleni hi dige satshavbo esi si hi segelago ndzila , hi diga ni gighoho gi hi namarelago khu tshivba , hi gu tutuma nyamba vbela tshivba , hi landra pfhuka wu nga tshadego mbeli gwathu .
58012002	Hi na simame gu khusa maho hi khedzisa Jesu , kholu , khuye guphela ni guhegisa nya gukhodwe gwathu . Uye gima kha vbela tshivba khu gu rwala gihambano . Aholu , khu gutsaka a nga tumbiswago , kha thela kota khu dzitshoni nya gufe vbagihambanotunu ni olu , khade khu nyamudye nya gikhalo nya wufumu wa Nungungulu .
58012003	Alakanyani gusaniseka gwaye , ni edzi a nga timiselago khidzo likhulo nya sighohi . Kharato , enu nenu mu nga vbeli tshivba , mu bwelelela hwane .
58012004	Kholu , enu nenu omu nya litunga mu dwanago ni gighoho , mu si gu dwani kala gufa .
58012005	Ina mu divaledwe khu magana nya gu mi tiyisele mu embedwego khu Nungungulu nga khwatshi mu sanana saye gani ? Kholu , a mi embede khuye : Mwanangu , u nga kanyisi gulaya ga Pfhumu ; u nga vbeli tshivba wa gu kawukwa khiyo ,
58012006	kholu , Pfhumu ya gu kawuka oyu yi mu haladzago , yi gu tsayisa oyu yi mu hakhago nga gyanana gyaye .
58012007	Timiselani gusaniseka , mu gu wona kha nga gitsayiso gya babe , kholu gusaniseka gwanu gwa gu yeyedza gu pwani Nungungulu a ngu mi phara kha nga sanana saye . Ina gyomo gyanana nya gu gima gi si gu kawukwi khu babe waye , gani ?
58012008	Enu mwa mba kawukwa kha nga edzi gu girwago ga sanana satshavbo sa Nungungulu , gu yeyedza gu pwani kha muri sanana saye nya lisine , mu sanana sa vbavbandze .
58012009	Vavelegi vathu nya giwuthu va di gu hi kawuka , ethu hi di va ninga githawo . Hi fanede gu yingela khu githawo ngudzu Babe wathu nya liphuvbo , gasi hi mane guvbanya .
58012010	Vavelegi vathu nya giwuthu va di hi tsayisa gikhati nya gidugwanana , gu pima khu ugo va nga gu wona nari gwadi , gasi Nungungulu , a gu hi tsayisa khu gufela gu khuye hi phasege , hi mana gu bela guagani gwaye .
58012011	Khu lisine , olu gutsayiswa gwatshavbo kha gu wonegi na gu tsakisa , gwa gu wonega nga gusaniswa . Aholu , khu gikhati gyakone , gu ngu ninga handro nya gurule ni gululama ga vale va dandrisidwego khugo .
58012012	Khu guralo , khusedzani mandza yanu ma garadego , mu gu tiyisa dzikhingimidzi dzanu dzi vbedego tshivba .
58012013	Gimbilani khu dzindzila nya gululame , gasi a si khuyugi oyu a hasidego , aholu , a hawuluga .
58012014	Vbanyani khu gurula ni vathu vatshavbo , mu dzi garadza khu guvbanyela Pfhumuni , kholu nyamba gira kharalo , mwalo muthu a na gu wonago Pfhumu .
58012015	Dzi woneleni , ni moyo wanu a si digi wuhigo wa Nungungulu . Dzi woneleni , gasi ni moyo wanu a si khali nga simbo nya guvave wu dandrago , wu bayisa vathu nya vangi khu wuvasi waye .
58012016	Dzi woneleni , gasi ni moyo nya enu a si khali muthu nya gudange nayo ni gumbana githawo ga silo si agidego , kha nga Esawu a nga rengisa wukoma waye khu gufela mbiya nya guhodze .
58012017	Kha nga mu dzitigo nya gukhenu , khu hwane a di vbwetide gu hakha gikategiso gya babe waye , aholu a di bombedwa kholu , kha ga manega lipindru nya guvbindrugedze esi a nga bani a girile , ambari a nga lila khu gu vbweta gu si vbindrugedza .
58012018	Enu kha mwa vboha , kha nga vathu va na Israeli , vbafuvbi nya gigomo gi kuhwago khu mandza , nya nga gigomo gya Sinayi , ni nilo waye nya gudzure ngudzu , gidema , ni gusivbala , ni gingulu ,
58012019	ni gudzuma nya pundru , ni gupwala nya lito . Gikhati vathu va pwidego lito , va di lomba gu khavo li si ganeli gambe gimbe gilo .
58012020	Kholu , avo va di si wu tiyeli nayo wu rumago khuwo Ambari girengo gya gu kuha gigomo , gi na songwe khu siwindri .
58012021	Esi va nga si wonago si di thisa ngudzu , a nga kala Mosi a ganela khuye : Nyi ngu ndrendremela khu hwanga .
58012022	Gasi enu , mu vbohide gigomoni ga Siyoni , ni dhoropani ga Nungungulu a vbanyago , Jerusalema ga ndzadzini ni mazanazana nya sirumwa saye .
58012023	Enu mu vbohide tshanganoni nya gutsake nya sanana nya matiwula sa Nungungulu , sile malina yawe ma lovidwego ndzadzini . Enu mu vbohile ga Nungungulu a gu mulamuli nya vathu vatshavbo , ni ga maphuvbo ya vale va lulamidego va vbelela .
58012024	Enu mu vbohile ga Jesu oyu a nga girago gidzumeledzwano nya giphya , uye a vbaladzidego Novba wu ganelago silo nya gu hi phase guvbindra novba wa Abheli .
58012025	Khu guralo , dzi woneleni ! Mu nga bangi mihungo mwa gupwa oyu a ganelago . Ava va nga bomba gupwa oyu a nga va resela Mahungu ya Nungungulu mafuni , gima kha va vbuluga gutsayiswa . Khu guralo , kha hi na dzi kodza guvbuluga ethu ha gu bomba gupwa oyu a ganelago khu ndzadzini .
58012026	Gikhati gile , lito la Nungungulu li di kutsunga mafu , aholu , olu tumbiside gu khuye : Eni nyi na engedza gambe gu kutsunga , nasiri mafuni basi , aholu , ni ndzadzini gambe .
58012027	Magana ma gu khayo : Nyi na engedza gambe ma gu yeyedza gu pwani silo si vangidwego , si na kutsungwa si mwalalega . Gasi esi nyamba tsekatseka , si na simama gu khala .
58012028	Khu guralo , hongoleni hi bonge , kholu , hi hakhide mufumu wa ndzadzini owu wu si kodzigo gu kutsungwa . Hongoleni hi bonge , hi khozela Nungungulu khu magirelo nya gu mu tsakise ni githawo .
58012029	Kholu , khu lisine , Nungungulu wathu nilo nya gupfhungumule .
58013001	Simamani mu haladzanani khu gyanu kha nga va na ndruye ni ndruye khu ga Kristo .
58013002	Mu nga digi gu hakha vapfhumba , kholu , vambe , khu gu hakha vapfhumba , va hakhide nyamba dziti , sirumwa sa Nungungulu .
58013003	Alakanyani vale va khothedwego mapasoni : Mu dzipwa nga khwatshi mu womo pasoni gumogo ni avo . Alakanyani vale va tshaniswago nga khwatshi mu ngu tshaniswa gumogo navo .
58013004	Lipango li na ningwe githawo khu vathu vatshavbo . Vama ni vagadzi vawe va tumbana khu gyawe . Nungungulu a na lamula va nya gundraga milayo ni vale va girago wubhayi .
58013005	Mu nga dzi digi mu gu fumwa khu makolo nya dzitsapawu ; nengelani khu esi mu gu naso , kholu Nungungulu ganede khuye : Eni gima kha nyi na mi diga .
58013006	Khu guralo , hi na tiye longo hi ganela khethu : Pfhumu khuye a nyi phasago , eni kha nyi thavi gilo . A nga nyi gira ginani muthu ?
58013007	Dundrugani vahevbudzi nya guhegule , ava va nga mi tivisa Mahungu ya Nungungulu . Alakanyani edzi va nga vbanya ni gufa khidzo , mu landrisa gukhodwa gwawe .
58013008	Jesu Kristo khuye wa moyo , wa vbanova , wa muhuno , ni wa gikhati gyatshavbo .
58013009	Mu nga dzi digi mu sengwa khu sihevbudzo nya guhambane-hambane , si mi dusago ndzilani nya lisine . Gwadi myonyo yathu yi hakhe tshivba nya wuhigo wa Nungungulu , nasiri khu gu landrisa sihena nya milayo nya guhodze ; kholu avo va landrisago milayo yoyo , gimwalo giphaso va gi manago ga iyo .
58013010	Vaphasi va thumelago nyumbani nya miphaso ya Vajudha va mwalo fanelo nya guhodze mhamba yi ningedwago vbagiluvelotunu gwathu .
58013011	Muphasi nya khongolo nya mhamba ya Vajudha , a gu bela makhuvini nya Wulanga nya guage ngudzu , na pharide novba nya sirengo gasi guya ningela mhamba nya guhandze sighoho , aholu sirumbi sakone nya sirengo si vbiswa vbavbandze nya laba .
58013012	Khidzo kharato , Kristo nuye songidwe vbavbandze nya libhiyo nya lidhoropa gasi afela guagisa sighoho nya vathu vatshavbo khu novba waye .
58013013	Khu guralo , hongoleni nethu vbafuvbi ga Jesu Kristo , vbavbandze nya libhiyo hi ya saniseka ni gupoyidwa gumogo ni uye .
58013014	Kholu , mafuni momu hi mwalo lidhoropa nya gutiye kala gupindruga ; hongoleni hi vbwete lidhoropa li nga gutago .
58013015	Khavbo avbo , hongoleni hi rungudze Nungungulu khu Jesu . Rungudzo yoyo i mhamba hi ningelago , mhamba yi ningedwago khu magana ma rungudzago Nungungulu .
58013016	Mu nga digi gu gira ndruda ni gu phasanani khu gyanu kholu khiyo mhamba yi tsakisago Nungungulu .
58013017	Yingelani vathangeli vanu , mu landrisa sileletelo sawe . Kholu avo khavo va khedziselago gikhati gyatshavbo mihefemulo yanu , va na wudziswa khu Nungungulu khu kotani nya isoso . Mwa gu va yingelani , avo va na thuma na va tsakide , kholu , va gu thuma na va gu garadzega kha si na phasa gilo gwanu .
58013018	Simamani mu hi lombelela , kholu hi na ni lisine nya gukhethu mapimo yathu ma agide , kholu gikhati gyatshavbo ha gu dwanela gu gira esi nya sadi .
58013019	Ngudzungudzu nyi ngu lombe ga enu gu kheni mu lomba ga Nungungulu a nyi rumele gambe gwanu khu gu vbiredza .
58013020	Nungungulu wuside Pfhumu yathu Yesu Kristo a khadego Muhavisi nya khongolo nya tshambi khu gufa gwaye ; a tiyisidego khu novba waye gidzumeledzwano nya gupindruge .
58013021	Nungungulu nya gurule a na mi ninge satshavbo esi mu si vbwetago nya sadi , gasi gu girani guhaladza gwaye . Khu Jesu Kristo , a na thume gwathu satshavbo esi a si golago . A na rungudzwe Kristo kala gupindruga ! Amen .
58013022	Vandriyangu , nyi ngu mi lomba gu kheni mu yingise khu mapimo yanu yatshavbo ni gutimisela magana yaya nya gu mi tiyisele . Kholu lidangalila leli nyi mi lovedego kha la lapha .
58013023	Nya gu vbweta gu mi tivisa gu kheni ndriyathu Thimoti dugide khu pasoni . A gu vbiredza guvboha nyi nata naye iyo gwanu , gikhati nyi tago nyita mi wona
58013024	Losedzelani vathangeli vanu ni vakhodwa vatshavbo nya libandla la Nungungulu . Vandriyathu va Italiya va ngu mi losedzela navo .
58013025	Wuhigo wa Nungungulu wu na khale ni enu mwatshavbo .
59001001	Eni Jakobe , githumi gya Nungungulu ni gya Pfhumu Jesu Kristo , nyi ngu losa ga vathu vatshavbo va Nungungulu , va phalalegidego ni litigo latshavbo .
59001002	Vandriyangu , ni gevbini gilingo mu gi manago , tsakani , mu nengela .
59001003	Kholu mu ngu dzitini nya gukhenu , gukhodwa gwanu gwa gu pala silingo gu ngu ninga gutimisela .
59001004	Aholu gutimisela guvbwetega gu manega ni mithumo nya yadi yi vbeledego , mufela gu khala vathu va vbeledego nyambana gihoso .
59001005	A gu bani aromo moyo wanu a keneledwago khu guti , a na gu lombe ga Nungungulu a ningago khu wuhindzi ga vatshavbo nyamba sola , a na ningwa .
59001006	Aholu a na lombe khu gukhodwa , nyamba kanakana , kholu , oyu a kanakanago a gu fanana ni mavimbi ya phwani ma legalegiswago khu phuvbo .
59001007	Muthu nya guralo , a nga alakanyi gu khuye a na hakha gilogyo ga Pfhumu .
59001008	Uyoyo muthu nyamba tiya , kha giti egi a yelago gu gira .
59001009	Ndriyathu nya gisiwana a na nengele a gu ningwa guvbanya nya wutshukwana khu Nungungulu .
59001010	Gitetema nigyo gi na nengele gya gu tshiswa vbavbatshi khu Nungungulu , kholu gi na mwalalega kha nga genge nya mwasi .
59001011	Kholu , nga olu lidambo li dzurago khu tshivba wu banga mwasi khu lihani , gu thega genge , wu vbela wumburi watshavbo , kharalo nugo , gi na wuna gitetema umo nya wugwewo waye .
59001012	Kategile muthu a timiselago gulingwa kholu , hwane nya gu na lingidwe , a na hakha gihugu nya guvbanye gi nga tumbiswago khu Pfhumu ga vale va mu golago .
59001013	Muthu a gu lingwa a nga ganeli khuye : Khu Nungungulu a nyi lingago . Nungungulu kha dzi kodzi gu lingwa khu guvivba , gambe kha lingi muthu .
59001014	Muthu ni muthu a gu lingwa khu gudogolela nya monyo waye , wu mu ndrindrago , wu mu senga .
59001015	Gudogolela gwa gu bela monyoni nya muthu gu vanga gighoho , gighoho na gi giridwe gya gu vanga gufa .
59001016	Mu nga dzi pfhadzi , vandriyangu nya sigodwa ,
59001017	satshavbo nya sadi hi hakhidego ni esi nya gululame sa guta khu ndzadzini . Satshavbo sa guta khu ga Nungungulu , Muvangi nya satshavbo si wenengedzago ndzadzini . Uye kha vbindrugedzi , gambe gi mwalo gwaye gi yeyedzago guvbindrugedza .
59001018	Khu gudzina gwaye , a hi velegile khu tshivba nya lito nya lisine , gasi hi gu khala matiwula ga sivangwa saye satshavbo .
59001019	Dundrugani esi , vandriyangu nya sigodwa ; muthu ni muthu a na vbiredze gupwa , a hwela gu ganela , a hwela gu zangari .
59001020	Kholu , likhulo nya muthu kha li giri esi si godwago khu Nungungulu .
59001021	Khu guralo , digani sihena satshavbo nya gunyenyeze , ni mavbanyelo yatshavbo nya guvivbe . Hakhani khu gurula Mahungu ya Nungungulu a yalago myonyoni gwanu , aya ma dzi kodzago gu mi vbanyisa .
59001022	Mu nga dzi sengi , mu tsakiswa basi khu gupwa mahungu yaya , aholu guvbwetega mu ma thumisani guvbanyani gwanu .
59001023	Kholu oyu a pwago mahungu yaya a si ma thumisi , a gu khala nga muthu a hongolago vbalibonatunu aya dzi wona edzi a gu khidzo .
59001024	Na dzi bonile , a gu hongola aya divaledwa khu edzi a gu khidzo .
59001025	Aholu muthu a khedzisago gwadi Nayo wu hi ningago gutshulega a tiya ga uwo , a si tsakiswi basi khu gupwa , aholu , a landrisa esi Nayo wu rumago , Nungungulu a na mu kategisa mithumoni yaye yatshavbo .
59001026	Oyu a alakanyago gu khuye mukhodwa , aholu a si kodzi gu phara lidimi laye wukhodwa waye khandri wa gilo , a gu dzi pfhadza uye mune wurumba waye .
59001027	Gukhodwa nya lisine gu lulamidego mahoni ga Nungungulu Babe , khu ogu : Guphasa sigulungu ni dzinoni mu gusanisekani gwawe , ni gumba dzi nyenyezisa khu silo nya guvivbe sa mafuni momu .
59002001	Vandriyangu , enu mu khodwego ga Pfhumu yathu nya wudhumu , Jesu Kristo , mu nga giri gihathela vathu , mu khedza makhalelo .
59002002	Nya nga kharati , vbakari nya tshangano wanu ata bela muthu na ambade phera nya ndralama ni dzingadzu nya gumbure , guta bela nuye mumbe nya gisiwana na ambade dzingadzu nya guhagale ;
59002003	enu mwa gu tutumela oyu nya gitetema a ambadego gwadi , khenu : Khala avba wulanga nya guthavisege , khu hwane , mu embela gisiwana khenu : Uwe ema avba , wa gu dzina khala vbavbatshi , migondroni gwangu .
59002004	Ina kha mu woni gu khenu mwa gu gira gihathela khu gyanu , mu khala valamuli nya mapimo nya guvivbe ?
59002005	Yingisani gwadi , vandriyangu nya sigodwa , kha nga olu mu dzitigo , Nungungulu hathile sisiwana sa mafuni momu a si gira sitetema nya gukhodwe , si khala vahodzi nya thomba nya wufumu a nga tumbisago ga vale va mu golago .
59002006	Aholu , enu mwa gu nyenya sisiwana . Ina khandriso sitetema si mi sololago si mi yisani phathani muya lamudwa , gani ?
59002007	Khiso sitetema si ganelago guvivba khu lina nya ladi , eli Nungungulu a mi ningidego .
59002008	Aholu , mwa gu landra nayo yoyu nya Wufumu , mu ngu gira gwadi , owu wu ganedwago khu Milowo nya gu Age khiyo : Gola muthu kwanu nga edzi u dzi golago khidzo uwe wurumba wago .
59002009	Mwa gu gira gihathela , mu ngu ghoha . Mu na konwa khu nayo , mu mana nandru .
59002010	Khu guralo , oyu a landrisago milayo yatshavbo , a gu ghoha nayo moyo ghohile yatshavbo .
59002011	Kholu oyu a nga khuye : U nga bhayi , khuye gambe a nga ganela khuye : U nga songi . Wa mba bhaya , aholu u songa , u na ni nandru ga milayo yatshavbo .
59002012	Enu ganelani , mu vbanye nga vathu va na gu lamudwago khu nayo wu ningago gutshulega .
59002013	Gikhati Nungungulu a na gu lamulago , kha na tsetselela ava va nga mba tsetselela vakwawe , aholu , ava va nga tsetselelago vakwawe , kha va na ningwa nandru Litshigu nya Gulamudwe .
59002014	Vandriyangu , gu ngu phasa ginani muthu a gu khuye a na ni gukhodwa na si yeyedzi khu mithumo ? Ina gukhodwa gogo gu ngu dzi kodza gu mu vbanyisa , gani ?
59002015	Nya nga kharati , ndriyago nya mwama , mwendro nya nyamayi , nari ni wuhagadzo ni ndzala nya guhodze ,
59002016	mwa gumba va ningani esi va si vbwetago gasi va vbanya , kha gu phasi gilo gu ganelani khenu : Nungungulu a na mi kategise , hodzani , mu ambalani , aholu nyamba va ninga gilo .
59002017	Khu guralo , gukhodwa gwa mba wonegiswa khu mithumo , gukhodwa gogo gu fude .
59002018	Mumbe muthu a na khuye : Ina , uwe u na ni gukhodwa , eni nyi na ni mithumo , nga nyi yeyedza gukhodwa gwago nyambana mithumo , eni , khu mithumo yangu , nyi na gu yeyedza gukhodwa gwangu .
59002019	Uwe u ngu khodwa ga Nungungulu moyo basi , lisine . Ambari nayo maphuvbo nya guvivbe ma ngu khodwa , ma mu thava .
59002020	Gipumbuwe ! Nyi na gu yeyedza gu kheni gukhodwa nyambana mithumo kha gu phasi gilo .
59002021	Kokwe wathu Abrahama a di sayedwa muthu nya gululame khu Nungungulu khu ginani ? Khu kotani a nga dzumela gu ningela mhamba khu mwanaye Isaki vbagiluvelotunu .
59002022	Mu ngu wonani nya gukhenu gukhodwa gwaye gu di longoloka gumogo ni mithumo . Khu mithumo , gukhodwa gwaye gu di tadzisega .
59002023	Khu guralo , gu di tadzisega avbo Milowo nya gu Age yi ganelago khiyo : Abrahama khodwe ga Nungungulu . Khu gukhodwa gwaye , Nungungulu a mu sayede nga moyo nya gululame . Nungungulu a di rana Abrahama khuye pari yaye .
59002024	Kharati khavbo mu wonago nya gukhenu muthu a gu sayedwa gululama khu Nungungulu khu kota nya mithumo yaye , nasiri khu gukhodwa basi .
59002025	Khiso si nga girega ga nyamayi nya gibhayi , Rahabhe . Uye a di sayedwa muthu nya gululame khu Nungungulu khu kota nya mithumo yaye , kholu a di hakha vasoli va na Israeli a gu va phasa gu duga khu yimbe ndzila .
59002026	Nga olu , givili gya gumbana hefemulo gifago , kharato nugo gukhodwa , nyambana mithumo , gu fude .
59003001	Vandriyangu , mu nga dwaneli mwatshavbo gu khala vahevbudzi , kholu , kha nga mu dzitigo , ethu hi hevbudzago hi na mana gulamudwa nya gugaradze ngudzu guvbindra vambe .
59003002	Kholu ethu hatshavbo hi ngu hosisa . Oyu nyamba hosisa muthu a vbeledego , a na ni tshivba nya gu dzi phare wurumba waye .
59003003	Ethu hi ngu thela matomu kanani nya mahaxi gasi ma hi yingela , hi kodza guruma givili gyaye gyatshavbo .
59003004	Hongoleni hi khedze gambe mataro , ambari ma gu makhongolo ngudzu , ma vetwa khu dziphuvbo nya dzikhongolo , ma gu rumwa khu lemi , a gu gilwana gidugwanana , ma gu hongola umo mugimbidzisi a gu vbwetago .
59003005	Khidzo gambe kharato , lidimi gipandre gidugwanana nya givili , aholu , li ngu dzi gugumisa khu silo nya sikhongolo . Wonani , likhabi nya likhongolo ngudzu li ngu dzi kodza gu rothwa khu tshahe nya nilo !
59003006	Lidimi li khade nga nilo . Litigo nya guvivbe li gu na ni wulanga givilini gwathu , li ngu nyenyezisa wurumba wathu watshavbo . Na li khondrisidwe khu nilo wa Sathane , li ngu dzi kodza guvbisa guvbanya gwathu gwatshavbo .
59003007	Muthu a ngu dzi kodza gu fumela sivangwa satshavbo , sirengo nya likhabi , ni sinyoni , ni sirengo si khwirirago khu lididi mafuni , ni sa matini .
59003008	Aholu , mwalo na moyo a dzi kodzidego gufumela lidimi laye . Li vivbide , li tade khu wuhungu nya gusonge , mwalo a dzi kodzago gu li phara .
59003009	Khu lidimi , hi ngu rungudza Nungungulu ni Pfhumu yathu , khu ilo gambe , hi ngu vala vathu va giridwego khu mufananiso wa Nungungulu .
59003010	Khu kanani ga gumogo , hi ngu dusa magana nya gurungudze ni magana nya guvale . Vandriyangu , kha gu vbwetegi kharato .
59003011	Ina gi ngu dzi kodza gifefe gya gimwegyo gu dusa mati nya dosi ni mati nya guvave gani ?
59003012	Vandriyangu , mu di nga wonani nguyu wu gu velega dzikhure , mwendro ndzowe wu velega maguyu , gani ? Khidzo gambe kharato , gifefe nya mati nya guvave kha gi dzi kodzi gu dusa mati nya dosi .
59003013	Womo muthu , vbakari gwanu , a gu ni guti ni mapimo ! A na dzi yeyedze khu mavbanyelo yaye nya yadi , ni mithumo nya yadi , khu gu dzi nogisa ni guti .
59003014	Aholu , mwa gu khala lidiwo , likhulo ni wugundreli myonyoni gwanu , mu nga liphi gu khenu mu na ni guti .
59003015	Guti nya ugogo kha guti khu ga Nungungulu , aholu , khwa mafuni momu . Girengo nya Sathane .
59003016	Kholu avba gu manegago lidiwo ni wugundreli , gu na manega pfilupfilu ni silo satshavbo nya guvivbe .
59003017	Guti gutago khu ga Nungungulu khu gule gu tengidego , nya gurule , nya gwadi , nya gutale khu wuhindzi . Wa gu ninga mihandro nya mithumo nya yadi . Guti gogu gu mwalo maalakanyo nya guvivbe , mwendro gu pfhadzedzela .
59003018	Vale va vbahago gurula , va gu yala gurulani , va gu vbwera mihandro nya guvbanye nya gululame .
59004001	Ma guta khu hayi mayunga ni guhambana vbakari gwanu ? Ma guta khu gunavela nya guvivbe gu dwanago gikhati gyatshavbo myonyoni gwanu .
59004002	Enu mwa gu vbweta silo nya singi , khu gumba si manani , mu ngu dzumela gusonga kala mu si mana . Mu ngu dogorela , aholu , khu gumba si mana esi mu si vbwetago , mu ngu dwana , mu vengana . Kha mu si mani esi mu si vbwetago , kholu kha mu lombi ga Nungungulu .
59004003	Mwa gu lomba , kha mu ningwi , kholu , kha mu kodzi gu lomba . Enu mwa gu lombani silo nya gutsakise sivili sanu .
59004004	Vathu nyamba khodwa ! Ina kha mu dziti nya gukhenu wa gu khala pari nya mafu wa gu khala nala wa Nungungulu ? Oyu a vbwetago gu khala pari nya litigo , a gu khala nala wa Nungungulu .
59004005	Mu nga alakanyi gu khenu Milowo nya gu Age ya gu ganela mahala , yi gu khiyo : Nungungulu a ngu gira wufu khu kotani nya liphuvbo a li thedego ndrani gwathu .
59004006	Aholu , giphaso hi ningwago khu Nungungulu gikhongolo ngudzu , kholu , Milowo nya gu Age yari khiyo : Nungungulu a ngu wugela va nya matshandza , a phasedzela va nya gu dzi nogisa .
59004007	Khu guralo , yingisani Nungungulu , mu wugela Sathane , uye a na tutuma .
59004008	Hidzimelani vbafuvbi ga Nungungulu , uye nuye a na mi hidzimelela . Hambani mandza , enu sighohi ! Agisani myonyo yanu , enu vapfhadzi .
59004009	Garadzegani , mu womba dzihuwa , mu lile . Vbindrugedzani mahego yanu khu gulila , ni gutsaka gwanu , khu guswihala .
59004010	Dzi sodziseni mbeli ga Pfhumu , uye a na mi khusedza .
59004011	Vandriyangu , mu nga ganelelani guvivba khu gyanu . Oyu a ganelago guvivba khu ndriyaye mwendro gu mu lamula , a ngu ganela guvivba khu nayo , a wu lamula . Uwe wa gu lamula nayo , gu yeyedza gu pwani khuri muthu u landrisago nayo , aholu u muthu u lamulago nayo .
59004012	Nungungulu khuye basi a vegago milayo , khuye gambe basi mulamuli . Uye basi khuye a dzi kodzago gu vbanyisa ambari gu khungumula . Wa gu pimisa gu khuwe u mani uwe nya gulamule ndriyago khu ga Kristo ?
59004013	Olu , upwani , enu mu ganelago khenu : Muhuno , mwendro mindru nyi na hongola dhoropani nya gukari nyiya khala mwaga , nyi gira wugwewo wangu , nyi mana dzitsapawu nya dzingi .
59004014	Enu kha mu dziti gu khenu mu na wuga kharini mindru ! Kholu mu khade nga hunguva yi dugago khu guvbiredza , yi vbindra nyamba hwela .
59004015	Ganelani kharati : Nungungulu a gu dzina , hi na gira egi , hi gira gile .
59004016	Aholu , enu mu va nya matshandza , mu vbanyago khu gu dzi khusedza , kharato , khandri gwadi .
59004017	Khu guralo , oyu a kodzago gu gira gwadi aholu a si giri , a ngu ghoha .
59005001	Olu , enu sitetema , upwani ! Lilani , mu wombe dzihuwa khu kota nya sisaniso mu na si wonago .
59005002	Dzithomba dzanu dzi hinile , ni guambala gwanu gwatshavbo gu hodzidwe khu dzisumba .
59005003	Ndralama ni prata yanu si pfhurede . Gupfhurela gogu gu na khala fakazi nya gu mi wugele kha nga nilo , wu hodza sivili sanu . Enu , mu wungedzede dzithomba ga matshigu yaya nya guhegise .
59005004	Kha mu hakhisi vathu va thumago marembweni gwanu . Upwani gudilela gwawe , dzihuwa dza vale va nga thuma guvbwera , dzi vbohide kala dzindzeveni ga Nungungulu , Pfhumu nya tshivba yatshavbo .
59005005	Enu mu vbanyide mafuni momu khu manonwa ni gu dzi londrola . Khu guralo , mu enide nga dzimombe dziyago gusongwani .
59005006	Enu mu ngu ninga nandru , mu songa vathu nyambana nandru , avo kha va dzi kodzi gu dzi vhikela gwanu .
59005007	Khu guralo , vandriyangu , timiselani kala Pfhumu yi wuya . Wonani edzi mulimi a timiselago khidzo , kala lithembwe laye li gu ninga mihandro nya yadi . Uye a gu timisela a gu virela ndzadzi nya guphele ni eyi nya guhegise .
59005008	Enu nenu , timiselani , mu nga garali , kholu , Pfhumu yi na wuya nugunugu .
59005009	Vandriyangu , mu nga ganedzisani khu gyanu , gasi mu si lamudwi khu Nungungulu . Mulamuli womo vbafuvbi , dongile guta .
59005010	Alakanyani vaprofeti va nga ganela khu lina la Pfhumu . Va gireni giwonelo nya gutimisele gikhati nya sisaniso .
59005011	Ha gu wona gu khethu avo va tsakile kholu va nga timisela sigaradzo satshavbo . Enu mu pwidego na gu ganedwa khu gutimisela ga Joba , mu ngu dzitini edzi Nungungulu a nga mu kategisa khidzo . Kholu Pfhumu tade khu wuwadi ni wuhindzi .
59005012	Ngudzungudzu , vandriyangu , mwa gu tumbisa gilo nya gukari , mu nga sambanyi khu ndzadzini , ambari khu mafu , ambari khu gimbe gilo . Ganelani basi khenu : Ina , a gu bani ari ina ; khenu Ahihi , a gu bani ari ahihi , gasi Nungungulu a si mi ningi nandru .
59005013	A gu bani aromo muthu vbakari gwanu , a sanisekago , a na lombelele . A gu bani aromo a tsakidego , a na embelele dzindzimo nya gubonge .
59005014	A gu bani a gu dwala muthu , a na rane vathangeli nya Libandla va ta gira milombelo ni gu mu todza mafura khu lina la Pfhumu .
59005015	Nombelo wu girwago khu gukhodwa wu na vbanyisa mudwali . Pfhumu yi na mu ninga womi , yi mu tsetselela siwono saye esi a giridego .
59005016	Khu guralo , embedzelanani siwono sanu , mu girelana milombelo khu gyanu , gasi mu gu hawuluga . Nombelo wa muthu a lulamidego wu na ni tshivba .
59005017	Muprofeti Eliya adiri muthu kha nga ethu . Uye a di lombelela khu tshivba , gu vbela myaga miraru ni gipandre nyamba wa ndzadzi tigoni .
59005018	A di wuya khavbo a lombelela gambe , yi guwa ndzadzi , mafu ma ninga mihandro .
59005019	Vandriyangu , moyo wanu , a gu diga ndzila nya lisine , mumbe a na mu wuyise ndzilani .
59005020	Alakanyani esi : oyu a wuyisago gighohi ndzilani nya gululame , a na vbanyisa gighohi gyogyo , gambe a na gira gu tsetseledwa sighoho nya singi .
60001001	Eni , Pedro , mupostoli wa Jesu Kristo , nyi ngu lova eli lidangalila ga vathu va Nungungulu va vbanyago vbavbandze nya litigo lawe , mayigoni ga Ponto , Galatiya , Kapadokiya , Asiya , Bhitiniya .
60001002	Enu mu hathidwe khu guhaladza gwa Nungungulu Babe , mu giridwe vathu va Nungungulu khu tshivba nya Liphuvbo laye , gasi mu yingela Jesu Kristo ni gu agiswa khu Novba waye . Wuhigo ni gurula gu na tadzisedwe avbo gwanu .
60001003	A na rungudzwe Nungungulu , Babe wa Pfhumu yathu Jesu Kristo , khu lihaladzo laye nya likhongolo , a hi ningidego guvbanya nya guphya khu guwuga ga Pfhumu yathu Jesu Kristo . Khu guralo , myonyo yathu yi tade khu gutumba nya guvbanye .
60001004	Khu kharato , hi ngu virela gu hakha thomba nya sikategiso , eyi Nungungulu a yi vegisidego gasi gu ninga vathu vaye . Uye a yi vegede enu ndzadzini , avba yi si kuwulugigo , yi si pfhureligo , yi si hagaligo .
60001005	Sikategiso soso sa gu lumba enu khu gukhodwa , si vegidwe khu tshivba ya Nungungulu , gasi mu mana guvbanya gu dongisedwego gasi guta wonegiswa khu gikhati nya guhegise .
60001006	Nengelani khiso , ambari ulo mu guromo gugaradzegani khu kotani nya silingo nya singi mu si manago .
60001007	Silingo soso sa gu vbweta guwonegisa gukhodwa gwanu nya lisine . Ambari ndralama a gu gilo gi fuvago , yi ngu lingedzedwa khu nilo ; kharati nugo gukhodwa gwanu , gu na ni lisima ngudzu guvbindra ndralama , gu ngu yela gu lingwa gasi gu yeyedza gutiya gwanu . Khu kharato , mu na kodza guhakha wuzundzo , ni wudhumo , ni rungudzo litshigu Jesu Kristo a na gu dzi wonegisago .
60001008	Enu mu ngu mu haladza , ambari mu nga mba mu wona ; mu ngu khodwa gwaye , ambari mu si mu wonigo olu . Khu guralo , enu mu ngu nengela khu gutsaka nya gukhongolo ngudzu ni wudhumo wu tandrwago gu ganedwa khu magana .
60001009	Enu mu na ni gunengela gogo kholu mu hakhago mihandro nya gukhodwe gwanu , a gu guvbanyiswa nya mihefemulo yanu .
60001010	Vaprofeti va wudzisede ni gusola gwadi mahungu nya guvbanyiswe gogo , va tivisile mahungu nya giningwa nya guvbanyiswe , igyo Nungungulu a vegisedego gu ninga enu .
60001011	Va zamide gu vbweta guti gikhati muni , matelo muni ; Liphuvbo la Kristo li nga bani liri gwawe li va tiviside gikhati gyogyo khu gu va embela sisaniso a nga hadza gu si mana Kristo , ni wudhumo wu nga vbweta gu manega khu hwane nya iso .
60001012	Gikhati vaprofeti va ganedego khu Mahungu nya Yadi , aya mu ma pwidego enu olu , Nungungulu tivisile gu khuye thumo wawe wu di si phasi avo , aholu wu di phasa enu . Vagimbidzisi nya Mahungu Yadi nya Ivhangeli va nga ganela khu tshivba nya Liphuvbo nya gu Age , li nga rumedwa khu ndzadzini , khavo va mi embedego lisine leli . Silo nya gu , ambari sirumwa sa Nungungulu si di gu gola niso gu siti .
60001013	Khu guralo , khalani na mu dongide , mu nga sengwi khu gilo ; vegani gutumba gwanu gwatshavbo ga giningwa mu na gi hakhago litshigu Kristo a na gu dzi wonegisago .
60001014	Yingisani Nungungulu , mu nga dzumeli guvbanya gwanu gu fumwa khu gunavela nya mavbanyelo yanu ya gale ; na mu nga gu vbanyela gidemani .
60001015	Aholu , vbelelani guaga ga satshavbo esi mu girago , kha nga Nungungulu a mi ranidego a agidego .
60001016	Kholu Milowo nya gu Age yari khiyo : Enu agani , kholu eni nyi agile .
60001017	Milombeloni gwanu mu ngu rana Babe , Nungungulu a lamulago vathu vatshavbo nyamba khedza khu khovbe , a khedzago khu mavbanyelo ya muthu ni muthu ; khu kharalo , mu fanede gu mu ninga githawo matshiguni nya guvbanye gwanu mafuni momu .
60001018	Kholu enu mu ngu wutini gwadi tengo wu livbidwego gasi gu mi tshula guvbanyani nya gumba phasa gilo , mu gu hakhidego ga vakokwe vanu . Tengo yoyo khandri gilo gi kuwulugago nga ndralama mwendro parata .
60001019	Enu mu dzegisidwe khu Novba nya lisima wa Kristo , a gu uye Nvutana nyamba hasa , nyambana mavala .
60001020	Kristo hathidwe khu Nungungulu na li si gu vangwi litigo , a gu wonegiswa ga matshigu yaya nya guhegise , gasi gu phasa enu .
60001021	Khavbo gwaye , enu mu ngu khodwa ga Nungungulu a mu wusidego khu ga vafudego , a mu ninga wudhumo . Khu guralo , gukhodwa ni gutumba gwanu gomo ga Nungungulu .
60001022	Olu enu mu agisidwego khu gu yingela lisine ; olu mu gu ni lihaladzo nyamba pfhadzedzela ga vandriyanu khu gukhodwa , haladzanani khu gyanu khu myonyo yanu yatshavbo .
60001023	Khu tshivba nya magana nya guvbanye nya gupindruge ya Nungungulu , enu mu velegidwe nya luphye khu Babe a sifigo , nasiri khu vababe nya gufe .
60001024	Kha nga yi ganelago Milowo nya gu Age : Vathu vatshavbo va khade kha nga mwasi wa thembweni , ni gungangamela gwawe gu khala nga genge nya mwasi ; mwasi wa gu banga , senge si gu thega .
60001025	Aholu , magana ya Pfhumu ma ngu simama kala gupindruga . Khayo aya magana mu resedwego khu Mahungu Yadi nya Ivhangeli .
60002001	Khavbo avbo , digani satshavbo nya guvivbe : malipha , gusengedzela , lidiwo ni milembo .
60002002	Khalani nga sanana si ngari gu velegwago , mu vbweta mahwe nya liphuvbo gikhati gyatshavbo , gasi mu sela , mu dandre , mu vbanyiswe .
60002003	Kha nga Milowo nya gu Age yi ganelago , khiyo : Enu mu lingide wuwadi wa Pfhumu .
60002004	Hidzimelani ga Pfhumu a gu giwindri nya guvbanye , gi gu gilo nya lisima .
60002005	Hidzimelani nenu mu dzi ningedzela ga Nungungulu , gasi a mi thumise kha nga siwindri nya guvbanye , gu vbaha nyumba nya Liphuvbo ya Nungungulu . Nyumbani momo , enu mu womo kha nga tsawa nya vaphasi nya mhamba va agisidwego , va hathidwego gasi gu ningela miphaso yi tsakisago Nungungulu khu ga Jesu Kristo .
60002006	Kholu , Milowo nya gu Age yi ngu ganela khiyo : Eni nyi hathile giwindri nya lisima ngudzu ; nyi gi vega Siyoni kha nga giwindri nya gikole nya nyumba ; aholu , wule a khodwago ga egi giwindri gima kha na khala dzitshoni .
60002007	Giwindri gyogyo khya lisima ngudzu ga enu mu khodwago . Aholu , ga ava va si khodwigo ; Giwindri gi nga nyenywa khu vavbahi gi khade giwindri nya lisima ngudzu .
60002008	Wumbe wulanga gambe Milowo nya gu Age yi ngu ganela khiyo : Egi khu giwindri gi na gu tshunganisago vathu ; giwindri gi na gu va thesago . Avo va tshunganede kholu va nga mba khodwa khu Mahungu , khiso si dongisedwego avo .
60002009	Aholu , enu mu lifumbu li hathidwego , mu vaphasi va Pfhumu , mu lihundzu li agisedwego Nungungulu , mu vathu mu lumbago uye . Enu mu hathidwe gasi mu huwelela tshivba ya Nungungulu , a mi ranidego mu duga gidemani , muta guwonegelani nya wenengedzo waye .
60002010	Gale enu mu disiri vathu va Nungungulu , Olu mu vathu vaye ; gale mu di si wuti wuhindzi wa Nungungulu , olu mu wu hakhide .
60002011	Dzipari dzangu nya sigodwa , dundrugani gu khenu mu va luveli ni vawuyi ga litigo leli , Khu guralo , nyi ngu mi lomba mu dige gunavela nya wuthu gu dwanago ni hefemulo .
60002012	Mavbanyelo yanu vbakari nya mahedheni gu vbwetega nari mavbanyelo nya yadi . Gasi va gu mi singedza guvivba , va konwe khu mithumo yanu nya yadi , vafela gu rungudza Nungungulu litshigu a natago .
60002013	Khu khotani ya Pfhumu yingelani vafumeli vatshavbo nya litigo : gukhugela ga Mufumeli nya khongolo ,
60002014	ni dzindruna dzaye a dzi vegidego gasi gu tsayisa ava va girago guvivba , ni gu zundza ava va girago iso nya sadi .
60002015	Kholu Nungungulu a gu vbweta gu khuye enu mu gire esi nya sadi , gasi sipumbu ni mapemi va si mani gilo nya guganele khu enu .
60002016	Vbanyani nga vathu nya gutshulege ; mu dzega gutshulega mu gu gira gilo nya gusihe guvivba ; aholu vbanyani nga sithumi sa Nungungulu .
60002017	Vegani githawo ga vathu vatshavbo , haladzani vandriyanu nya gukhodwe , thavani Nungungulu mu vega githawo ga vafumeli .
60002018	Enu sithumi , yingelani ni gu vega githawo ga vafumeli vanu , nasiri ga avo nya vadi basi , aholu , ni ga ava nya guvivbe navo .
60002019	Kholu , mwa gu timisela sigaradzo khu gu dzitini gu khenu khugo guhaladza ga Nungungulu , uye a na mi kategisani .
60002020	Mwa gu saniswa khu sighoho mu sitigo , wuzundzo muni mu na gu wu manago khu gutimisela gwanu ? Aholu mwa gu saniswa na mu girile esi nya sadi , Nungungulu a na mi kategisa khu gu timisela gwanu .
60002021	Kholu , khiso a mi ranedego iso . Uye Kristo , wurumba waye , sanisekile kotani yanu , a hi ninga giwonelo gasi hi landra ndzila yaye .
60002022	Uye gima kha gira giwono , gambe mwalo a mu pwidego na gu ganela guvivba khu kanani gwaye .
60002023	Gikhati a nga vadwago kha nga hakha khu guvala , gikhati a nga saniswa kha nga wugela muthu , aholu a di vega gutumba gwaye gwatshavbo ga Nungungulu , Mulamuli nya lisine .
60002024	Uye Kristo , wurumba waye , dzegide sighoho sathu givilini gwaye a si vbayega vbagihambanotunu , gasi afe gwathu muthu nya gighoho hi gu vbanya lisineni . Kristo bayisidwe gasi enu mu mane guvbanyiswa .
60002025	Enu , gale mu di gu khala nga dzinvuta nya gudzimele , olu mu wuyisidwe ndzilani , gasi muta landra muhavisi ni musayisi nya mihefemulo yanu .
60003001	Enu nenu vanyamayi , yingelani vama vanu , gasi va gu bani varomo vambe va si khodwigo khu Mahungu ya Nungungulu , va ndrindrwe khu mavbanyelo yanu nya yadi , va ta khodwa . Kha gu na vbwetega gu ganela gilo ,
60003002	kholu va na wona mavbanyelo yanu nya yadi nya githawo .
60003003	Mu nga dwaneli gu dzi mburisela khu vbavbandze , khu gu luga mindzudzu , ni guambala dziphera ni maniya nya ndralama , ni dzingandzu nya gurengwe khu dzitsapawu nya dzingi .
60003004	Aholu , wumburi wanu wu na khale khu myonyoni gwanu , kholu , khuwo wumbiri nyamba vbela , wumburi nya liphuvbo nya gurule , nya ndruda , khiso si gu na ni lisima ga Nungungulu .
60003005	Khidzo kharato , vanyamayi va gale nya ndruda va nga bani va dzi mburisela khidzo , va di vega gutumba gwawe ga Nungungulu , ni gu yingisa vama vawe .
60003006	Khidzo a nga gira Sara ; a di yingisa mwama waye a mu rana khuye pfhumu yaye . Enu mu na khala sanana saye mwa gu girani esi nya sadi nyamba thava gilo .
60003007	Enu nenu vama , vbanyani ni vagadzi vanu khu gurula ni githawo . Va phareni gwadi na mu gu dziti gu khenu nyamayi gyombo nya wukheta . Kholu avo navo va na hakha ga Nungungulu guvbanya gwa gumogo mu na gu hakhago nenu . Girani kharati gasi mu si dzuwungeli milombelo yanu .
60003008	Gu vbwetega mwatshavbo mu hengela mapimo ni monyo moyo , mu golana khu gyanu khu lihaladzo nya wundruye , muri vathu nya gurule ni gu dzi sodzisa .
60003009	Mu nga bweledzeli guvivba khu guvivba , ambari guvala khu guvala . Aholu kategisani kholu mu ranedwe guta hakha gikategiso .
60003010	Kha nga idzo yi ganelago khidzo Milowo nya gu Age khiyo : Oyu a vbwetago gu vbanya gwadi , ni gu wona matshigu nya gunengele , a nga ganeli silo nya guvivbe , gambe a na hegise gulipha .
60003011	A na ndreye ga silo nya guvivbe , a gira iso nya sadi ; a na vbwete gurula , a gira tshivba nya gu gu mane .
60003012	Kholu , Pfhumu , maho yaye ma gu khedza vathu nya vadi ; gikhati gyatshavbo a gu yingisa milombelo yawe . Aholu , a ngu wugela avo va girago guvivba .
60003013	Enu , mwa gu vbweta gu gira esi nya sadi , khu mani a na mi girelago guvivba ?
60003014	Aholu mu na bani mu kategile mwa gu mana sisaniso khu kotani nya gugire iso nya sadi . Mu nga thavi muthu , gambe mu nga thurugi .
60003015	Rungudzani Kristo kha nga Pfhumu myonyoni gwanu , khalani na mu dongile gasi gu ningani phindrulo ni wevbini a na gu mi wudzisago khu mahungu nya gitumbo nya gukhodwe mu gu nago .
60003016	Aholu , girani esi khu monyo nya gurule ni githawo , kha nga vathu va tengidego mapimoni gwawe , gasi mwa gu vadwa , vale va ganelago guvivba khu mavbanyelo yanu nya yadi nya wukristo , va na khala dzitshoni .
60003017	Kholu , gwadi gusaniseka khu gu gira silo nya sadi , a gu bani ari ugo guhaladza ga Nungungulu , guvbindra gu gira guvivba .
60003018	Kristo nuye fude gumogo basi khu kotani nya sighoho , na gufela enu . Muthu nya wadi afela va nya guvivba , gasi gu va yisa ga Nungungulu . Uye fude khu givili , aholu a gu wuswa khu Liphuvbo nya gu Age .
60003019	Khu Liphuvbo a di hongola aya tivisa Mahungu ga maphuvbo ma nga bani ma khothedwe .
60003020	Maphuvbo ya vale va nga mba yingela Nungungulu , gikhati uye a nga virela khu gu timisela , matshigu yale Nowa a nga bani a gu gira litaro . Avo nya vadugwana , nya livbandre na vararu vathu , va nga bani varomo litaroni , khavo va nga vbuluga gufa khu talo nya mati .
60003021	Mati yale a diri giyeyedzo nya gubhapatiswe , mu vbanyiswago khugo enu , muhuno . Gubhapatiswa gogu khandri gwa gu handza givili khu vbavbandze , aholu , gitumbiso gi girwago ga Nungungulu , gi duga khu monyoni wu agidego . Guvbanyiswa gogu gwa guta khu guwuga ga Jesu Kristo .
60003022	A litidego ndzadzini aya khala nyamudye ga Nungungulu , a fumela sirumwa satshavbo ni vafumeli ni dzitshivba dzatshavbo dza ndzadzini .
60004001	Kha nga ulo Kristo a nga saniseka givilini gwaye , enu nenu gu vbwetega mu saniseka kha nga edzi a nga saniseka khidzo uye . Kholu , oyu a sanisekago givilini kha dzi digi a fumedwa khu gighoho .
60004002	Khu guralo , gukhugela muhuno matshigu yanu ma nga tshadego nya guvbanye mafuni momu , vbanyani khu gu landrisa guhaladza ga Nungungulu , nasiri gu landrisa gudogolela nya wuthu .
60004003	Gale enu mu luzile gikhati nya gingi khu gu girani esi va nya mayigo va si golago gu gira . Gikhati gyogyo , enu mu di gu vbanya wubhayini , ni gudogolela nya givili , ni wubewudzi , ni limidzo , ni guleva , ni gunyenyeza gwatshavbo nya gukhozele vanungungulu nya malipha .
60004004	Olu , mahedheni ma ngu liwuga khu gumba hengelani gambe navo guvbanyani gogo nya guhandruge , nya wuphuphulu ; pimani kholu va mi valago .
60004005	Aholu va na lamudwa khu Nungungulu , a dzi vegisedego gulamula va nya guvbanya ni va nya gufa .
60004006	Khigyo gi nga gira gu tiviswa Ivhangeli ga vale va fudego , ga vale va nga lamudwa va nga gu vbanya mafuni momu , kha nga gulamudwago sivangwa satshavbo . Va tivisidwe Mahungu nya Yadi gasi , guvbanyani gwawe nya liphuvbo , va vbanye kha nga edzi Nungungulu a vbanyago khidzo .
60004007	Mahegiso nya silo satshavbo gomo vbafuvbi . Gu vbwetega mu gengela , mu dzi wonela , gasi mu kodze gu lombelela .
60004008	Ga silo satshavbo , haladzanani khu gyanu nyamba pfhadzedzela , kholu , lihaladzo li ngu dzi kodza gu tsetselela sighoho nya singi .
60004009	Hakhani gwadi vapfhumba , nyamba garadzega .
60004010	Khalani vagimbidzisi nya vadi nya siningwa mu hakhidego ga Nungungulu . Muthu ni muthu a na thumise giningwa gyaye afela gu phasa vakwawe .
60004011	Oyu a tivisago , a na tivise Mahungu ya Nungungulu . Oyu a thumago , a na thume khu tshivba a ningwago khu Nungungulu . Girani kharati gasi mithumoni yanu yatshavbo a rungudzwe Nungungulu khu ga Kristo , a gu na ni wudhumo ni tshivba kala gupindruga ! Amen .
60004012	Dzipari dzangu nya sigodwa , mu nga liwugi khu gu wona silingo sesi nya gulemele si mi dugelelago , nga khwatshi silo siphya nya gusamadzise mu si wonago .
60004013	Aholu , nengelani khu gu hengela gusaniseka ni Kristo gasi mu tale khu gutsaka gikhati wudhumo waye wu na wonegiswago .
60004014	Enu mu kategide mwa gu vadwa khu gu pwani mu vapizane va Kristo , kholu , gu yeyedza gu pwani Liphuvbo nya wudhumo a gu Liphuvbo la Nungungulu lomo avbo gwanu .
60004015	A nga manegi na moyo vbakari gwanu nya gusaniswe khu mahungu nya wughevenga , nya wuvafa , ni gubelela siloni ga vane .
60004016	Aholu , muthu a gu saniswa khu gu pwani mukristo , a nga khali dzitshoni , a na bonge Nungungulu , khu lina lolo nya Wukristo .
60004017	Gikhati nya gulamudwe gi vbohile . Avo va lumbago Nungungulu va na hegula khavo va lamudwa . Olu hi na phelago khethu hi lamudwa , ginani gi na gu dugelelago vale va nga mba hakha Mahungu nya Yadi ya Nungungulu .
60004018	Nga ulo yi ganelago Milowo nya gu Age khiyo . Olu gu garadzago gu vbanyiswa ava nya vadi , ginani gi na gu dugelelago ga vale nyamba khodwa ni sighohi ?
60004019	Khu guralo , ava va sanisekago khu guhaladza ga Nungungulu , va na ningele mihefemulo yawe ga Muvangi a tumbegidego , na va gu simama gu gira esi nya sadi .
60005001	Eni nyi gu lidhota neni , nyi ngu khongotela mambe madhota . Eni nyi fakazi nya gusaniseke ga Kristo , nyi na hengela wudhumoni wu na gu wonegiswago .
60005002	Nyi ngu mi laya mu havise gwadi tshambi wa Nungungulu a mi ningidego ; thumani na mu tshulegide myonyo kha nga idzo a dzinago khidzo Nungungulu ; nasiri khu gu gurumedzwa . Mu nga thumeli gu hakha dzitsapawu . Aholu thumani khu gu dzina gwanu .
60005003	Mu nga dzi girini vamune , mu khozisa vathu mu ningidwego , aholu khalani giwonelo nya tshambi .
60005004	Gikhati a na gutago Muhavisi nya khongolo , mu nata hakha gihugu nya wudhumo nyamba kuwuluga .
60005005	Enu madzaha , yingisani vakhongolo . Thumelanani mwatshavbo khu gu dzi nogisa , kholu Milowo nya gu Age yari khiyo : Nungungulu a ngu vengana ni va nya gu dzi khusedza , aholu a ngu khusedza va nya gu dzi nogisa .
60005006	Khu guralo , dzi nogiseni vbavbatshi nya mandza nya tshivba ya Nungungulu , gasi a mi khusedze khu gikhati gi enedego .
60005007	Vegani ga Nungungulu sigaradzo sanu satshavbo , kholu uye a ngu mi khathalela .
60005008	Dzi phareni , mu dzi wonele , kholu , nala wanu Sathane a ngu mi dzuwulugela na gu dzuma-dzuma nga nghala yi vbwetego muthu gu mu hodza .
60005009	Mu ganedzeni , mu tiya gukhodwani gwanu , kholu enu mu ngu dzitini nya gukhenu vandriyanu va phalalegidego mayigoni gwatshavbo va ngu saniseka navo khu sigaradzo nya nga esi mu si manago .
60005010	Nungungulu nya wuhigo watshavbo a mi ranidego khu ga Jesu Kristo , guta belani wudhumoni gwaye nyamba vbela , khu hwane nya gu na mu sanisekile vbadugwana , a na mi kategisani , a mi tiyisela , a mi ninga tshivba ni gutiya nya lisine .
60005011	Ga uye , wudhumo ni tshivba kala gupindruga ! Amen .
60005012	Nya gu mi lovela lidangalila leli na nyi gu phasedzedwa khu Silvano , uye khu mawonelo yangu a gu ndruye nya gutumbege . Nya gu vbweta gu mi tiyisela ni gu mi ningani wufakazi nya gukheni makategwa mu ma hakhidego giyeyedzo nya lisine nya wuhigo wa Nungungulu . Simamani mu tiya ga wuhigo wowo .
60005013	Libandla li guromo Bhabhiloniya li hathidwego khu Nungungulu li ngu mi losedzela . Gyanana gyangu Marko , gi ngu mi losedzela nigyo .
60005014	Losanani khu beju nya wundruye . Gurula gu na khale ni enu mwatshavbo mu lumbago Kristo .
61001001	Eni , Simoni Pedro , githumi ni mupostoli wa Jesu Kristo , nyi ngu mi lovelani lidangalila enu mwatshavbo mu hakhidego gukhodwa nya lisima nga ogu gwathu , khu guvbanyiswa hi ningwago khu Nungungulu ni Muvbanyisi wathu Jesu Kristo .
61001002	Wuhigo ni gurula gu na engedzelane gu dandra ga enu , khu guti Nungungulu ni Jesu Kristo Pfhumu yathu .
61001003	Tshivba ya Nungungulu yi ngu hi ninga satshavbo hi si vbwetago gasi hi vbanye khu mavbanyelo nya yadi nya gutsakise Nungungulu , khu guti wule a hi ranidego guta hengela wudhumo ni wuwadi waye .
61001004	Khu guralo , uye a hi ningile siningwa nya sikhongolo nya lisima a nga hi tumbisago , gasi hifela guvbulugiswa mapimo nya gupfhungumule ma fumago tigoni , hi kodza gu hengela tumbunukoni gwaye nya wunungungulu .
61001005	Khu guralo , gu vbwetega muri ni gukhodwa , gukwodwa mu gu tadzisa khu wuwadi , wuwadi mu wu tadzisa khu guti ;
61001006	guti mu gu wonegisa khu gu dzi phara ; gu dzi phara mu gu pata ni gutimisela ; gutimisela mu gu tadzisa khu githawo ga Nungungulu ;
61001007	githawo ga Nungungulu mu gi tadzisa khu gupwanana nya wundruye ; gupwanana nya wundruye , mu gu tadzisa khu lihaladzo .
61001008	Khayo ayo mavbanyelo gu vbwetegago muri nawo . Mwa gu bani muri naso satshavbo sesi , mu na khala vathu nya gukhutale , mu na ninga mihandro nya yingi nya yadi khu kotani nya guti Pfhumu yathu Jesu Kristo .
61001009	Aholu , uye a gu mwalo naso silo sesi , a ngu fanana ni gikhumu , mwendro ni muthu nya gurole mapimo , a divaledwago khu gu khuye sighoho saye sa gale si tsetseledwe .
61001010	Khu guralo vandriyangu , zamani , mu simama gutiya guranwani gwanu , ni gu hathwa khu Nungungulu . Mwa gu girani kharato , gima kha mu na tshunganiswa mu thega .
61001011	Khu kharato , mu na ni fanelo yatshavbo nya gubele mufumuni nyamba vbela , wa Pfhumu ni Muvbanyisi wathu Jesu Kristo .
61001012	Khu guralo , nyi na mi alakanyisa gikhati gyatshavbo silo sesi , ambari mu sitigo . Tiyani lisineni mu li hakhidego .
61001013	Nya gu wona nari fanelo yangu gu mi dundrugisani silo sesi olu nyi nga gu vbanyago .
61001014	Kholu , nyi ngu dziti gu kheni kha nyi na hwela gu diga givili gegi nya gufe , kha nga Pfhumu yathu Jesu Kristo a nyi embedego .
61001015	Khu guralo , nyi na gira tshivba yatshavbo nya gu mi hevbudzeni silo sesi , gasi hwane nya gufe gwangu , mu tshala mu si dundruga .
61001016	Ethu gima kha ha mi hevbudzani silo nya gu si luge , gikhati hi nga mi tivisani Mahungu nya Yadi nya gute nya gungangamele , nya gutale khu tshivba ga Pfhumu yathu Jesu Kristo ; kholu ethu hi wonide wugulu waye khu maho yathu .
61001017	Kholu ethu hi diromo , gikhati Nungungulu Babe a mu ningidego wuzundzo ni gidhumo . Lito la Nungungulu li nga duga khu gungangamelani nya gukhongolo ngundzu khilo : Oyu khu Mwamana wangu nya gu mu gole ngudzu , oyu a nengedzisago monyo wangu .
61001018	Ethu hi li pwide lito lolo na li guta khu ndzadzini , gikhati hi nga bani hiri ni Jesu Kristo Gigomoni nya guage .
61001019	Khavbo avbo , hi na ni gutumba ga Mahungu ma nga tiviswago khu vaprofeti . Mu ngu gira gwadi mwa gu yingisa mahungu yoyo , kholu , ma ngu fanana ni guwonegela gu wenengedzago gidemani kala gugya ; thandra nya masase yi na wenengedze myonyoni gwanu .
61001020	Ga satshavbo , dundrugani esi : Mwalo muthu a kodzago gu tshamusela khu gu si khugela khu hungoni gwaye esi si nga lowa khu vaprofeti omu nya Milowo nya gu Age .
61001021	Kholu , ma mwalo magana nya vaprofeti ma nga lowago khu gudzina nya muthu , aholu , vatu va di kutsedzedwa khu Liphuvbo nya gu Age , va ganela Mahungu nya gute khu ga Nungungulu .
61002001	Matshigu ya gale , va manegile vaprofeti nya malipha vbakari nya vathu , khu kharato gambe , va na manega vahevbudzi nya malipha vbakari gwanu . Va na hevbudza sihevbudzo nya gupfhungumule , nya malipha , va na danga Muhevbudzi a nga va vbanyisago . Isoso si na va gira va mbembiswa nyamba hwela .
61002002	Vathu nya vangi va na simama gu vbanya mavbanyelo nya guvivbe . Khu kotani nya avo , vathu nya vangi va na ganela guvivba khu ndzila nya lisine .
61002003	Kotani nya misuwo nya dzitsapawu , vahevbudzi vovo nya malipha va na mi kalavelani , va ganela mitshekato nya gu yi vange . Gale na dongile mulamuli wawe , ni mumbembisi wawe wugile .
61002004	Nungungulu kha ditshedza sirumwa si nga ghohago , aholu , a di si yisa niloni , a si hunga khu makhetshe , a si diga mu gidemani , a lindrela litshigu nya gulamudwe .
61002005	Nungungulu kha ditshedza va gale , aholu a di resa talo nya mati tigoni ga vale nya guvivbedwe khu myonyo , a vbulugisa Nowa basi ni vambe nya livbandre na vavili , afela gu ganela guvbanya nya gululame gwa Nungungulu .
61002006	Nungungulu mbembiside mayigo ya Sodhoma ni Ghomora , a ma pfhungumula khu nilo , kha nga giyeyedzo nya esi si na gu giregago ga ava va nya guvivbedwa khu myonyo .
61002007	Uye a di vbanyisa Loti , muthu nya wadi a nga bani a gu garadzega kholu a di guti guvbanya nya vathu vale nya guvivbe .
61002008	Matshigu yatshavbo , mwama yoyo nya gululame a nga bani a gu vbanya vbakari gwawe , a di saniseka khu monyoni gwaye , khu guwona ni gupwa silo nya guvivbe si nga bani si gu girwa khu vathu vale .
61002009	Pfhumu a ngu mati mano nya guvbulugise khayo ava va khodwago gwaye , a ngu kodza gambe gu vega tsayisoni ava nya guvivbedwe khu myonyo , kala litshigu nya gulamudwe .
61002010	Nungungulu a na tsayisa ngudzu ava va landrelago gunavela nya silo nya guvivbe , va nyenya nayo wa Pfhumu . Vahevbudzi vovo nya malipha va gu dzi girisa ni gu dzi gugumugisa . Va mwalo githawo khu silo sa ndzadzini si agidego , aholu , va gu vala .
61002011	Ambari sirumwa sa Nungungulu si gu na ni tshivba ngudzu guvbindra vahevbudzi vovo nya malipha , kha si va thuledzi khu gu va vala mbeli ga Nungungulu .
61002012	Aholu , vathu vovo va ngu fanana ni sivangwa nyambana mapimo , si velegedwago gusotwa si gu songwa . Avo va gu gira matshandza khu silo nyamba siti . Khu guralo , va na pfhungumudwa nga sirengo nya likhabi .
61002013	Va na livba khu sisaniso , guvivba va nga girelago vakwawe . Avo va ngu tsakiswa khu dzitshoni ni gikhunguvanyiso , va gu hagana gikhati gyatshavbo khu mahaganelo yawe nya wukanganyisi .
61002014	Kha va khedzi nyamayi nyamba mu dogorela , kha va garali khu gu gira sighoho . Va gu kanganyisa vathu nyamba tiya . Mapimo yawe khya gu alakanya gu mana dzitsapawu . Avovo va vadwe khu Nungungulu .
61002015	Va digile ndzila nya gululame va penga ; va landra ndzila ya Bhalahama , gyanana gya Bosori , a nga vbweta gughanya khu gu gira guvivba .
61002016	Uye a di kawukwa kotani nya sighoho saye . Kholu , buru yi si ganeligo , yi di ganela nga muthu , yi ganedza muprofeti wupumbuni gwaye .
61002017	Vathu vovo , va khade nga milambo nyambana mati , nga mapfhi ma pengiswago khu phuvbo ; Nungungulu a va hathede wulanga nya gidema nya guthise ngudzu .
61002018	Avo va gu ganela silo nya gu dzi khusedze nya wupumbu , va sengedzela vathu khu gunavela gwawe nya silo nya guvivbe ni wubhayi , va ndreyisa vale va guromo vbafuvbi ni gu duga ndzilani ya vale va vbanyago guvivbani .
61002019	Va gu va tumbisa gutshulega , aholu avo vari dzikhumbi nya silo nya guvivbe . Kholu , muthu ni muthu khumbi nya esi si mu fumago .
61002020	Khu guralo , vale va nga muti Pfhumu yathu Jesu Kristo va gu vbuluga ga sihena nya guvivbe nya litigo , khu hwane va gu wuya va modwa gambe khu silo sesi , va guta nyenyeza ngudzu guvbindra guhegulani .
61002021	Adiri tshukwana va sa yiti ndzila nya gululame , guvbindra gu yiti va wuya khavbo va bwelela gambe mu guvivbani , va hambana ni milayo nya yadi va hakhidego .
61002022	Iso si giregidego ga vathu vava gu yeyedza lisine nya esi si ganedwago nya gupwani : Yimbwa ya gu bwelelela vbamagosetunu gwaye ; khumba yi handzidwego ya gu bwelela yi ya puluwundra gambe maragani .
61003001	Dzipari dzangu nya sigodwa , eli lidangalila nya wuvili nyi mi lovelago eni . Malangalilani ya mavili nya gu vbweta gu wusa mapimo yanu nya lisine , mufela gu dundruga silo sesi .
61003002	Nya gu vbweta gu kheni mu dundruge magana ma nga ganedwa gikhati gya gale khu vaprofeti , ni Nayo wa Pfhumu yathu Yesu Kristo , mu ningidwego khu vapostoli .
61003003	Guphela gu vbweta mu dzitini gu khenu guvbelani nya matshigu va na dugelela vathu va nya gufumwa khu gunavela gwawe , va na mi poyila ,
61003004	khavo : Uye tumbisile gu khuye a na wuya , khandridzo , womo hayi olu ? Vababe vathu va fude , satshavbo si ngari idzo saye gukhugela guvangwa nya mafu .
61003005	Vapoyili vovo va gu hangwa khu gu khavo matshigu ya gale , Nungungulu a di ganela , gu vangwa ndzadzi ni mafu . Litigo li di duswa khu matini , li gu wumbwa vbakari nya mati khu lito la Nungungulu .
61003006	Va hangwa gambe khu gu khavo khu mati nya talo , litigo li di pfhungumudwa .
61003007	Aholu , ndzadzi ni mafu si guromo olu si vegisedwe khu lito la limwedo la Nungungulu , guta pfhungumudwa khu nilo . Si vegisedwe litshigu nya gulamudwe ni gumbembiswa ga va nya guvivbe .
61003008	Dzipari dzangu nya sigodwa , mu nga divalini esi , kholu ga Pfhumu , litshigu limwedo la gu khala nga likhumi mazana myaga ; likhumi mazana myaga ya gu khala nga litshigu limwedo .
61003009	Pfhumu kha yi hweli gu gira esi yi nga tumbisago , kha nga edzi va hingigedzago khidzo vambe vathu . Aholu iyo yi na ni gutimisela khu enu , kholu kha yi dzini na moyo wanu a mbemba , aholu ya gu vbweta gu khiyo mu vbindrugedze .
61003010	Litshigu la Pfhumu li na vboha kha nga mbafa . Litshigu lolo , ndzadzi yi na mwalalega gu pwala ligwaha nya gusamadzise . Satshavbo si guromo ndzadzini si navbya , litigo ni satshavbo si guromo tigoni si na fuviswa .
61003011	Olu silo satshavbo si na gu mbembisago guralo , gu vbwetega mu vbanya khu mavbanyelo nya yadi nya wukhodwa , nya gutsakise Nungungulu .
61003012	Virelani litshigu nya gute gwa Nungungulu , mu gira gu khenu li vbiredze guta . Litshigu lolo , ndzadzini gu na khungumudwa khu nilo , satshavbo si guromo ndzadzini si na nyungulugiswa .
61003013	Aholu , Nungungulu tumbiside ndzadzi yiphya ni mafu maphya , umo gu na bani gu na romo gululama , ethu hi ngu tumba ni gu lirela gutadzisega nya gitumbiso gyogyo .
61003014	Khu kharalo , dzipari dzangu nya sigodwa , nga olu mu lindrelago litshigu lolo , girani tshivba mu khale ga Nungungulu , nyambana gisolo , ambari gighoho mbeli gwaye .
61003015	Dzitini gu khenu gutimisela ga Pfhumu yathu , a gu girede gu hi vbanyisa . Ndriyathu Pawulo , khu guti a ningidwego khu Nungungulu , a mi lovedeni khu mahungu yaya .
61003016	Khiso esi a nga si ganelago malangalilani gwaye , gikhati a nga mi lovelani khu mahungu yaya . Malangalilani gwaye somo silo nya gugaradze gu sipima , va nya mbati ni va nya gukhodwa vbadugwana va sindrwago khiso gu si tshamusela , nga edzi va girago ga simbe sipandre nya Milowo nya gu Age . Khu guralo , va gu dzi mbembisa vabune .
61003017	Aholu , enu dzipari dzangu , olu mu matigo mahungu yaya , dzi woneleni , mu nga ndreyiswa ndzilani nya yadi , khu gu sengwa khu sigiro sa va nya guvivba , mu kwiriga gutiyani gwanu .
61003018	Aholu , simamani gudandra khu wuhigo ni guti ga Pfhumu , Muvbanyisi wathu Jesu Kristo . Wudhumo ga uye , olu ni gikhati gyatshavbo . Amen .
62001001	Hi ngu mi lovelani khu mahungu ya wule a nga bani aromo gukhugela guhegulani , uye hi mu pwidego ni gu mu wona khu maho yathu . Khu lisine , ethu hi mu wone , hi wuya hi mu phara khu mandza . Ha gu ganela khu Lito nya guvbanye .
62001002	Gikhati guvbanya gogu gu dzi wonegisidego , ethu hi gu wone . Khu guralo , ethu hi ngu ganela khugo , hi mi tivisani guvbanya nya gupindruge gu nga bani guri ni Babe , hi tuledwego gu guti .
62001003	Esi hi si wonego ni gu sipwa , khiso hi mi tivisago nenu , gasi enu nenu mufela gu hengela gumogo ni ethu , kha nga ethu nethu hi hengelago ni Babe ni Mwanaye Jesu Kristo .
62001004	Hi ngu mi lovelani silo sesi gasi gutsaka gwanu gu tadzisega .
62001005	Mahungu hi ma pwidego ga Jesu Kristo , ayo hi ma tivisago gwanu nenu , khaya : Nungungulu Wenengedzo , ga Uye gu mwalo gidema .
62001006	Khu guralo , ha gu khethu hi ngu hengela gumogo ni Nungungulu , bwelo khavbo hi gu vbanya mu gidemani , ha gu lipha , gambe kha hi vbanyi lisineni .
62001007	Aholu , ha gu vbanya guwonegelani , kha nga olu Nungungulu a guromo mu guwonegelani , gu yeyedza gu pwani hi ngu hengela gumogo ethu hatshavbo , gambe Novba wa Kristo , Mwamana waye , wu ngu handza sighoho sathu satshavbo .
62001008	Ha gu ganela gu khethu hi mwalo gighoho , ha gu dzi kanganyisa ethu vamune wurumba ; lisine li mwalo ga ethu .
62001009	Aholu , ha gu ganela sighoho sathu , hi ngu dzi kodza gutumba ga Nungungulu , uye a lulamidego a na hi tsetselela sighoho sathu , a hi agisa guvivbani gwatshavbo .
62001010	Ha gu khethu hi mwalo gighoho , hi ngu dzega Nungungulu hi mu gira muliphi ; gambe ha gu yeyedza gu khethu mahungu yaye ma mwalo gwathu .
62002001	Vanavangu , nya gu mi lovelani esi , gasi mu si giri gighoho . Aholu muthu a gu ghoha , hi na ni muemeli mbeli ga Babe : khu Jesu Kristo , a gu mwalo gihoso .
62002002	Kholu , Jesu Kristo a dzi ningede a songwa a gu khala mhamba gasi sighoho sathu si gu tsetseledwa , nasiri esi sathu basi , aholu ni sa vathu vatshavbo .
62002003	Ha gu landrisa milayo ya Nungungulu gu yeyedza gu pwani hi ngu muti Nungungulu .
62002004	Oyu a ganelago gu khuye Eni nyi ngu muti Nungungulu , aholu a si landrisi milayo yaye , a gu lipha , lisine li mwalo gwaye .
62002005	Gasi oyu a landrisago mahungu ya Nungungulu khu lisine , lihaladzo la Nungungulu li tadzisegile gwaye . Khavbo hi manago lisine nya gukhethu hi ngu hengela gumogo ni Nungungulu .
62002006	Oyu a gu khuye a ngu vbanya gumogo ni Nungungulu , gu vbwetega a vbanya nga edzi a nga vbanyago khidzo Jesu Kristo .
62002007	Dzipari dzangu nya sigodwa , nayo yoyu nyi mi lovelago , khandri wuphya . Nayo wa gale , owu mu wu hakhidego guhegulani . Nayo wa gale khu mahungu mu ma pwidego .
62002008	Aholu nayo nya wuphya nyi mi lovelago kholu lisine laye la gu dzi yeyedza ga Kristo , ni ga enu nenu . Kholu , gidema gi ngu vbindra , guwonegela nya lisine gu ngu wenengedza .
62002009	Oyu a gu khuye a ngu vbanya guwonegelani , aholu a nyenya ndriyaye , a ngari mu gidemani .
62002010	Oyu a golago ndriyaye a ngu vbanya guwonegelani . Gu mwalo na gimwegyo gwaye gi girago muthu a ghoha .
62002011	Oyu a vengago ndriyaye a gu vbanya gidemani , a gimbila gusivbalani , nyamba guti umo ayago umo , kholu gidema gi segile maho yaye .
62002012	Vanavangu , nya gu mi lovela kholu sighoho sanu si tsetseledwe khu Nungungulu kotani nya lina la Kristo .
62002013	Enu vababe , nyi ngu mi lovelani kholu enu mu ngu mutini oyu a guromo gukhugela guhegulani . Enu madzaha , nyi ngu mi lovelani kholu mu pade Sathane .
62002014	Nyi ngu mi lovelani , enu vanavangu , kholu mu ngu muti Babe . Nyi ngu mi lovelani enu vababe , kholu mu ngu mutini oyu a guromo gukhugela guhegulani . Nyi ngu mi lovelani enu madzaha , kholu mu na ni tshivba . Mahungu ya Nungungulu ma ngu vbanya gwanu , gambe mu mu pade Sathane .
62002015	Mu nga goli litigo , ambari esi si guromo tigoni . Mwa gu gola litigo , kha mu mu goli Nungungulu Babe .
62002016	Satshavbo si guromo mafuni : gudogorela nya givili , ni gudogorela nya maho , ni gu dzi gugumugisa khu kotani nya silo nya mafu , satshavbo sesi kha siti khu ga Babe , aholu , sa guta khu mafuni momu .
62002017	Mafu ma ngu vbindra , gumogo ni satshavbo sile si godwago khu vathu , aholu , oyu a girago guhaladza ga Nungungulu , a na vbanya kala gupindruga .
62002018	Vanavangu , gikhati nya guhegise gi vbohide ! Enu mu pwide gu ganedwa gu pwani nala wa Kristo a nata . Olu va ngu manega nya vangi valala va Kristo ; khavbo hi ngu dziti gu khethu gikhati nya guhegise gi vbohile .
62002019	Khu lisine , avo va hi digile kholu khandri va tsawa wathu . Nari pwani vadiri va tsawa wathu , na va khade ni ethu . Aholu , avo va hi digile , va gu yeyedza kharato lisine nya gupwani kha va lumbi tsawa wathu .
62002020	Aholu , Kristo tshisile ga enu Liphuvbo laye nya gu Age . Khu guralo , mwatshavbo mu ngu liti lisine .
62002021	Nyi ngu mi lovelani , nasiri khu gu kheni kha mu litini lisine , aholu khu kotani mu litigo , ni olu mu dzitigo nya gukhenu malipha gima kha ma ti khu lisineni .
62002022	Gasi khu mani muliphi ? Khu wule a ganelago khuye Jesu khandruye Mesiya . Oyu a ganelago kharato nala wa Kristo . Uyoyo a ngu ganedza Babe ni Mwamana .
62002023	Kholu oyu a ganedzago Mwamana , ganedzile ni Babe ; oyu a hakhago Mwamana , hakhile ni Babe gambe .
62002024	Khu guralo , vegisani myonyoni gwanu mahungu mu ma pwidego gukhugela guhegulani , khavbo enu nenu mu na hengelago gumogo ni Mwamana ni Babe .
62002025	Esi Kristo a hi tumbisidego gu khuye a na hi ninga ethu hatshavbo khu guvbanya nya gupindruge .
62002026	Eni nya gu mi lovela esi khu kotani nya vale va vbwetago gu mi senga .
62002027	Aholu Kristo tshiside Liphuvbo laye ga enu . Liphuvbo mu hakhidego li nga gu simama avbo gwanu . Kha gu vbwetegi muthu nya gu mi hevbudzeni , kholu Liphuvbo li ngu hevbudza silo satshavbo . Sihevbudzo saye khandri sa malipha , aholu khya lisine . Khu guralo yingelani sihevbudzo nya Liphuvbo , mu pharisa gu hengela ni Kristo .
62002028	Khidzo , vanavangu ! Pharisani gu hengela ni Kristo , gasi hi tiye longo gikhati a na dzi wonegisago . Kharato , kha hi na nga khala dzitshoni , hi sihala , litshigu a na wuyago .
62002029	Kha nga mu dzitigo gu khenu Kristo lulamide gima kha gira gilo nya guvivbe , dzitini gambe gu khenu oyu a girago esi nya gululame , gyanana gya Nungungulu .
62003001	Wonani wukhongolo nya lihaladzo la Babe ga ethu , gu kala hi gu ranwa pwani hi sanana sa Nungungulu . Lisine kamwe , hi sanana sa Nungungulu . Litigo kha li hiti , kholu kha la muti Nungungulu .
62003002	Dzipari dzangu nya sigodwa , ethu olu hi sanana sa Nungungulu , aholu , hi si gu dziti gu khethu hi na bani hiri ginani . Ethu ha guti esi nya gukhethu , gikhati Kristo a na dzi wonegisago , hi na fanana naye , kholu hi na mu wona wurumba waye , nga edzi a guromo khidzo .
62003003	Muthu watshavbo a gu na ni gutumba gogu ga Kristo a gu dzi agisa kha nga Kristo a agidego .
62003004	Oyu a ghohago a na ni nandru nya gundrage nayo wa Nungungulu , kholu gughoha gu ndraga nayo .
62003005	Enu mu ngu dzitini gu khenu Kristo dzude guta dusa sighoho sathu , nari gu uye mwalo gighoho .
62003006	Khu guralo , oyu a hengelago guvbanya ni Kristo kha simami gu ghoha . Aholu , oyu a simamago gughoha gima kha mu wona , gambe kha muti .
62003007	Vanavangu , mu nga dzumeli mu sengwa khu muthu ! Oyu a girago esi nya lisine lulamide , kha nga nuye Kristo a lulamidego .
62003008	Oyu a simamago gu ghoha a gu lumba Sathane . Kholu Sathane ghohile gukhugela guhegulani . Mwamana wa Nungungulu atede isoso ; guta pfhungumula mithumo ya Sathane .
62003009	Oyu a gu gyanana gya Nungungulu kha simami gu ghoha , kholu Liphuvbo la Nungungulu li ngu thuma gwaye . Khu guralo , kha dzi kodzi gu simama a ghoha , kholu Nungungulu Babe waye .
62003010	Ogu khugo guhambana nya lisine nya sanana sa Nungungulu ni sanana sa Sathane . Oyu a si girigo esi nya gululame , ni gumba haladza ndriyaye , khandri gyanana gya Nungungulu .
62003011	Mahungu mu ma pwidego gukhugela guhegulani khaya : Hi na haladzane khu gyathu .
62003012	Hi nga giri nga Kayimi a nga bani a gu lumba Sathane a songa ndriyaye . A di mu songa khu kotani nya ginani ? Kholu mithumo a nga bani a gu gira Kayimi yi di vivbile , gasi eyi ya ndriyaye yidiri yadi .
62003013	Vandriyangu , mu nga liwugi mwa gu zondrwa khu vathu va mafuni momu .
62003014	Hi ngu dziti gu khethu hi dugile khu gufani hi bela guvbanyani . Ha gu dziti kholu hi ngu haladza vandriyathu . Oyu a si haladzigo a nga fude .
62003015	Oyu a vengago ndriyaye musongi . Enu mu ngu dzitini gu khenu musongi mwalo guvbanya nya gupindruge .
62003016	Kharato , khavbo hi dzitigo gu khethu ginani lihaladzo : Kristo ningede guvbanya gwaye kotani gwathu . Khu guralo , ethu nethu hi ngu yela gu ningela guvbanya gwathu khu kotani ya vandriyathu .
62003017	Muthu a gu gitetema , a gu wona ndriyaye nari ni wusiwana , aholu a sega monyo waye , a si mu ningi gilo , a na tiya kharini gu ganela khuye a ngu haladza Nungungulu ?
62003018	Lihaladzo lathu li nga khali basi nya guganele ni mabhulo . Li na khale lihaladzo nya lisine , li dzi yeyedza khu mithumo .
62003019	Khidzo kharati hi dzitigo gu khethu ha gu lumba lisine la Nungungulu , myonyoni gwathu ha gu dzipwa na hi tiyile mbeli ga Nungungulu .
62003020	Kholu , myonyo yathu ya gu hi kona , hi ngu dziti nya gukhethu Nungungulu khongolo guvbindra myonyo yathu , a nguti satshavbo .
62003021	Khu guralo , dzipari dzangu , nya sigodwa , myonyo yathu ya mba hi kona , hi tiyile mbeli ga Nungungulu .
62003022	Ethu hi ngu hakha gwaye satshavbo esi hi lombago , kholu hi ngu yingisa milayo yaye , ni gu gira esi si mu tsakisago .
62003023	Esi a rumago khesi ; nya gukhuye hi na khodwe linani ga Mwanaye Jesu Kristo , ni gu haladzana khu gyathu nga edzi Kristo a nga hi rumago .
62003024	Oyu a yingelago milayo ya Nungungulu a ngu hengela guvbanya ni Nungungulu , Nungungulu nuye a ngu hengela guvbanya naye . Ha gu siti isoso khu kotani nya Liphuvbo a hi ningidego .
62004001	Dzipari dzangu nya sigodwa , mu nga dzumeli vatshavbo avo va ganelago gu khavo va na ni Liphuvbo la Nungungulu . Hegulani khu gu va sola vathu vovo mufela gu dziti gu khenu Liphuvbo lolo la guta khu ga Nungungulu kamwe gani . Kholu vaprofeti nya vangi nya malipha va phalalegide ni litigo latshavbo .
62004002	Egi gi na gu mi tugudzisago gu liti Liphuvbo la Nungungulu khegi : Oyu a ganelago khuye Jesu Kristo a dzi girile muthu , a na ni Liphuvbo li tago khu ga Nungungulu .
62004003	Aholu , oyu a ganedzago isoso nya mahungu ya Jesu Kristo , mwalo Liphuvbo li tago khu ga Nungungulu . Liphuvbo a gu nalo kheli la nala wa Kristo . Enu mu pwide na gu ganedwa gu pwani liphuvbo lolo li nata , ilo lomo olu tigoni .
62004004	Vanavangu , enu mwa gu lumba Nungungulu . Mu pade vaprofeti nya malipha . Kholu , Liphuvbo mu gu nalo enu , li na ni tshivba guvbindra liphuvbo la vale va lumbago litigo leli .
62004005	Avo va gu ganela khu sa mafuni momu , litigo li va yingela . Kholu avo va gu lumba litigo .
62004006	Aholu , ethu ha gu lumba Nungungulu . Oyu a mutigo Nungungulu a ngu hi yingisa ; oyu a si mutigo Nungungulu kha hi yingisi . Khidzo kharati hi na gutigo guhambana nya Liphuvbo nya lisine ni liphuvbo nya malipha .
62004007	Dzipari dzangu nya sigodwa , hi na haladzane khu gyathu , kholu , lihaladzo la guta khu ga Nungungulu . Oyu a haladzago khuye a gu gyanana gya Nungungulu , a ngu muti Nungungulu .
62004008	Oyu a si haladzigo , kha muti Nungungulu , kholu Nungungulu lihaladzo .
62004009	Khidzo kharato a nga yeyedza lihaladzo laye ga ethu . Uye a di rumela Mwamana waye wa Moyo tigoni , gasi ethu hi mane guvbanya khu kota yaye .
62004010	Lihaladzo kheli : Khandri ethu hi nga mu haladzago Nungungulu , uye khuye a nga hi haladzago , a hi rumela Mwamana waye , gasi , khavbo gwaye , hi ditshedzwa sighoho sathu .
62004011	Dzipari dzangu nya sigodwa , olu Nungungulu a hi haladzidego kharati , ethu nethu gu vbwetega hi haladzana khu gyathu .
62004012	Mwalo na moyo a nga wona Nungungulu ; ethu ha gu haladzana khu gyathu , Nungungulu a ngu vbanya ni ethu ni lihaladzo laye gambe li tadzisegile avbo gwathu .
62004013	Khidzo kharati hi dzitigo gu khethu hi ngu hengela gu vbanya ni Nungungulu a nuye Nungungulu a ngu vbanya ga ethu , kholu : Uye a hi ningile Liphuvbo laye .
62004014	Ethu hi si wone , gambe hi ngu tivisa ga vambe gu khethu Babe rumede Mwamana waye , gasi guta khala Muvbanyisi nya litigo .
62004015	Muthu a gu tiyisa nya gukhuye Jesu Kristo Mwamana wa Nungungulu , Nungungulu a ngu vbanya gwaye , uye nuye a ngu hengela gu vbanya ni Nungungulu .
62004016	Ethu nethu hi ngu liti lihaladzo Nungungulu a gu nalo ga ethu , gambe hi ngu khodwa ga lihaladzo lolo . Nungungulu lihaladzo , oyu a vbanyago khu lihaladzo a ngu hengela gu vbanya ni Nungungulu , gambe Nungungulu a ngu vbanya gwaye .
62004017	Lihaladzo la gu tadzisega ga ethu , gasi hifela gu tiya litshigu nya gulamudwe , kholu , guvbanya gwathu mafuni momu , gu khade kha nga ogu ga Kristo .
62004018	Lihaladzo li mwalo hwanga . Lihaladzo nya lisine li ngu vbedza hwanga , khu guralo , lihaladzo kha li tadzisegi ga wule a gu na ni hwanga , kholu , hwanga wa gu resa tsayiso .
62004019	Gasi ethu , hi ngu haladza kholu Nungungulu khuye a nga hi haladza guhegulani .
62004020	Muthu a gu ganela khuye , eni nyi ngu mu haladza Nungungulu , na gu nyenya ndriyaye , a gu lipha . Kholu , mwalo a dzi kodzago gu haladza Nungungulu a si mu wonigo , a gumba haladza ndriyaye a mu wonago .
62004021	Oyu khuye Nayo hi nga ningwago khu Kristo : Oyu a haladzago Nungungulu , a na haladze gambe ni ndriyaye .
62005001	Muthu watshavbo a khodwago gu khuye Jesu khuye Mesiya , gyanana gya Nungungulu . Oyu a haladzago babe , a ngu haladza gambe ni sanana sa babe yoyo .
62005002	Ha gu haladza Nungungulu ni gu sayisa milayo yaye , khavbo hi dzitigo gu khethu hi ngu haladza gambe sanana sa Nungungulu .
62005003	Kholu guhaladza Nungungulu khu gusayisa milayo yaye ; milayo yaye kha yi garadzi gu yi landrisa ,
62005004	Kholu , sanana sa Nungungulu si ngu dzi kodza gupala litigo . Ethu , khu gukhodwa gwathu hi pade litigo .
62005005	Khu mani a yelago gu pala litigo ? Khu wule basi a khodwago gu khuye Jesu Kristo Mwamana wa Nungungulu .
62005006	Guta gwa Jesu Kristo gu wonegisidwe khu mati ni novba ; nasiri khu mati basi , aholu khu mati ni novba . Liphuvbo nya gu Age li ngu fakaza gu khilo silo sesi lisine , kholu Liphuvbo lisine .
62005007	Dzomo dzifakazi dzitharu :
62005008	Liphuvbo , ni mati , ni novba . Dza dzitharu dzi hungide gumogo .
62005009	Ethu hi ngu dzumela wufakazi nya vathu , aholu , wufakazi wa Nungungulu wu na ni lisima ngudzu . Owu khuwo wufakazi Nungungulu a wu giridego khu mahungu ya Mwamana waye .
62005010	Oyu a khodwago ga Mwamana wa Nungungulu a na ni wufakazi wowu ndrani nya monyo waye . Aholu , oyu a si khodwigo ga Nungungulu a ngu gira Nungungulu nga moyo nya malipha , kholu kha khodwi khu wufakazi wu nga girwa khu Nungungulu a girela Mwamana waye .
62005011	Khu guralo , wufakazi khowu : Nungungulu na hi ningide guvbanya nya gupindruge , a hi ningide guvbanya gogu khu ga Mwamana waye .
62005012	Oyu a gu na ni Mwamana a na ni guvbanya , oyu a gu mwalo Mwamana wa Nungungulu mwalo guvbanya .
62005013	Eni nya gu mi lovelani esi , enu mu khodwago ga Mwamana wa Nungungulu , gasi mu dziti gu khenu mu na ni guvbanya nya gupindruge .
62005014	Ethu hi na ni gutiya mbeli ga Nungungulu , kholu , ha gu lomba gilo maningano ni gudzina gwaye , hi na ni lisine nya gukhethu a ngu hipwa .
62005015	Olu hi dzitigo gu khethu a ngu hipwa ha gu mu lomba , hi ngu dziti gambe gu khethu a ngu hi ninga satshavbo esi hi mu lombago .
62005016	Muthu a gu wona ndriyaye na gu gira gighoho gi si mu yisigo gufani a na mu lombelele , Nungungulu a na mu vbanyisa . Nombelo yoyu wa gu phasa basi a gu bani ari gighoho nyamba yisa gufani . Gyomo gighoho gi yisago gufani . Kha nyiri kheni lombelelani khigyo .
62005017	Guvivba gwatshavbo gighoho , aholu , somo sighoho si si yisigo gufani .
62005018	Hi ngu dziti gu khethu sanana sa Nungungulu kha si nga gu simama gughoha kholu Mwamana wa Nungungulu a ngu si vhikela . Sathane kha dzi kodzi gu si khuha .
62005019	Ethu hi ngu dziti gu khethu hi vathu va Nungungulu , ni gu khethu litigo latshavbo lomo vbavbatshi nya tshivba ya Sathane .
62005020	Hi ngu dziti gambe gu khethu Mwamana wa Nungungulu vbohide , a ngu hi ninga mapimo nya guti Nungungulu nya lisine . Ethu hi ngu hengela guvbanya ni Nungungulu nya lisine , ethu hi guromo ga Mwamana waye Jesu Kristo . Oyu khuye Nungungulu nya lisine , khugo guvbanya nya gupindruge .
62005021	Vanavangu , dzi woneleni ga vanungungulu nya malipha .
63001001	Eni lidhota nya Libandla , nyi ngu losa Libandla li hathidwego ni vatshavbo va lumbago ilo . Nyi ngu mi golani khu lisine . Nasiri eni basi , aholu ni vatshavbo vale va li tigo lisine , va ngu mi golani .
63001002	Ethu hi ngu mi golani kholu lisine lomo gwathu , gambe li na simama gwathu kala gupindruga .
63001003	Wuhigo ni wuhindzi ni gurula gwa Nungungulu Babe ni ga Jesu Kristo , Mwamana wa Babe wu na khale ni ethu khu lisine ni lihaladzo .
63001004	Nyi nengede ngudzu khu gu dziti gu kheni simbe sanana sago si ngu vbanya khu ndzila nya lisine nga edzi hi hakhidego khidzo nayo wa Babe .
63001005	Olu , uwe Pfhumugadzi , nyi ngu gu lomba gu kheni hi haladzane khu gyathu . Kha nyi gu loveli nayo nya wuphya , aholu , khuwo wule hi wu hakhidego gukhugela guhegulani .
63001006	Lihaladzo khu guvbanya nu gu yingela milayo ya Nungungulu . Kha nga mu pwidego gukhugela guhegulani , nayo khuye oyu , simamani gu haladzanani khu gyanu .
63001007	Vakanganyisi nya vangi va phalalegide tigoni gwatshavbo , avo va gu hevbudza gu khavo Jesu Kristo gima kha nga dzi gira muthu . Oyu a ganelago kharato , mukanganyisi , nala wa Kristo .
63001008	Dzi woneleni , gasi mu si luzi thumo mu wu giridego , aholu mu hakha tshatshazelo nya guenele .
63001009	Oyu a si emigo ndrani nya gihevbudzo gya Kristo , aholu , a engedzela simbe , mwalo Nungungulu . Aholu , oyu a emago gihevbudzoni momo , khuye a gu ni Babe ni Mwamana .
63001010	Muthu a guta iyo gwanu nyamba resa gihevbudzo gya Kristo , mu nga mu hakhi dzindrangani gwanu , ni gu mu losa mu nga mu losini .
63001011	Kholu , oyu a losago muthu nya guralo , a ngu hengela naye mithumoni gwaye nya guvivbe .
63001012	Nyi na ni silo nya singi nyi vbwetago gu mi embela , aholu , kha nyi dzini guya khu gu lova khu lidangalila , kholu nyi nata iyo gwanu nyita mi holela , nyi nata ganela nanu eni , wurumba wangu , gasi lifela gu tadzisega litsako lathu .
63001013	Ava va lumbago Libandla nya vandruye li hathidwego nilo khu Nungungulu va ngu mi losedzela .
64001001	Eni , lidhota nya Libandla , nyi ngu losa Gayo nyi mu golago khu lisine .
64001002	Gigodwa gyangu nya gigodwa , nyi ngu lombelela ga Nungungulu , gu kheni u vbanye gwadi womi wago kha nga edzi u gu wadi khidzo hefemuloni .
64001003	Nyi nengede ngudzu khu gikhati va ngatago vambe vandruye va ta nyi embela gu khavo uwe u tumbegile lisineni , ni gu khavo wa gu vbanya mu lisineni gikhati gyatshavbo .
64001004	Gi mwalo gi nyi tsakisago guvbindra gupwa gu pwani sanana sangu si ngu vbanya khu gu landra lisine .
64001005	Gigodwa gyangu , uwe u tumbegile ga esi u girelago vandruye , ngudzungudzu vawuyi .
64001006	Avo va ngu ganela vbakari nya Libandla khu mahungu nya lihaladzo lago . Gira wuhindzi u phasedza vathu vovo gu simama ni liendro lawe khu magirelo nya gutsakise .
64001007	Kholu avo va phede liendro lawe nya guthumele Kristo nyamba dzumela gu hakha giphaso gya va nya mayigo .
64001008	Ethu hi ngu yela gu phasa vathu vovo . Kharato hi na hengela navo thumoni wawe nya gutivise lisine .
64001009	Eni nyi lovide lidangalilana ga Libandla , aholu Diotrefe kha khathali khu esi nyi ganelago kholu a gu gola gu ruma uye .
64001010	Khu guralo , gikhati nyi na vbohago iyoyo , nyi nata mu kawuka , khu kota nya esi a girago : khu kota nya silo nya guthise ni malipha a ganelago khu ethu . Aholu , kha tsaki basi khu gu gira isoso , kholu va gu vboha vandruye , uye kha va hakhi . Mumbe muthu a gu vbweta gu va hakha uye kha mu dzumedzisi , gambe a gu mu tutumisa muthu yoyo ndrani nya Libandla .
64001011	Gigodwa gyangu nya gigodwa , uwe pimedzela esi nya sadi , nasiri esi nya guvivbe . Oyu a girago gwadi khwa Nungungulu , oyu a girago guvivba , gima a si gu mu woni Nungungulu .
64001012	Vathu vatshavbo va gu zundza Dhemetriyo . Ambari lisine nilo li ngu mu zundza . Ethu nethu hi ngu mu zundza . Uwe u ngu dziti gu khuwe esi hi ganelago lisine .
64001013	Nyi ngari ni singi nyi vbwetago gu gu embela , aholu , kha nyi vbweti guya khu gu lova .
64001014	Nyi ngu tumba guta wonana nago nyamba hwela , khavbo hi na guta bhulago giwoni ni giwoni .
64001015	Gurula gu na khale ni uwe . Dzipari dzago dzatshavbo dzi ngu gu losedzela . Losedzela moyo ni moyo dzipari dzathu .
65001001	Eni , Judha , khumbi ya Jesu Kristo nyi gu ndruye wa Jakobe , nyi ngu lovela ava va ranidwego khu Nungungulu , va vbanyago lihaladzoni ga Nungungulu Babe , va vhikedwago khu Jesu Kristo .
65001002	Wuhindzi , ni gurula ni lihaladzo si na tale ngudzu ngudzu ga enu .
65001003	Sigodwa sangu , eni nyi di gira tshivba nya gu mi loveleni khu mahungu nya guvbanyiswe hi gu nago gumogo nanu . Nyi di dzipwa gu kheni i tshukwana nyi mi lovela olu gasi gu mi tiyiselani litungani mu li dwanago khu kotani nya gukhodwe gu ningidwego vathu vaye kala gupindruga .
65001004	Kholu vambe vathu nyamba khodwa va bede vbakari gwathu nyamba tidwa . Avo va gu vbindrugedza mahungu ma ganelago khu wuhigo wa Nungungulu wathu , vafela gu vhikela mavbanyelo yawe nya guvivbe . Va nyenyide gambe Jesu Kristo a gu uye basi Muhevbudzi ni Pfhumu yathu . Gale ngudzu Milowo nya gu Age yi tivisidego gumbembiswa va gu hakhidego .
65001005	Ambari ulo mu matigo gwadi mahungu yaya , nya gu vbweta gu mi dundrugisa gu kheni Pfhumu hwane nya gu na tshude vathu va na Israeli , a va dusa tigoni ga Egipito , a di mbembisa vatshavbo ava va nga mba khodwa .
65001006	Dundrugani dzingilozi dza Nungungulu si nga mba kodza gu sayisa wurendra wawe , dzi hungidwe khu makhetshe nya gupindruge , phalani nya gidema , omu Nungungulu a dzi vegidego dzi virela litshigu nya gulamudwe .
65001007	Alakanyani Sodhoma ni Ghomora ni mambe madhoropa ya vbafuvbyana mule , a nga girago nga sirumwa sile , va gira wubhayi , ni gu bhayana khu wama wawe , va manide tsayiso nya nilo nya gupindruge . Esi si nga va dugelelago , si khade gidundrugiso ga vathu vatshavbo .
65001008	Avo navo va na ni mawonelo ma va girago va ghohela sivili sawe ; va gu yeyisa Mufumu wa Nungungulu , va gu vala vathangeli vaye nya vakhongolo .
65001009	Ambari ngilozi nya yikhongolo , Migeli , kha gya gira isoso nya guvale , gikhati gi nga ganedzisana ni Sathane khu gu vbweta guti khu mani a na khalago ni girumbi gya Mosi . Migeli gima kha tiya gulamula Sathane khu gu mu vala . Aholu , a di mu embela khuye : Pfhumu a na gu kawuke uwe .
65001010	Vathu vovo va gu vala esi va si si pimigo . Silo va sitigo khu tumbunuko nya mavbanyelo nga sirengo nyambana mapimo khiso si va pfhungumulago .
65001011	Libango lawe ! Va gu bela khu ndzila ya Kayimi . Khu kotani nya lidora ni dzitsapawu va dzi ningede gighohoni nya mithumo ya Bhalahama ; va dzi mbembisa khu gu ganedza nya nga ogu ga Kore .
65001012	Va gu manega mitshanganoni gwanu nya wundruye , va gu leva malevelo nya dzitshoni , nya gukhunguvanyise . Avo va gu dzi wonela avo wurumba wawe basi . Va gu khala nga mapfhi nyambana ndzadzi ma pengiswago khu phuvbo ; va gu khala nga misimbo yile nya gu , ambari vbamatshigatunu yi si velegigo mihandro ; va khade nga misimbo yi sigudwago ni mikhamba yaye , yifa yi banga .
65001013	Va khade nga mavimbi nya guvbenye ya linene , ma gugumugago ma pupuma liguvi nya dzitshoni dzawe ; nga dzinyeledzi dzi legalegago , dzi vegedwego wulanga gidemani nya guthise ngudz , kala gupindruga .
65001014	Khu Henoki , gitugulwana nya livbandre na sivili ga Adhamu , a profetide khu kota yawe khuye : Wonani , Pfhumu yi ni mazanazana nya dzingilozi dzaye , gasi ,
65001015	guta lamula vatshavbo . Yi bayisa vatshavbo va nyamba khodwa khu kotani nya mithumo yawe yatshavbo nya guvivbe , ni magana yawe yatshavbo nya guthise ma ganedwego khu sighohi si ngamba khodwa si Mu vala .
65001016	Vathu vovo va gu ngurangura gikhati gyatshavbo ni gu singedzela vakwawe , va gu landrisela gudogorela nya myonyo yawe , va dzi khusedza , va pfhadza vakwawe .
65001017	Aholu , enu , sigodwa sangu , dundrugani esi si nga ganedwa khu vapostoli va Pfhumu yathu Jesu Kristo .
65001018	Avo va nga khavo : Gikhati gu na vbohago matshigu nya guhegise , va na manega vathu va na gu mi poyilago ; vathu va landrago gudogolela gwawe nyamba khodwa .
65001019	Khavo avo va girisago mihambano kholu va fumedwe khu gudogolela gwawe . Va mwalo Liphuvbo .
65001020	Aholu , enu sigodwa sangu , simamani mu andra ni gukhodwa mu gu nago ; khugo gukhodwa nya lisine ngudzu guvbindra gwatshavbo . Lombelelani khu tshivba nya Liphuvbo nya gu Age .
65001021	Dzi vegeni lihaladzoni la Nungungulu , na mu gu lirela gu khenu , Pfhumu yathu Jesu Kristo , khu wuhindzi waye a mi ninge guvbanya nya gupindruge .
65001022	Pwelani wusiwana ava va kanakanago ,
65001023	vambe va vbanyiseni , mu va dusa niloni ; khu tshivba tsetselelani . Aholu dzi wonelani , vengani ambari guambala gwawe gu kunedego khu sivili sawe .
65001024	Aholu wule a gu na ni tshivba nya gu mi vhikele , gasi mu si thegi ; ga uye a agidego , a dzi kodzago gu mi emisani na mu tiyide mbeli gwaye nya wudhumo muri mwalo gihoso , na mu tade khu gutsaka wudhumoni gwaye ;
65001025	Uye a gu Nungungulu moyo basi , Muvbanyisi wathu , a ngu yela gu hakha khu ga Pfhumu yathu Jesu Kristo : Wuzundzo , wudhumo , tshivba , wufumo gukhugela guhegulani ga mimela yatshavbo ni olu , kala gupindruga ! Amen .
66001001	Khugo ogu gutuledwa ga Jesu Kristo , ugo a nga ningwago khu Nungungulu , gasi a yeyedze ga sithumi saye iso si guromo vbafuvbi ni gu girega . Kristo tiviside silo sesi khu ga ngilozi yaye a nga yi rumelago ga githumi gyaye Johane .
66001002	Uye a gu fakazi nya magana ya Nungungulu , ayo ma ngata tiyiswago khu Jesu Kristo , khu satshavbo esi a nga si wonago .
66001003	Kategide wule a hevbulago libhuku leli ; va kategide navo vale vapwago magana yaya nya wuphrofeti , va ma vegedza myonyoni gwawe sil 9 si lovidwego , kholu satshavbo sesi somo vbafuvbi nya gugirege .
66001004	Eni Johane nya gu lovela livbandre na mavili mabandla ya Asiya , kheni : wuhigo ni gurula gu na khale ni enu khu ga wule a gu uye , a nga bani ari uye , a gu uye a natago , ni ga livbandre na mavili maphuvbo , ma gomogo mbeli nya gikhalo nya wufumu waye .
66001005	Ni ga Jesu fakazi nya guthembege , matiwula nya vafi vatshavbo a gu Pfhumu nya vafumeli va mafuni . Uye a hi haladzago vbaladzile novba waye gasi gu hi handza sighoho sathu ,
66001006	a gu hi gira vafumeli ni vaphasi nya mhamba ya Nungungulu Babe waye . Khyaye gidhumo ni tshivba kala gupindruga . Amen .
66001007	Mu ngu mu wona , Kristo a guta khu mapfhini ; vatshavbo va na mu wona , ambari vale va nga mu songago , mafumbu yatshavbo ya mafuni ma na dzi laya khu kotani gwaye . I tiyiso : Amen .
66001008	Pfhumu Nungungulu wari khuye : Kheni Alfa ni Omega ! Wule a gu uye , a nga bani ari uye , wule a natago ; a gu uye Nungungulu nya tshivba yatshavbo .
66001009	Eni Johane nyi gu ndriyanu , muhengeli ni enu sigaradzoni , gufumani , ni gutimiselani khu ga Jesu Kristo , nyi di vbagedwe nyi manega gidwane gya Patmosi kotani nya gu pwadze mahungu ya Nungungulu ni gu fakazela Jesu Kristo .
66001010	Khu litshigu la Pfhumu nyi di tshigedwa khu Liphuvbo , nyipwa hwane gwangu lito nya likhongolo nya nga pundru , na ligu khilo :
66001011	Iso u si wonago , si love libhukuni , u li rumela ga livbandre na mavili mabandla ya Asiya a gu aya : Efeso , Esmirna , Pergamo Tiyatira , Sardesi , Filadelfiya ni Laodikeya .
66001012	Eni nyi di thendregedza gasi gu wona khu mani a ganelago ni eni . Na nyi thendregedzile nyi di wona livbandre na dzimbili dzikandriya nya ndralama .
66001013	Vbakari nya dzikandriya nyi di wona moyo nya gufane ni Mwamana wa Muthu , na ambade ngandzu nya gulaphe , na hungide libhandri nya ndralama vbakhanatunu .
66001014	Ndzudzu wa hungoni gwaye wudiri wa guaga , kha nga mawoya nya guage mwendro kha nga hunguva ; maho yaye ma di ngangamela kha nga nilo .
66001015	Migondro yaye yi di fana ni sugu nya gungangamele niloni ; lito laye li di fana ni ligwaha nya talo nya mati .
66001016	Khu nyamudye a di pharide livbandre na dzimbili dzinyeledzi ; khu kanani gwaye gu di duga litshari nya gulodzwe eno ni eno . Khovbe yaye yi di fana ni lidambo nya gungangamele khu tshivba yaye yatshavbo .
66001017	Gikhati nyi nga mu wona , nyi di thega migondroni gwaye kha nga muthu nya gufe . Aholu , uye a di nyi handzega libogo laye la nyamudye , khuye : U nga thavi ! Eni kheni guphela ni guhegisa .
66001018	Kheni wule a vbanyago . Nyi di fude , aholu olu nyi ngu vbanya kala gupindruga . Nyi nani dzipfhungulo nya lufu nedzi nya litigo nya vafi .
66001019	Khu kharato , lova iso u nga siwona : Iso si guromo olu , niso si na gu giregago hwane nya esi .
66001020	Sihalo nya livbandre na dzimbili dzinyeledzi u nga dzi wonago na nyi pharide khu nyamudye , nuwo nya livbandre na dzimbili dzikandriya nya ndralama , tshamuselo wakone khoyu : Livbandre na dzimbili dzinyeledzi dza gu tshamusela dzingilozi dza Nungungulu nya livbandre na mavili mabandla . Gasi , livbandre na dzimbili dzikandriya dza gu tshamusela livbandre na mavili mabandla .
66002001	Lovela girumwa gya libandla la Efeso khuwe : Wule a pharago livbandre na dzimbili dzinyeledzi khu nyamudye ; wule a vbindrago khu vbakari nya livbandre na dzimbili dzikandriya nya ndralama , wari khuye :
66002002	Nyi ngu siti sigiro sago , mithumo yago ni gutimisela gwago , kholu nyi ngu dziti nya gukheni khu pwanani ni vathu nyamba si vadi ; ni vale va dzi ranago vapizani vasiri u va , u va lingide , uva kona mu guliphani gwawe .
66002003	U nani gutimisela , u tshanisekide khu kota nya lina langu , ambari ulo khwa rereka .
66002004	Aholu , nyi ngu gusola kholu u digile lihaladzo lago nya guhegule .
66002005	Nga dundruga avbo u nga thega khavbo ; Nga dzi vbindrugedza , u landrisa nya luphye mithumo yago nya guhegule . Aholu , wa gumba dzi vbindrugedza , nyi nata iyo gwago nyita dusa kandriya yago wulangani gwaye .
66002006	Ambari guralo , unani gipandre gyago nya wuwadi , kholu , u ngu nyenya mithumo ya valandreli va Nikolawu , kha nga edzi nyi yi nyenyago khidzo eni .
66002007	Wule a gu ni dzindzeve a na pwisise esi Liphuvbo li embelago mabandla . Ga wule a na palago , nyi na mu dzumedzisa guhodza handro nya simbo nya womi wu gomo thembweni ga Nungungulu .
66002008	Lovela girumwa gya libandla la Esmirna , khuwe : Wule a gu guphela ni guhegisa ; wule a ngafa a wuya a wuga , wari khuye :
66002009	Nyi ngu guti gutshaniseka gwago ni wusiwana wago , aholu u fumide . Nyi ngu dziti gambe edzi va gu nyenyago khidzo vale va dzi ranago Vajudha vasiri avo , kholu avo tsawa nya valandreli va Sathane basi .
66002010	U nga khali hwanga khu gu wona gutshaniseka gu gu viredego . Ndrani nya matshigu yaya , Sathane a na khothela pasoni vambe ni vambe vbakari nya libandla lanu , gasi gu va lingwa . Muna wona gutshaniseka nya gukhongolo gipimo nya likhumi matshigu . Tumba kala gufa , nyi na gu ambagisa gihugu nya womi nyamba bela .
66002011	Wule a gu ni dzindzeve a na pwisise esi Liphuvbo li embelago mabandla : wule a na palago gima kha na nga wona tshanisa nya lufu nya wuvili .
66002012	Lovela Girumwa gya libandla la Pergamo khuwe : Wule a lodzidego litshari li gu vbira eno ni eno , wari khuye :
66002013	Nyi ngu guti avbo u vbanyago , khavbo gi guromo gikhalo nya wufumu wa Sathane . Ambari guralo , u ngu pala sigaradzo satshavbo , u gu namarela , khu gutiya , linani gwangu . Khwa nyenya gukhodwa ga eni . Ambari ga matshigu yale a nga songwago khayo mufakazi wangu Antipa a nga bani a gu vbanya vbakari gwanu avbo a vbanyago nuye Sathane .
66002014	Aholu , u na ni nandru kholu : u navo vbakari gwago valandreli nya nayo wa Balahami wu nga hevbudzwago khu Balahaki gasi gu tshunganedzisa sanana sa Israeli si gu hodza nyama nya sirengo nya guphasedwe sithombe nya vanungungulu nya malipha , ni gu gira wuphuphulu .
66002015	Vomo navo vbakari gwago valandreli nya nayo wa Nikolawu avo ni va nyenyago neni gwago .
66002016	Nga vbindrugedza mavbanyelo : nyi nga gara nyita khu guvbiredza nyita dwana navo khu litshari leli la kanani gwangu .
66002017	Wule a gu ni dzindzeve a na pwisise esi Liphuvbo li embelago mabandla : wule a na palago nyi na mu ninga mana ma sihidwego . Nyi mu ninga gambe giwindri nya guage gilovidwego lina nya liphya , eli li si tidwigo khu muthu vbavbandze nya wule a nga riywago ilo .
66002018	Lovela girumwa gya libandla la Tiyatira khuwe : Mwamana wa Nungungulu , oyu a gu ni maho nya gugungangamele nga nilo , ni migondro yaye nya gukhwatshi sugu nya gukhedzige , wari khuye :
66002019	Nyi ngu siti sigiro sago , ni lihaladzo lago , ni mithumo yago , ni gukhodwa gwago , ni gutimisela gwago , ni gusimamisa gwago ; mithumo yago ya olu yi ngu vbindra eyi nya guhegule .
66002020	Aholu , u na ni nandru kholu u digago Jezebeli , nyamayi a dzi girago muhprofeti , a gu ndreyisa sithumi sangu , a gu si hevbudza gu gira wuphuphulu , ni gu hodza nyama nya guphasedwe vanungungulu nya malipha .
66002021	Eni nyi mu ningide gikhati nya guvbindrugedze , aholu , uye kha dzini gu vbindrugedza mavbanyelo a diga wuphuphulu waye .
66002022	Olu furi guvbweta gu nga mu thesa vbadawutunu a tshaniseka gumogo ni vale va nga bhaya naye , va na tshaniseka wulanga nya wukhongolo ngudzu va mba vbindrugedza mavbanyelo va diga mithumo yawe nya guvivbe .
66002023	Nyi na rwega lufu ga sanana saye gasi mabandla yatshavbo ma dziti gu khayo kheni muloli nya mahingigedzo ni myonyo , kholu nyi na ninga moyo ni moyo gu landra khu mithumo yaye .
66002024	Gasi ga enu ni vambe vathu va Tiyatira vale va si landreligo milayo yeyi , enu mu si gutigo Gu eta ga Sathane ( kha nga edzi gu ganedwago khidzo ) kha nyi na mi lemedza khu mimbe mirwalo .
66002025	Aholu , vegisani eyi milayo mu gu nayo kala nyi gu wuya .
66002026	Ga gikhati gyogyo wule a na palago ni gu landrisa mithumo yangu kala mahegiso , nyi na mu ninga tshivba nya gufumele mayigo .
66002027	A na ma fuma khu ndronga nya simbi , a na ma pandrelela kha nga edzi gu pandredwago khidzo dzikhali nya libumba .
66002028	Kha nga eni neni nyi hakhidego mufumu wa Babe wangu anuye nyi na mu ninga thandra nya gugye .
66002029	Wule a gu ni dzindzeve a na pwisise esi Liphuvbo li embelago mabandla .
66003001	Lovela girumwa gya libandla la Sardesi khuwe : Wule a gu ni livbandre na mavili maphuvbo ya Nungungulu ni livbandre na dzimbili dzinyeledzi wari khuye : Nyi ngu yiti mithumo yago , u nani ndruma nya gupwani u ngu vbanya . Gasi u fude .
66003002	Dzi wonele , u dwanela gipandre gi si gufigo , kholu kha nyi ma woni gwadi mavbanyelo yago mbeli ga Nungungulu .
66003003	Khu kharato dundruga mahungu u ma hakhidego ni gu mapwa . Ma landrise , u vbindrugedza mavbanyelo u wuya ga Nungungulu . Wamba gwadi nyi nata kha nga mbafa nu si giti gikhati nyi na gu gu vbohelago khigyo .
66003004	Ambari ulo , tigoni ga Sardesi unani vathu va nga mba kunedzisa dzingandzu dzawe . Avo nyi na gimbila navo na va ambade dzingandzu nya gu age , kholu va na ni fanelo .
66003005	Uye a na palago a na ambala dzingandzu nya guage ; eni gima kha nyi na nga futa lina laye mu libhukuni nya womi . Nyi na tivisa lina laye ga Babe wangu ni ga dzingilozi dzaye .
66003006	Wule a gu ni dzindzeve a na pwisise esi Liphuvbo li embelago mabandla .
66003007	Lovela girumwa gya libandla la Filadelfiya khuwe : Wule a agidego , a gu uye nya lisine , a gu ni pfhungulo ya Dhavide wule nya gu a gu tula mwalo a segago , a gu sega mwalo a tulago , wari khuye :
66003008	Nyi ngu mati mavbanyelo yago . Nyi tude lidimba mbeli gwago , mwalo a li kodzago gu sega . Nyi ngu dziti nya gu kheni tshivba yago yi dugwanana aholu u vegedzide magana yangu , khwa danga lina langu .
66003009	Nyi na gu ninga tshangano nya valandreli va Sathane , vale va dzi randrago Vajudha nari va gu lipha . Va na khidzima migondroni gwago , gasi va dziti nya gukhavo nyi ngu gu gola .
66003010	Kha nga ulo u nga landrisago nya gu timisele gwangu , eni neni nyi na gu vhikela gikhati litigo latshavbo li na lingwago gasi gu wona khu mani a tiyidego mafuni .
66003011	Nyi nguta nugunugu . Iso u gu naso si vegedze , gasi usi dzegedwi gihugu gyago nya wudhumo .
66003012	Gasi wule a na palago nyi na mu gira lidingo Nyumbani ga Nungungulu wangu , umo nya gu gima kha na duga kala gupindruga . Nyi na mu lova lina la Nungungulu wangu , ni lina nya lidhoropa la Nungungulu wangu - Jerusalema nya guphya - gu tshigago khu ndzadzini gutago khiyo ga Nungungulu wangu - bwelo khavbo nyi mu lova lina langu nya liphya .
66003013	Wule a gu ni dzindzeve a na pwisise esi Liphuvbo li embelago mabandla .
66003014	Lovela ngilozi ya libandla la Laodikeya khuwe : Wule a gu uye , Amen , a gu fakazi nya guthembege nya lisine a gu uye guphela nya sivangwa satshavbo sa Nungungulu wari khuye :
66003015	Nyi ngu mati mavbanyelo yago , khu dzidzili , gambe khu vbisi . Nari pwani sago nuri wa gu dzidzila mwendro nuri wa guvbisa !
66003016	Kha nga olu u gu wa gu furumela u si gu wa gudzidzila mwendro guvbisa , nyi na gu gosa khu kanani gwangu .
66003017	Wari khuwe : Nyi gikhudhudhu , nyi fumide , gi mwalo nyi gi hamugago . Aholu khu dziti nya gukhuwe u mutshaniseki , u gisiwana , u gikhumu , u wumbwiri .
66003018	Nyi ngu gu laya gu kheni renga gwangu ndralama nya gu mburisedwe niloni gasi u fume ; u renga dzingandzu nya gu age gasi u ambale , u siha dzitshoni nya wumbwiri wago ; u renga rendre nya maho gasi u dzi todza u kodze gu wona .
66003019	Eni , nya gu kawuka ni gu laya avo nyi va golago . Khu kharato , dzi garadze , u vbindrugedza mavbanyelo u wuye ga Nungungulu .
66003020	Nyi womo vbalidimbatunu nyi khokhota . Uye a na pwago lito langu a nyi tulela , nyi na bela nyumbani gwaye nyi hodza naye , uye nuye a hodza ni eni .
66003021	Wule a na palago nyi na mu dzumedzisa gu khala naye vbagikhalotunu gwangu nya wufumu kha nga eni neni nyi nga palago nyi khadego vbagikhalotunu nya wufumu wa Babe wangu .
66003022	Wule a gu ni dzindzeve a na pwisise esi Liphuvbo li embelago mabandla .
66004001	Hwane nya isoso nyi di tula maho nyi gu wona lidimba na li tudwe Ndzadzini : Lito nya guphele nyi nga lipwago na li ganela gwangu , kha nga pundru , li di khilo : Lita uta eno , gasi nyi gu yeyedze iso si na giregago hwane nya esi :
66004002	Khavbo avbo , nyi di dzegela gu beledwa khu Liphuvbo , nyi di wona gikhalo nya wufumu ndzadzini , na khade avbo muthu nya gukari ;
66004003	Uye a nga bani a khade avbo a di khedziga kha nga giwindri nya jasperi nigyo nya sardoniya . Gikhalo gyogyo gi diromo khu vbakari nya wulaho wa ndzadzini , nya gukhedzige kha nga giwindri nya esmeralda .
66004004	Na si randrede gikhalo gegi nya wufumu , si diromo magumi mavili na sina sikhalo nya wufumu , avbo gu nga bani gu khade magumi mavili na mana madhota , ma na ambade dzingandzu nya gu age ni sihugu nya wufumu , nya gugirwe khu ndralama .
66004005	Gikhalo gegi gi di lasa ni gudzumadzuma , ni gupandra mabara . Khu mbeli yi di khondrisidwe livbandre na mivili myenge , a gu livbandre na mavili maphuvbo ya Nungungulu .
66004006	Mbeli nya gikhalo nya wufumu gi diromo gilo nya gufane ni yiphwa nya mati nya gugyendze kha nga libona . Khu vbakari , avbo nya gikhalo gegi ni mu dzibambe ga kona si diromo sirengo sina nya gutale khu maho hwane ni mbeli .
66004007	Girengo nya guhegule gi di gu fana ni nghala , egi nya wuvili , ni mombe , egi nya wuraru gi na ni khovbe nya nga muthu ; egi nya wuna gya gu fana ni lighama la gu bani ligu vbuvba .
66004008	Gimwegyo ni gimwegyo nya sirengo sesi gi na ni livbandre na limwedo mambapi nya gutale gwatshavbo khu maho , khu ndrani ni vbavbandze . Wutshigu ni mihani sa gu embelela nyamba garala , khiso : U agide , U agide , U agide , Pfhumu Nungungulu nya tshivba yatshavbo , wule a nga bani ari uye , wule a gu uye , wule a na tago .
66004009	Dzinyondro dzatshavbo sirengo sesi si dhumisago ni gu rungudza ni gu bonga wule a khadego vbagikhalotunu nya wufumu , a gu uye a vbanyago kala gupindruga ,
66004010	Madhota yatshavbo nya magumi mavili na mana ma gu khidzima mbeli ga wule a khadego vbagikhalotunu nya wufumu , gasi gu khozela wule a vbanyago kala gupindruga , va gu tshula sihugu sawe nya wufumu va si vega mbeli nya gikhalo nya wufumu , na va gu khavo :
66004011	Pfhumu Nungungulu wathu , u ngu yedwa khu gu hakha gidhumo , ni rungudzo ni tshivba , kholu khuwe Muvangi nya silo satshavbo ; khu gudzina gwago u si vangide ni gu si tumbulugisa .
66005001	Khavbo avbo , nyi di wona libhuku mandzani ya nyamudye ga wule a khadego vbagikhalotunu nya wufumu ; li di lovidwe khu ndrani ni vbavbandze , li lemwa khu livbandre na sivili sifungo .
66005002	Nyi di wona gambe ngilozi ya Nungungulu nya tshivba , na gi gu huwelela khu lito nya gukhusege khigyo : Khu mani a gu ni fanelo nya gutule libhuku , a gu namula sifungo saye ?
66005003	Aholu kha manega ni moyo basi ndzadzini , ambari mafuni , ambari vbavbatshi nya mafu , a nga kodzago gu tula mwendro gu li khedza .
66005004	Eni nyi di lila ngudzu kholu mwalo a nga manwago nari ni fanelo nya gutule mwendro gu hevbula mwendro gu khedza libhuku .
66005005	Limwedo nya madhota yale li di nyi degudzela , khilo : U nga lili kholu Nghala nya lihundzu la Judha a gu Melego wa Dhavide , yi pade , khu kharato yi ngu kodza gu tula libhuku ni gu namula sifungo saye satshavbo nya livbandre na sivili .
66005006	Khavbo avbo , nyi di wona Nvutana na yi emide , vbakari nya gikhalo nya wufumu , nya gukhwatshi yi di songwa , na yi randredwe khu sirengo sile sa sina ni madhota . Yidiri ni livbandre na dzimbili dzikheho , ni livbandre na mavili maho , a gu livbandre na mavili maphuvbo ya Nungungulu ma rumedwego mafuni gwatshavbo .
66005007	Khavbo avbo , Nvutana yi di ta hakha libhuku khu mandzani ya nyamudye ga wule a khadego vbagikhalotunu nya wufumu .
66005008	Na gu hakha libhuku , sirengo sile sa sina ni madhota yale nya magumi mavili na mana ma di khidzima mbeli ga Nvutana , mari ni sitendre ni sikombe nya gugirwe khu ndralama na si tade khu libani , a gu milombelo nya sihathwa .
66005009	Ma di gu emba ndzimo nya yiphya , khayo : U nani fanelo nya gu hakhe libhuku ni gu namula sifungo saye , kholu u songidwe ; khu novba wago , u dzegiside vathu nya mahundzu , malimi , mafumbu , ni mayigo yatshavbo . U gu va ningela ga Nungungulu .
66005010	U va giride vafumeli ni vaphasi nya mhamba ya Nungungulu ; avo vana fuma mafuni .
66005011	Khavbo avbo , nyi di wona ni gupwa lito nya mwandra nya dzingilozi dza Nungungulu dzi nga bani si randrede gikhalo nya wufumu , ni sirengo sile sa sina ni madhota ; tengo wa kona adiri makhulukhulu ni makhulukhulu .
66005012	Va di gu emba khu lito nya gukhusege khavo : Nvutana yi nga songwago yi fanede gu ningwa mufumu , wurendra , guti , tshivba , rungudzo , gidhumo ni wuzundzo
66005013	Sivangwa satshavbo sa ndzadzini , sa mafuni , ni vbavbatshi nya mafu niso sa matini nyi di sipwa satshavbo na si gu khiso : Wuzundzo ni rungudzo , ni wufumu ni tshivba kala gupindruga ga wule a khadego vbagikhalotunu nya wufumu ni ga Nvutana .
66005014	Sirengo sile sa sina si di hakha khiso : Amen ! Gasi madhota nya magumi mavili ni mana ma di khidzima ma gu khozela wule a banyago kala gupindruga .
66006001	Nyi di wona Nvutana na yi gu namula gifungo nya guphele nya sile satshavbo nya livbandre na sivili . Khavbo avbo , nyi dipwa ni gu wona girengo nya guphele nya sile sa sina na gi gu ganela khu lito nya gudzume kha nga libara , khigyo : Delu wona !
66006002	Khavbo avbo , nyi di wona kavalu nya gu age na yi gu duga , na yi khiledwe khu muthu na pharide wulaho mandzani . A di ningwa gihugu nya wufumu , a gu phara ndzila a hongola kha nga kuzi , gasi guya pala .
66006003	Gikhati Nvutana yi nga namulago gifungo nya wuvili , nyi dipwa girengo nya wuvili na gi gu khigyo : Delu !
66006004	Khavbo avbo , li di duga yimbe kavalu , nya gufuvile , na li khiledwe khu muthu a nga ningwago tshivba nya guvbedze gurula tigoni , gasi vathu va songane khu gyawe . A di ningwa gambe litshari nya likhongolo .
66006005	Gikhati Nvutana yi nga namulago gifungo nya wuraru , nyi dipwa girengo nya wuraru na gi gu khigyo : Delu wona ! Khavbo avbo , yi di duga kavalu nya gusivbale , na yi khiledwe khu muthu a nga bani ari ni gikalo mandzani .
66006006	Khavbo avbo , nyi dipwa vbakari nya sirengo sa sina lito khilo : Gipimo nya sivbila gu livba thumo nya litshigu , sipimo siraru nya mavbila gu livba thumo nya litshigu aholu u nga haganiseli mafura ni vbinyu .
66006007	Gikhati Nvutana yi nga namula gifungo nya wuna nyi dipwa girengo nya wuna na gi gu khigyo : Delu wona !
66006008	Nyi di wona kavalu nya safarawu , na yi khiledwe khu moyo nya gupwani khu Gufa a na gu bangaladzwa khu Hayidesi , litigo nya vafi . A di ningwa gipandre nya wuna nya litigo , gasi a gi mwaladze khu litshari , ni ndzala , ni mitungu nya madwali ni sirengo nya likhabi .
66006009	Gikhati Nvutana yi nga namula gifungo nya livbandre , nyi di wona vbavbatshi nya giluvelo mihefemulo ya vale va nga songwago khu kota nya gutivise mahungu ya Nungungulu ni gu ma fakaza khu mavbanyelo yawe .
66006010	Va di gu huwelela khu tshivba khavo : Ama Pfhumu , uwe khuwe u agidego ni gutumbega ! Hi na lirela kala lini gasi u lamule vathu va tigonimu , u hi phodzela olu va nga hi songetelago ?
66006011	Moyo ni moyo wawe a di ambagiswa ngandzu nya gu age ni gulapha , va gu embedwa pwani va na hefemule vbadugwana , va lirela gu enedza tengo nya vangana ni vandriyawe , ava va nga gu vbwetago gu songwa nga avo .
66006012	Khavbo , nyi di wona Nvutana yi namula gifungo nya livbandre na gimwegyo . Gu di manega girevareva nya gikhongolo ; lidambo li di sivbala kha nga gilendra ; ngima wu di fuvila kha nga novba ;
66006013	Dzinyeledzi dza ndzadzini dzi di thegela vbavbatshi , kha nga nguyu wu thegelago maguyu nya mambihu khu gu kutsungwa khu gingulu .
66006014	Ndzadzini gu di mwalalega kha nga lidangalila li peteledwago . Sigomo ni sidwa satshavbo si di siguledwa malangani gwawe .
66006015	Vafumeli nya mayigo , ni vathangeli nya dzinyimbi , sitetema , va nya tshivba , vatshavbo , dzikhumbi ni va nya gutshulega , va di sihala mu dziphagoni nya siwindri sa mu sigomoni ;
66006016	va di embela sigomo ni siwindri khavo : Hi thegeleni mu hi siha ga wule a khadego vbagikhalotunu nya wufumu , ni ga likhulo la Nvutana ,
66006017	kholu litshigu likhongolo nya likhulo laye li vbohide ; khu mani a na gu dzi kodzago gu khala na emide ?
66007001	Khavbo avbo , nyi di wona dzingilzi dzina dza Nungungulu na dzi emide mu dzikhonani dza dzina nya litigo , na si pharide maphuvbo ya mana nya litigo , gasi Liphuvbo li si furugedzi tigoni , ni matini ya phwani ambari misimboni .
66007002	Nyi di wona gambe yimbe ngilozi ya Nungungulu yi nga bani yi guta khu khuga-dambo , na yi pharide gifungo gya Nungungulu nya guvbanye . Yi di ganela khu tshivba ni tshivba , yi embela dzingilozi dza dzina edzi Nungungulu a nga dzi ningago tshivba nya gusasele mafu ni yiphwa , khiyo :
66007003	Mu nga saselini litigo , ambari yiphwa , ni misimbo , na hi si gu lovi gifungo mu siwomboni nya sithumi sa Nungungulu wathu .
66007004	Khavbo avbo , nyi di pwa tengo nya vale va nga bani va lovidwe gifungo : lizana ni magumi mana na mana mazana nya mazana ( 144.000 ) nya vathu va lumbago mahundzu yatshavbo nya sanana sa Israeli :
66007005	Nya lihundzu la Judha adiri lizana ni magumi mavili mazana ( 12.000 ) avo va nga bani va lovidwe gifungo ; nya lihundzu la Rubheni , adiri lizana ni magumi mavili mazana ; nya lihundzu la Ghadhe , adiri lizana ni magumi mavili mazana ;
66007006	nya lihundzu la Aseri , adiri lizana ni magumi mavili mazana ; nya lihundzu la Nafitali , adiri lizana ni magumi mavili mazana ; nya lihundzu la Manase , adiri lizana ni magumi mavili mazana ;
66007007	nya lihundzu la Simioni , adiri lizana ni magumi mavili mazana ; nya lihundzu la Levhi , adiri lizana ni magumi mavili mazana ; nya lihundzu la Isakari adiri lizana ni magumi mavili mazana ;
66007008	nya lihundzu la Zabhuloni , adiri lizana ni magumi mavili mazana ; nya lihundzu la Josefe adiri lizana ni magumi mavili mazana ; nya lihundzu la Bhenjami , adiri lizana ni magumi mavili mazana .
66007009	Hwane nya isoso nyi di wona mwandra nya wungi ngudzu nya vathu nya mayigo , mahundzu , mafumbu , malimi yatshavbo , a gu mwalo muthu a dzi kodzago gu wu saya . Va di emide mbeli nya gikhalo nya wufumu ni mbeli nya Nvutana , na va ambade dzingandzu nya gu age , va phara migindru mandzani .
66007010	Va di gu huwelela khu tshivba khavo : Guvbanyisa ga gu lumba Nungungulu wathu , a khadego vbagikhalotunu nya wufumu , gambe gwa gu lumba Nvutana .
66007011	Dzingilozi dza Nungungulu dzatshavbo dzi nga bani dzi randrede gikhalo nya wufumu , madhota ni sirengo sa sina , dzi di khidzima mbeli nya gikhalo nya wufumu si gu khozela Nungungulu , khidzo :
66007012	Amen ! Rungudzo ni gidhumo ni guti ni gubonga ni wuzundzo ni wufumu ni tshivba sa gu lumba Nungungulu wathu kala gupindruga . Amen !
66007013	Moyo nya madhota a di khusedza lito a nyi wudzisa , khuye : Ava va nga ambala dzingandzu nya gu age khu vamani , na va guta khu hayi ?
66007014	Nyi di mu hakha kheni : Pfhumu yangu , uwe khuwe u dzitigo ! Khavbo avbo , a di nyi tshamusela , khuye : Ava khu vale va tago khu mu sigaradzoni nya sikhongolo , vale va nga handzago dzingandzu dzawe va dzi agisela novbani nya Nvutana .
66007015	Khiso si va girago va manega mbeli nya gikhalo nya wufumu wa Nungungulu , va mu thumela wutshigu ni mihani nyumbani gwaye . Wule a khadego vbagikhalotunu nya wufumu a na va vhikela khu mwedzi waye .
66007016	Gima kha va na pwa gambe ndzala ni lidora , lihani ni lithonga gima kha si na va sanisa gambe .
66007017	Kholu Nvutana yi guromo vbagikhalotunu nya wufumu khiyo yi va havisago , yi va yisa namboni nya mati nya womi . Nungungulu a na va bavbula marongo yawe yatshavbo .
66008001	Gikhati Nvutana yi nga namulago gifungo nya livbandre na sivili , gu di gira tsadego ndzadzini gipimo nya gyadi .
66008002	Khavbo avbo , nyi di wona dzingilozi dzile nya livbandre na dzivili dzi guromo mbeli ga Nungungulu , na dzi gu ningwa livbandre na mivili mipundru .
66008003	Yimbe ngilozi yi dita ema vbafuvbi ni giluvelo , na yi pharide gifugwana nya guwumbwe khu ndralama , na gi tade khu libani . Va gi ningide libani nya lingi gasi gu li vbisa gumogo ni milombelo nya sihathwa satshavbo vbagiluvelotunu nya ndralama gi guromo mbeli nya gikhalo nya wufumu .
66008004	Wutshi nya libani wu di gwela khu mandzani nya girumwa gumogo ni milombelo nya sihathwa wu hongola ga Nungungulu .
66008005	Khavbo avbo , girumwa gi di dzega gifugwana nya libani , gi tadza khu magala nya nilo wa vbagiluvelotunu , gi rinya tigoni . Gu khugela avbovbo , gu di dzuma mabara , gu lasa , bwelo khavbo gu manega girevareva .
66008006	Dzingilozi dzile nya livbandre na dzivili dzi di dzi dongisela gasi gu womba mipundru dzi nga bani dzi pharile mandzani .
66008007	Yi di womba ngilozi nya guphele . Khavbo avbo , gu di thega maralala ni nilo tigoni , na si patidwe ni novba . Gu divbya gipandre nya wuraru nya litigo ni misimbo yakone , mwasi watshavbo nya guvbanye wu di tsagamiswa khu luvbya .
66008008	Yi di womba ngilozi nya wuvili . Gilogyo nya gufane ni gigomo nya gikhongolo nya gungangamele nga nilo gi di rinywa linene . Khavbo avbo , gipandre nya wuraru nya yiphwa yi di vbindrugedza yi gu khala novba .
66008009	Gipandre nya wuraru nya sivangwa si vbanyago phwani si difa ni gipandre nya wuraru nya dzingalava dzi di mbemba .
66008010	Ngilozi nya wuraru yi di womba niyo pundru waye , nyeledzi nya yikhongolo yi di thega khu ndzadzini , na yi gu dzura kha nga mwenge . Yi thegede gipandre nya wuraru nya mitsongo ni sifefe nya mati .
66008011	Nyeledzi yoyo ya gu ranwa gupwani khiyo Guvava . Gipandre nya wuraru nya mati ma di vbindrugedza ma gu vava . Vathu nya vangi va fude khu kotani nya mati , ma nga vbindrugedza ma gu vava .
66008012	Girumwa nya wuna gi di womba pundru , khavbo avbo , gipandre nya wuraru nya lidambo nigyo nya ngima ni dzinyeledzi si di thapedwa niso ; si gu tshimega . Gipandre nya wuraru nya mihani nigyo nya wutshigu si di khala gidemani .
66008013	Nyi di wona ngilozi na yi gu vbuvba ndzadzini , nyi yipwa na yi gu huwelela khu tshivba , khiyo : Wowe , wowe ! Libango la vale va vbanyago mafuni , gikhati gu na pwalago gudzuma nya mipundru nya dzingilozi dza dztharu dzi nga tshadego gu guwomba .
66009001	Ngilozi nya livbandre yi di womba pundru , khavbo avbo , nyi di wona nyeledzi na yi thegide khu ndzadzini . Yi di ningwa pfhungulo nya liphala nya likhongolo ngudzu .
66009002	Nyeledzi yi di tula liphala gu duga wutshi nya gufane nuwo nya luvbya nya likhongolo ngudzu . Lidambo ni ndzadzini gu di sivbadzwa khu wutshi wakone .
66009003	Khu wutshini gu di duga mbasa nya yingi yi phalalega ni litigo . Mbasa yakone yidiri ni wuhungu kha nga nya dzihume .
66009004	Aholu , yi di leletedwa gumba sasela mwasi nya guvbanye wa khabini , mwendro sisimbwana satshavbo ni misimbo nya yikhongolo . Yi rumedwe basi gu sasela vathu vale va nga bani va sa vegwa gifungo gya Nungungulu vbagiwombotunu .
66009005	Ambari ulo yi di laywa gumba songa vathu , aholu gu va sanisa ngudzu ndrani nya livbandre migima . Mahodzelo nya mbasa yoyo ma di vbisisa nya nga hume .
66009006	Ndrani nya migima yoyo , vathu va na dogorela gufa va gu hamuga , va na vbweta gufa , aholu , lufu li na va thava .
66009007	Mbasa yoyo yi di fana ni dzikavalu dzi dongisedwego guya nyimbini . Khovbe kha nga muthu , hungoni yi ambade kha nga gihugu nya wufumu nya gugirwe khu ndralama .
66009008	Yidiri ni ndzudzu nya gulaphe kha nga nya vanyamayi ; magwaha yakone ma di gu fana nayo nya nghala .
66009009	Yidiri ni givhikelo nya gikete vbakhanatunu , ligwaha nya mambapi yakone li di fana ni ligwaha nya dzikareta nya gundrindrwe khu dzikavalu nya dzingi nya gututumele nyimbini .
66009010	Yidiri gambe ni ngila nya guhegise khu muba nga oyu nya hume . Ngilani gakone wu diromo wuhungu nya tshivba nya gusanise vathu ndrani nya livbandre migima .
66009011	Mbasa yatshavbo yi di gu thangedwa khu pfhumu mweyo a gu girumwa gya phalani . Khu Gihebheru gya gu ranwa Abbadon khu Gigreki Apollion gu tshamusago gu pwani Mumbembisi .
66009012	Egi gitsayiso nya guphele gi vbindrile . Aholu gu nga tshade gambe si tsayiso sivili hwane nya egi .
66009013	Khu hwane nya isoso , girumwa nya livbandre na gimwegyo gi di womba pundru , khavbo avbo , nyi di pwa lito na li gu duga khu dzikhehoni dza dzina nya giluvelo nya ndralama , gi guromo mbeli ga Nungungulu .
66009014	Lito li di embela girumwa nya livbandre na gimwegyo gi nga bani gi pharide pundru khilo : Tshula sirumwa sa sina si hungidwego bambe nya tsongo khongolo wa Eufrate .
66009015	Si di tshudwa sirumwa sa sina na si dongisede tshivba nya gusonge gipandre nya wuraru nya vathu khu gipitipiti , gikhati gegi , litshigu leli , ngima yoyu , ni mwaga yoyu .
66009016	Nyi va pwide gwadi na va gu sayela tengo nya vama va khiledego dzikavalu nya nyimbi , adiri mazana mavili nya mazana mazana nya vama .
66009017	Nyi di woniswa kharati dzikavalu ni vama va dzi khiledego : Vakhileli vadiri ni sighwabhata nya gungangamele nga nilo , nya gukhedzige ngudzu nga safira , nya gubyuge nga enxofre . Mihungo nya dzikavalu yi di gu fana niyo nya dzi nghala . Khu maganani nya dzikavalu gu di duga nilo ni wutshi ni enxofre .
66009018	Khiso silo sesi sa siraru : nilo , ni wutshi ni enxofre si nga sasela gipandre nya wuraru nya vathu va tigoni , si nga bani si duga khu kanani gwawe .
66009019	Kholu tshivba nya dzikavalu dzakone yi diromo kanani ni vbangilatunu . Migila yi di gu fana ni dzinyoga , yi nani mihungo yi hodzago khiyo vathu .
66009020	Ambari ga sigaradzo satshavbo sesi , vale va nga vbulugago , kha va dzi kodza gu vbindrugedza mavbanyelo , va nyenya sithombe nya guwumbwe khu mandza yawe , kha va diga gu khozela sikwembu ni sithombe nya guwumbwe khu ndralama , mwendro khu prata , ni misimbo . Va rana vanungungulu sithombe nyamba wona , nyamba pwa , nyamba gimbila .
66009021	Kha va vbindrugedza mavbanyelo , gambe va di simama ni mithumo yawe nya guvivbe : wughevenga , wuloyi , wubhayi ni wuvafa .
66010001	Khavbo avbo , nyi di wona yimbe ngilozi nya tshivba na yi gu tshiga khu ndzadzini , na yi ambade lipfhi ; hungoni gwaye wu diromo wulaho wa ndzadzini , khovbe yaye yi di fana ni lidambo , mawundru yaye kha nga siguni nya nilo .
66010002	Yi di pharile mandzani libhuku na li tudwe . Yi di gandra phwani khu ngondro wa nyamudye , khu ngondro wa nyambade yi gu gandra mafuni ,
66010003	gi di khusedza lito khu tshivba gu fana ni nghala ya gu bani yi ngurangura . Khavbo avbo , ma di dzegela gu phindrula livbandre na mavili mabara .
66010004	Ga gikhati gile , nyi di vbweta gu lova , aholu nyi dipwa lito nya gute khu ndzadzini li nyi embela khilo : Vegedza sihaloni iso si nga ganedwago khu livbandre na mavili mabara . U nga lovi gilo .
66010005	Khavbo avbo , ngilozi nyi nga yi wona na yi emide yi gandra phwani ni mafuni , yi di khusedza libogo la nyamudye gi nonedza ndzadzini ,
66010006	yi gu sambanya khu lina la wule a vbanyago kala gupindruga , a gu uye muvangi nya ndzadzi ni mafu ni yiphwa ni sivangwa satshavbo , khiyo : Gikhati gi vbede ni iso si guromo umo !
66010007	Aholu ya gu kala yi gu womba pundru ngilozi nya livbandre na dzivili , khavbo yi na gu tadzisegago misihalo ya Nungungulu , iyo a nga yi tivisago ga sithumi saye , a gu vaphrofeti .
66010008	Lito lile la ndzadzini nyi nga lipwa , li di wuya li nyi embela gambe khilo : Indra uya dzega gibhukwana nya gutudwe gi guromo mandzani ga ngilozi yile yi emidego , yi gandra yiphwa ni mafu .
66010009	Eni nyi di hongola ga ngilozi nyi ya yi lomba libhuku . Ngilozi yi di nyi embela khiyo : Li dzege u li hodze ; kanani gwago li na lombela kha nga wulombe , aholu li na gu vava girumbuni gwago .
66010010	Nyi di hakha libhuku mandzani ga ngilozi nyi li hodza , kanani gwangu li di lombela nga wulombe , aholu , na nyi li midzide , ndrani gwangu gu di vava .
66010011	Khavbo avbo , nyi di embedwa gambe , pwani : Gu vbwetega u simame guphrofeta , u thuledza mafumbu nya mangi , u laye mayigo , malimi ni vafumeli .
66011001	Hwane nya satshavbo sesi nyi di ningwa tshava nya gu fane ni ndronga , yi vboha yi nyi embela khiyo : Khuga u pime Nyumba ya Nungungulu gumogo ni giluvelo , u wuya u gu saya vathu va khozelago umo .
66011002	Aholu , u nga pimi tendrela wu randredego Nyumba ya Nungungulu khu vbavbandze kholu wu ningedzidwe va nya mayigo va na gandredzelago lidhoropa nya gukatege ndrani nya magumi mana na mivili migima yitago .
66011003	Nyi na rumela dzifakazi dzangu dza dzimbili na dzi ambade gilendra gasi guphrofeta mahungu ya Nungungulu , gipimo nya likhumi mazana ni mazana mavili ni livbandre na limwedo magumi matshigu .
66011004	Dzifakazi dzedzi nya dzimbili khu misimbo mivili nya miolivha , gumogo ni dzikandriya dzimbili dzi guromo mbeli ga Pfhumu nya litigo .
66011005	Uye a na gu vbwetago gu dzi ghohetela , a na khale na gu dziti gu khuye gu na duga nilo khu kanani gwawe , wu na gu vbedzago valala vawe . Vale va na lingago gu dzi ghohetela va na fisa guralo .
66011006	Dzifakazi dzedzi dzi na ni tshivba nya gusege ndzadzi yi siwi ndrani nya matshigu yatshavbo nya wuphrofeti wawe , ni tshivba gambe nya guvbindrugedze mati ma gu khala novba , ni gu tsayisa litigo khu mafumbu yatshavbo nya mitungu .
66011007	Gikhati dzi na vbedzago gu fakaza ; gi na duga khu phalani girengo gi dwana nadzo . Girengo gi na pala gi gu songa dzifakazi .
66011008	Sirumbi sawe si na khala tshandzala mu dzindzilani nya lidhoropa likhongolo , li ranwago khu gipimaniso pwani Sodhoma ni Egipito , umo gambe Pfhumu yawe yi nga khokhothedwago umo .
66011009	Sirumbi sawe si na wonwa khu vathu nya mayigo , ni mafumbo , ni malimi ni mifumu yatshavbo , ndrani nya matshigu mararu ni gipandre , gambe kha va na dzumedziswa gu si dzinga .
66011010	Vathu va tigoni va na nengedziswa khu gufa nya dzifakazi dzedzi dza dzimbili . Va na ghiya bwelo khavbo va rumelana siningwa nya malosedzela , kholu vaprofeti vava va vavili va di gu va pwisisa wuvi .
66011011	Aholu , khu hwane nya matshigu ya mararu ni gipandre , lidita khu ga Nungungulu Liphuvbo nya guvbanyise lita bela sirumbini mule . Sirumbi si di khuga si gu ema , vatshavbo avo va nga si wonago , va di bedwa khu hwanga ni rerema nya yi khongolo ngudzu .
66011012	Khavbo avbo , va dipwa lito na li gu ganela khu tshivba ni tshivba li guta khu ndzadzini , li va embela khilo : Litani muta eno ! Va di lita vaya ndzadzini , vari vbakari nya mapfhi , na va gu wonwa khu valala vawe .
66011013	Gikhati gyogyo , gu di dugelela girevareva nya gikhongolo . Gipandre nya likhumi nya lidhoropa gi di pfhungumudwa . Livbandre na mavili magumi mazana nya vathu va fude khu girevareva gyogyo . Ava va nga vbulugago va di tala khu rerema va gu dhumisa Nungungulu wa ndzadzini .
66011014	Khidzo gi nga vbindrisa idzo gitsayiso nya wuvili . Aholu igyo nya wuraru gyomo vbafuvbi ni gu vboha .
66011015	Ngilozi nya livbandre na dzivili yi di womba pundru . Khavbo avbo , gu di pwala ndzadzini na va gu kulungela khu tshivba khavo : Olu , Mufumu nya litigo wa gu lumba Pfhumu yathu , ni Mesiya a na fumago kala gupindruga nya gupindruge .
66011016	Madhota yatshavbo nya magumi mavili na mana ma khadego vbasikhalotunu nya wufumu mbeli ga Nungungulu , ma di noga kala vbavbatshi , ma gu khozela Nungungulu
66011017	na ma gu khayo : Ethu hi ngu gu bonga Pfhumu , Nungungulu nya tshivba yatshavbo , wule a gu uye , wule a nga bani ari uye , wule a vbwetago guta . Kholu u hakhide tshivba yago nya yikhongolo , gambe u phede gufuma !
66011018	Mayigo ma di gu wugede khu tshivba , aholu gi vbohide gikhati gyago nya guphodze . Khigyo egi gikhati nya gulamule avo vafudego ni gu tshatshazela sithumi sago , vaphrofeti ; ni sihathwa , ni vatshavbo vale va ningago githawo lina lago , sanana ni vakhongolo . Gi vbohide gikhati nya gumbembise vale va saselago litigo .
66011019	Khavbo avbo , Nyumba ya Nungungulu a guromo ndzadzini yi di tulega , yi gu wonega Ngasa nya gidzumeledzwano gya Nungungulu , khu gikhati gyogyo , gu di lasa , gu pandra mabara , gu duga girevareva , ni maralala .
66012001	Gi di tumbuluga giwoniso nya gikhongolo ndzadzini : Nyamayi na ambade lidambo , na gandrile ngima vbavbatshi nya migondro yaye . Hungoni gwaye adiri ni gihugu nya gulugwe khu likhumi na dzimbili dzinyeledzi .
66012002	Nyamayi yoyu a di sigide , a di gu dilela khu gu lumwa , nari vbafuvbi nya guhadza gu hefemula .
66012003	Khavbo avbo , gi di tumbuluga gimbe giwonegiso ndzadzini : mwamilambo nya khongolo ngudzu , nya gungangamele nga nilo , a gu ni livbandre na mivili mihungo , ni likhumi dzikheho , ni livbandre na sivili sihugu nya wufumu mihungoni yatshavbo nya livbandre na mivili .
66012004	Ngila waye wu di vbiyela gipandre nya wuraru nya dzinyeledzi dza ndzadzini , wu gu dzi rinya mafuni . Mwamilambo a dita ema mbeli ga nyamayi a nga bani a gu saniseka khu gulumwa , gasi gu mu hodzela gyanana , avbo a hefemulago .
66012005	Nyamayi a di hefemula gyanana nya gikhwathana igyo gi na gu fumago mayigo yatshavbo khu ndronga nya gikete . Aholu , gyanana gi di khusedzwa gi gu yiswa vbafuvbi ga Nungungulu vbagikhalotunu gwaye nya wufumu .
66012006	Nyamayi a di thavela giwulani , avba Nungungulu a nga bani a mu vegisede wulanga nya gusihalege , gasi a mane gu sayiswa ni gu hodziswa gipimo nya likhumi mazana ni mazana mavili ni livbandre na limwedo magumi ( 1260 ) matshigu .
66012007	Khavbo li nga wuga litunga ndzadzini . Migeli ni dzingilozi dzaye a di dwana ni mwamilambo , a nuye mwamilambo a di tsarama a dwana gumogo ni dzingilozi dzaye .
66012008	Ambari ulo mwamilambo ni dzingilozi dzaye kha va dugelela . Va di padwa , va gu tutumiswa , wu futwa wulanga wawe ndzadzini .
66012009	Khidzo a nga tshipiswa khidzo mwamilambo , mamba nya guhegule , yi ranwago pwani khiyo dhemoni , mwendro Sathane , mupembi nya litigo latshavbo . Rinyidwe mafuni gumogo ni dzingilozi dzaye .
66012010	Khu hwane nya iso nyi dipwa lito nya gute khu ndzadzini li huwelela khu tshivba khilo : Gi vbohile gikhati nya guvbanyiswe , nya tshivba ni Wufumu wa Nungungulu wathu ni Mufumu wa Kristo waye . Kholu va mupade muthuledzi wa vandriyathu , uye a nga bani a gu va poyila wutshigu ni mihani mbeli ga Nungungulu wathu .
66012011	Vandriyathu va mu pade khu tshivba nya novba wa Nvutana ni wufakazi wawe nya gu timisele ; kholu kha va felela guvbanya gwawe , kala va gu dzumela gufa .
66012012	Khu guralo nengelani mu tsaka , ndzadzini , enu mwatshavbo mu vbanyago umo . Aholu libango lomo ino gwanu enu mu vbanyago tigoni ni linene , kholu Sathane tshigide vbakari gwanu na tade khu likhulo nya likhongolo ngudzu , kholu a dzitigo nya gukhuye gikhati gyaye gidugwana ngudzu .
66012013	Gikhati mwamilambo a nga dzipwa na dzudzugidwe vbavbatshi mafuni , a di pheledza gu tutumisa nyamayi wule a nga velega gyanana nya gikhwathana .
66012014	Aholu , nyamayi a di ningwa mambapi mavili nya lighama nya likhongolo , gasi a kodze gu vbuvba a thavela giwulani avbo a nga bani a dongisedwe gu sayiswa avbo gipimo nya myaga miraru ni gipandre nari hwindzo ni hwindzo ni mwamilambo .
66012015	Nyoga yi di gamba khu kanani talo nya mati nga tsongo , gasi gu langaladza nyamayi , ma gu mu ndrindra khu mwedzi .
66012016	Ambari ulo , litigo li di emela nyamayi . Li di hama likana laye li gu midza tsongo wu nga gambwa khu mwamilambo .
66012017	Na tandregide , mwamilambo a di tala khu likhulo aya wugela sivelegwa sa nyamayi , a gu vathu vatshavbo vale va vegisago milayo ya Nungungulu , va landrisago wufakazi wa Jesu .
66013001	Mwamilambo a di ya tsarama khu funguni wa phwani . Khavbo avbo , nyi di ema khu funguni nyi wona gambe girengo na gi tumbuluga khu linene . Girengogyo gidiri ni livbandre na mivili mihungo ni likhumi dzikheho , kheho ni kheho yi di ambade gihugu nya wufumu . Mihungoni gwaye gu di lovidwe malina nya guvale Nungungulu .
66013002	Girengo nyi nga gi wonago gi di gu fanana ni likhamba . Sandza nya migondro yaye khwatshi khesi nya yingwe , likana li di gu fanana neli nya nghala . Mwamilambo a di gi ninga tshivba yaye , ni gikhalo gyaye , ni wufumu nya wukhongolo .
66013003	Hungo moyo nya girengo wu di pandridwe phandza nya guvbwete gufa . Aholu , phandza yakone yi di vbode . Litigo latshavbo li di liwuga li gu landrisela girengo .
66013004	Vathu va di khozela mwamilambo a nga ningago tshivba nya yi khongolo girengo . Va wuya va khozela girengo khavo : Khu mani a dzi kodzago gu palisana tshivba ni girengo , khu mani a na gu dzi kodzago gu dwana nagyo ?
66013005	Girengo gi di dzumedziswa gu ganela magana nya gulemele , nya guvale Nungungulu , gipimo nya magumi mana na mivili migima .
66013006	Girengo gi di tula likana gi gu vala Nungungulu ni lina laye , ni tabernakele yaye ni vatshavbo va vbanyago ndzadzini .
66013007	Gi ningidwe tshivba nya gudwanise nyimbi gi pala sihathwa sa Nungungulu , ni tshivba nya gufume mafumbu yatshavbo , ni malimi , ni mayigo yatshavbo .
66013008	Vathu vatshavbo va tigoni va di khozela girengo , vbavbandze ga vale basi va lovedwego malina yawe , gu khugela nya guvangwe litigo , omu nya libhuku nya guvbanye li vegisidwego khu Nvutana yi payidwego .
66013009	Wule a gu ni dzindzeve a napwe .
66013010	Oyu a fanedwago khu gu bela wugumbini a na yiswa wugumbini , oyu a fanelago gu songwa khu litshari a nafa khu litshari . Khigyo egi gikhati nya wundrena ni gu thembega nya vakhodwa .
66013011	Khu hwane nya iso nyi di wona gimbe girengo na gi gu tumbuluga khu tigoni gidiri ni dzikheho dzimbili kha nga nvuta aholu gi di ganela kha nga mwamilambo .
66013012	Girengo gegi khigyo gi gimbidzisago mufumu watshavbo nya girengo nya guhegule kha nga gyandza gyaye ; khigyo gi rumago litigo ni vathu vatshavbo va vbanyago ga ilo va khozela girengo nya guhegule , egi nya phandza nya guvbole .
66013013	Girengo gegi nya wuvili gya gu gira siliwugiso nya sikhongolo . Gi ngu dzi kodza gu tshisa mafuni nilo wa ndzadzini wu wonwa khu vathu .
66013014	Gi ngu pengisa vathu va tigoni khu siliwugiso gi ningidwego gu gira khu tshivba nya girengo nya guhegule . Gya gu senga vathu va tigoni va gira gifananiso nya gudhumise girengo nya gukokwe phandza khu litshari gi wuya gi vbanya .
66013015	Gi ningidwe gambe tshivba nya gu ninge hefemulo gifananiso nya girengo , gasi gi kodza gu ganela ni tshivba nya gusonge vatshavbo vale va si khozeligo githombe nya girengo .
66013016	Gi di ruma vatshavbo vathu , sanana ni vakhongolo , sitetema ni sisiwana va nya gutshulega ni dzikhumbi , vatshavbo gu vbweta va vegwe gifungo mandzani ya nyamudye , mwendro vbagiwombotunu .
66013017	Khu guralo , vale va gu ni gifungo , mwendro lina nya girengo , mwendro numeri nya lina la igyo khavo basi va dzumedziswago gu renga mwendro gu rengisa silo .
66013018	Avba guvbwetega wugengeli ! Wule a gu ni mapimo a na tshamusele numeri nya girengo , kholu khiyo numeri nya muthu . Numeri yakone kheyi : livbandre na limwedo mazana , ni livbandre na limwedo magumi ni livbandre na mweyo ( 666 ) .
66014001	Khavbo avbo , nyi di wona Nvutana na yi emide gigomoni gya Siyoni . Gumogo ni Nvutana va diromo lizana ni magumi mana na mana mazana mazana nya vathu ( 144.000 ) va nga bani va lovidwe vbagiwombotunu lina la Nvutana ni la Babe Waye .
66014002	Nyi dipwa gambe gudzuma ndzadzini kha nga linene , ni libara nya likhongolo , aholu dzindzeveni gwangu gudi pwala khwatshi lito nya hwambi wu wombwago .
66014003	Vale nya 144.000 vathu va di gu embelela ndzimo nya yipya mbeli nya gikhalo nya wufumu wa Nungungulu , mahoni nya sivangwa sa sina nya guvbanye ni manganagana . Vbavbandze nya vale 144.000 vathu vanga dzegiswago vbakari nya litigo , mwalo mumbe muthu a nga bani a gu dzi kodza gu emba ndzimo yoyo .
66014004	Ava khu vale va nga mba dzi nyenyezisa khu vanyamayi , vale va nga khala na va dzi vegiside ; khavo va landrelago Nvutana malangani yatshavbo . Va di dzegiswa vbakari nya vathu nga matiwula nya siluvelo ga Nungungulu ni ga Nvutana .
66014005	Kanani gwawe gima kha ga manega , wupembi , va tumbegide mbelinya mufumo wa Nungungulu .
66014006	Nyi di wona gambe gimbe ngilozi na yi gu vbuvba ndzadzini . Yi rumidwe guresa nayo nya wuphya nya gupindruge ; guta embela vathu vatshavbo va tigoni , nya mafumbu , ni mahundzu , ni malimi yatshavbo .
66014007	Ngilozi yi di huwelela khu tshivba khigyo : Ningani githawo Nungungulu mu dhumiseni Nungungulu kholu gi vbohide gikhati gyaye nya gulamule ! Khozelani Muvangi nya ndzadzi ni mafu ni linene ni sifefe nya mati .
66014008	Gu di handzamedza yimbe ngilozi nya wuvili yi huwelela khiyo : Mbembide ! Mbembide Bhabhiloniya lidhoropa nya likhongolo ! Uye a nga levisa mayigo yatshavbo khu vbinyu nya likhulo nya wubhemba waye .
66014009	Khavbo avbo , gu di handzamedza ngilozi nya wuraru yi ganela khu tshivba ngudzu khiyo : Wule a na gu khozelago girengo ni gifananiso gyaye , mwendro gu hakha gifungo gyaye vbagiwombotunu , mwendro mandzani ,
66014010	uye a na sela vbinyu nyamba futungedzwa nya likhulo la Nungungulu , li guhudwago ni tshivba yaye yatshavbo gikombeni nya gulamule . Gambe a na dayiswa khu nilo ni enxofre mbeli nya dzingilozi nya gukatege ni Nvutana .
66014011	Gu na tuviga wutshi nyamba vbela khu niloni nya gu saniseke gwawe . Vatshavbo va khozelago girengo ni githombe gyaye , mwendro gu vegisa gifungo nya lina laye va na saniseka nyamba hefemula wutshigu ni mihani .
66014012	Khigyo egi gikhati nya dzindrena nya gukhodwe , vale va timiselago va vegisa milayo ya Nungungulu ni gukhodwa ga Jesu .
66014013	Nyi dipwa lito ndzadzini khilo : Lova : va kategide vale , gukhugela muhuno , va na felago mandzani ga Pfhumu . Liphuvbo li di khilo : Ina , khidzo furi ! Mu gu garalani gwawe va na mana guhefemula , kholu mithumo yawe yi ngu va landrela .
66014014	Nyi di wona gambe moyo nya gufanane ni Mwamana wa Muthu na khade vbatshani nya lipfhi nya guage . A na ambade gihugu nya wufumu nya ndralama hungoni , na pharide givbwero nya gulodzwe mandzani gwaye .
66014015	Ngilozi mweyo yi di duga khu Nyumbani ga Nungungulu , yi khusedza lito yi ganela ni wule a nga bani a khade vbatshani nya lipfhi , khiyo : Dzega givbwero gyago u pilele kholu gikhati nya guvbwere givbohide . Mbewu ya tigoni yi vidzidwe .
66014016	Khavbo avbo , wule a nga bani a khade lipfhini a di tshisa givbwero mafuni , a gu vbwera litigo .
66014017	Gimbe girumwa gi di duga gambe khu Nyumbani ga Nungungulu ya ndzadzini na gi pharide nigyo givbwero nya guvbire .
66014018	Khavbo avbo , gi di duga yimbe ngilozi khu giluveloni , ni tshivba nya gufumele nilo , yi di khusedza lito khu tshivba yi embela ngilozi yile gi nga bani yi pharide givbwero nya guvbire , khiyo : Phara givbwero gyago nya guvbire u pilela sitsatsa nya dziwuvha dza tigoni kholu dzi tshanganede guvidzwa .
66014019	Ngilozi yi di tshisa givbwero mafuni yi pilela dziwuvha dza tigoni yi dzi thedzela sungwani nya likhulo la Nungungulu .
66014020	Dziwuvha dzedzi dzi di ya sugedwa vbavbandze nya lidhoropa . Novba nya wungi ngudzu wu di vbalagela khu sungwani wu tala kala gu manela matomu nya dzikavalu . Wu langaladza kharato gipandre nya mazana mararu mipfhuka ( 300 , Km . ) .
66015001	Nyi di wona gambe gimbe giliwugiso nya gusamadzise ngudzu ndzadzini : livbandre na dzimbili dzingilozi dza Nungungulu , na dzii pharide livbandre na sivili sitsayiso . Esi khu sitsayiso nya mahegiso kholu khu iso li na tadzisega likhulo la Nungungulu .
66015002	Nyi di wona gambe nga yiphwa nya gupatwe ni nilo . Dzinhenha dzi nga palago girengo ni gifananiso gyaye , ni tengo nya lina lagyo , dzi di emide phwani , na dzi pharide mihwambi dzi nga ningwago khu Nungungulu .
66015003	Dzi di embelela ndzimo ya Mosi , githumi gya Nungungulu ni ndzimo ya Nvutana khidzo : Pfhumu Nungungulu , nya tshivba yatshavbo , sigiro sago sikhongolo , si ngu liwugisa ! Dzindzila dzago dzi lulamile , dzi na ni lisine , uwe Pfhumu nya mayigo .
66015004	Ina khu mani a na dzi kodzago gumba gu ninga githawo ? Khu mani a na dzi kodzago gumba dhumisa lina lago ? Kholu , khuwe basi u Agidego ! Mayigo yatshavbo ma nata khidzima mbeli gwago , kholu gulamula gwago nya gululame , gu wonegide mahoni ga vathu vatshavbo .
66015005	Khu hwane nya isoso nyi di wona gambe Nyumba , yi gu na ni Tabernakele ya Nungungulu na yi tulegide ndzadzini .
66015006	Dzingilozi dzi di duga khu Nyumbani , na dzi pharile sitsayiso sile nya livbandre na sivili , na dzi ambade dzingandzu nya gu age ngudzu , ni mabhandri nya ndralama vbakhanatunu .
66015007	Givangwa gimwegyo nya sile nya sina si vbanyago : gi di ningela ga dzingilozi livbandre na sivili sikombe nya ndralama nya gutale khu likhulo la Nungungulu a vbanyago kala gupindruga .
66015008	Nyumba ya Nungungulu yi di tala khu wutshi nya tshivba ni gidhumo gya Nungungulu . Mwalo muthu a nga dzi kodza gu bela Nyumbani ga Nungungulu , gu si gu vbedzisegi satshavbo sitsayiso sile nya livbandre na sivili , si nga bani si pharidwe khu livbandre na dzimbili dzingilozi .
66016001	Eni nyi dipwa lito nya likhongolo na li gu duga khu Nyumbani ga Nungungulu , li gu embela dzingilozi dza Nungungulu khilo : Indrani mu ya vbaladza tigoni sikombe satshavbo nya livbandre na sivili si tadego khu likhulo la Nungungulu .
66016002	Yi di khuga ngilozi nya guhegule yiya vbaladza gikombe gyaye tigoni . Va di tedwa khu silondra nya guhagele nya guthise ngudzu , vathu vale va nga bani va vegidwe gifungo nya girengo , ni vale va nga khozelago gifananiso gyaye .
66016003	Ngilozi nya wuvili yi di vbaladza gikombe gyaye linene , li vbindrugedza li gu khala novba khwatshi khwa muthu nya gufe . Si difa sivangwa satshavbo sa linene .
66016004	Ngilozi nya wuraru yi di vbaladza gikombe gyaye mitsongoni ni sifefeni nya mati . Si vbindrugedza si gu khala novba .
66016005	Khavbo avbo , nyi dipwa girumwa gi fumago matini na gi gu ganela khigyo : U lulamide uwe , Pfhumu , u guromo , u nga bani uromo ! Gambe u agide kholu u lamudego khu lisine .
66016006	U va sedziside novba , kholu va vbaladzide novba wa va nya gukatega ni vaprofeti , va fanedwe khu tsayiso yoyo .
66016007	Nyi dipwa gambe lito khu giluveloni li ganela khilo : Khu lisine , Pfhumu Nungungulu nya tshivba yatshavbo , gulamula gwago khwa lisine , gu lulamide .
66016008	Ngilozi nya wuna yi di vbaladza gikombe gyaye damboni , gi ningwa tshivba nya guvbise vathu khu nilo .
66016009	Vathu va di hahudwa khu lihani nya likhongolo , va guvbya nya guthise , va gu vala lina la Nungungulu , a gu ni tshivba nya gurumele sitsayiso sesi ; aholu , kha va dzi kodza gu vbindrugedza va rungudza Nungungulu .
66016010	Ngilozi nya livbandre yi di vbaladza gikombe gyaye vbatshani nya gikhalo nya wufumu nya girengo , mufumu wa iyo wu di fenengedzwa khu gidema . Vathu va di dzi hodzedzela malimi khu wuvi .
66016011	Va di vala Nungungulu wa Ndzadzini , khu kota nya gutshaniseke gwawe khu silondra nya guhagele . Aholu kha va dzi kodza gu vbindrugedza va gu diga mithumo yawe nya guvivbe .
66016012	Ngilozi nya livbandre na mweyo yi di vbaladza gikombe gyaye tsongoni nya khongolo wa Eufrate , mati yaye ma di banga gasi gutulega ndzila nya guvbindre vafumeli va khuga-Dambo .
66016013	Khavbo avbo , nyi di wona maphuvbo mararu nya guvivbe nya gufanane ni vanyakhele na ma gu duga khu kanani ga Mwamilambo , ni kanani ga girengo , ni kanani ga muphrofeti nya malipha .
66016014	Aya khu maphuvbo nya mandriki ma girago siliwugiso , ma yago ga vafumeli vatshavbo va mafuni gasi gu va tshanganisa va ta dwana nyimbi nya Litshigu Likhongolo la Nungungulu nya tshivba yatshavbo .
66016015	( Khalani na mu dzi dongisede kholu nyi na vboha kha nga mbafa ; kategide wule a lirelago na vegiside dzingandzu dzaye gasi a si gimbili wumbwiri , dzitshoni dzaye dzi gu wonwa khu vathu ) .
66016016	Maphuvbo ya mararu ma di tshanganisa vafumeli wulangani wu ranwago khu gihebheru pwani Hermagedoni .
66016017	Ngilozi nya livbandre na wuvili yi di vbaladza gikombe gyaye ndrengelengeni . Gu di duga lito nya likhongolo khu vbagikhalotunu nya Wufumu ndrani nya Nyumba ya Nungungulu , khilo : Satshavbo si girerigide .
66016018	Khavbo avbo , gu di lasa , gu pwala dzihuwa , gu dzuma mabara , gu handzamedza girevareva nya gu gima na gima gi di si gu wonwi khu muthu ; adiri girevareva nya gikhongolo ngudzu .
66016019	Lidhoropa nya likhongolo li di pandrega khu sipandre siraru , madhoropa ya va nya mayigo ma gu khungumuga . Nungungulu a di dundruga Bhabhiloniya nya gukhongolo a gu sedza gikombe nya guvile khu vbinyu nya likhulo laye .
66016020	Sidwa satshavbo si di dzama , sigomo si di mwalalega .
66016021	Khavbo avbo , khu ndzadzini gu di thega maralala nya gulemele kha nga ndzadzi nya siwindri nya sikhongolo ngudzu . Vathu va di vala Nungungulu khu kota nya gitsayiso nya maralala kholu gidiri gikhongolo ngudzu .
66017001	Yi dita ngilozi mweyo nya dzile nya livbandre na dzmbili dzi nga bani dzi pharide livbandre na sivili sikombe , yita ganela ni eni khiyo : Delu eno , nyi gu nonedza gu lamudwa nya gibhayi gikhongolo gi khalago wubambe nya mati nya linene ,
66017002	egi vafumeli va tigoni va nga bhayago nagyo , gi nga levisa vathu va tigoni khu wadwa nya wubhayi waye .
66017003	Yi di nyi yisa giwulani khu liphuvbo . Nyi diya wona nyamayi na khilede girengo nya gufuvile , na gi ambagisedwe malina nya guvale Nungungulu , giri ni livbandre na mivili mihungo ni likhumi dzikheho .
66017004	Nyamayi a di ambade mwendra nya giwunguwungu nya gufuvile , na dzi mburisede khu ndralama , ni siwindri nya gukhedzige . Mandzani gwaye a di pharile gikombe nya ndralama nya gutale khu manyala ni ndzilo nya wubhayi waye .
66017005	Vbagiwombotunu gwaye gu di lovidwe lina nya gupwani sihalo : Bhabhiloniya nya khongolo , melegi nya sibhayi ni guvivba ga tigoni .
66017006	Nyi di wona nyamayi wule na gu leva khu novba nya va nya gukatega ni novba nya dzifakazi dza Jesu ; na nyi mu wone nyi di liwuga ngudzu .
66017007	Aholu ngilozi yi di nyi embela khiyo : Khu ginani u liwugago ? Nyi na gu tshamusela sihalo nya nyamayi ni girengo gi mu rwalago , gi gu ni livbandre na mivili mihungo , ni likhumi dzikheho .
66017008	Girengo u nga gi wona gi diromo , aholu gi mwalo gambe ; gya gu duga khu phalani giya mbembiswa ; vathu va tigoni , vale malina yawe ma sa lowago libhukuni nya womi , gu khugela nya guvangwe litigo , va na samadziswa khu gu wona gu khavo girengo gi nga bani giromo , gi mwalo gambe , aholu gi na tumbuluga nya luphye .
66017009	Avba guvbwetega hungo nya guti ni mapimo . Livbandre na mivili mihungo yi thudwago , khu livbandre na sivili sigomo si khaledwego khu nyamayi .
66017010	Gambe khu livbandre na vavili vafumeli : livbandre nya avo va thegide , moyo a nga gu fuma , mumbe a si gu vbohi . Aholu a gu vboha a na fuma gikhatinyana nya gidugwana basi .
66017011	Girengo gi nga bani giromo , olu gi gu mwalo gambe , igyo nigyo gya gu tshamusela mumbe mufumeli nya livbandre na wuraru ; a guromo tengoni nya vale nya livbandre na vavili vayago vaya mbemba .
66017012	Likhumi dzikheho u nga dzi wona khu likhumi vafumeli vale va si gu hakhiswigo gidhumo nya wufumu , aholu , ndrani nya gikhatinyana va na kabana wufumu ni girengo .
66017013	Vatshavbo va na ni mapimo mamowo , va gu thumela girengo , va vega tshivba yawe nya wufumu mandzani nya girengo .
66017014	Ava va na wugela Nvutana va yi dwanisa , aholu va na padwa khu Nvutana , kholu khiyo Pfhumu nya dzipfhumu , Mufumeli nya vafumeli . Gumogo Naye vale va ranidwego , va khodwago , va khalago Naye , va na pala navo .
66017015	Ngilozi yi di nyi embela gambe khiyo : Mati u nga ma wona ma na khaledwe khu nyamayi nya gibhayi khu mafumbu , ni mayigo ni malimi .
66017016	Likhumi dzikheho u dzi wonego ni girengo , si na wugela nyamayi nya gibhayi si mu gira gisiwana si mu diga wumbwiri , si hodza nyama yaye , si yi vbisa niloni .
66017017	Kholu Nungungulu vegide myonyoni gwawe gasi gu gira guhaladza gwaye , va dzumela gu thumela girengo kala ma tadzisega magana ya Nungungulu .
66017018	Nyamayi u mu wonego khu lidhoropa nya likhongolo li fumelago vbatshani nya vafumeli va tigoni .
66018001	Khu hwane nya esi nyi di wona gambe gimbe ngilozi na yi gu tshiga khu ndzadzini ni tshivba nya yikhongolo ngudzu , ni litigo li di wenengedzwa khu gungangamela gwaye .
66018002	Yi di ganela khu tshivba khu lito nya likhongolo khiyo : Thegide , thegide Bhabhiloniya nya khongolo , gu vbindrugedzide gu khala wulanga nya madhemoni , lipaso nya maphuvbo yatshavbo nya guvivbe , ni sinyoni satshavbo nya gunyenyeze , ni sirengo satshavbo nya likhabi .
66018003	Kholu mayigo yatshavbo ma sede wuvasi nya vbinyu nya wubhayi waye . Vafumeli vatshavbo va tigoni va bhayide naye . Ambari sidambane ni vakanganyisi va tigoni va fumide khu kota nya wubhayi waye .
66018004	Nyi dipwa gambe lito na li gu tshiga khu ndzadzini li ganela khilo : Dugani khu dhoropani momo , enu vathu vangu , gasi mu si hengeli naye sighoho saye , mu patwa nenu sitsayisoni saye .
66018005	Kholu sighoho saye si wungedzelane kala si gu ghuma damboni , gambe Nungungulu dundrugide mithumo yaye nyambasi yadi .
66018006	Mu bweledzeleni gu vbindrisa guvili guvivba a nga girago . Omu nya gikombe a nga sedza khigyo , thelani sipimo sivili .
66018007	Mu ningeni gutshaniseka ni wuvi nya guningane ni gidhumo , ni gutshamba a nga gupwago , kholu wari khuye khu monyoni gwaye : Nyi khade vbagikhalotunu nya wufumu kha nga mufumeli , kha nyiri noni , gambe gima nyi si gupwi wuvi .
66018008	Khu kharato sitsayiso si mu viredego si nata khu gipitipiti litshigu la limwedo : gufa , gililo , ndzala , a na tsagamiswa khu nilo , kholu Nungungulu a mu lamudego Pfhumu nya tshivba .
66018009	Vafumeli nya mayigo va nga gira naye wubhemba , va ghiya gumogo naye , va na mu lila va gu dzi laya va gu wona wutshi nya guvbiswe gwaye .
66018010	Va na ema khu hwindzo khu gu thava gutshaniseka gwaye , khavo : Wowe , Wowe ! Libango lago uwe lidhoropa nya likhongolo la Bhabhiloniya , lidhoropa nya gutale khu tshivba , u vbohedwe khu gikhati nya gutsayiswe gwago .
66018011	Va nya wugwevo va tigoni va mutigo va ngu mu lila va mu dilela kholu mwalo muthu a na gu va rengelago silo sawe va rengisago :
66018012	ndralama , prata , siwindri nya gukhedzige , dziperola , myendra nya siwunguwungu nya gufuvile , mafumbu yatshavbo nya misimbo nya gunungele , ni sombo nya gugirwe khu magwaha nya dzindzofu , sombo nya guvatwe khu misimbo nya yadi ngudzu , ni sikete ni siwindri nya gu age ,
66018013	kinamono , mafura nya gunungele , ni mafura nya gutole , ni libani , ni vbinyu , ni mafura nya guphule khayo , ni wuguvbi , ni mavbila , ni dzimombe , ni dzimbongola , ni dzinvuta , ni dzikavalu , ni dzikareta , ni dzikhumbi ni vathu .
66018014	Va na embela lidhoropa khavo : Mihandro yile nya guvidzwe eyi hefemulo wago wu nga bani wu yi gola , yi gu thavile yi penga hwindzo ; satshavbo silo nya wufumu ni wurendra si dzimede vbafuvbi gwago , gima khu na nga si mana gambe .
66018015	Varengisi vatshavbo nya silo sesi , vale va nga mana gufuma khu kota nya lidhoropa , va na khalela hwindzo , va lila khavo :
66018016	Wowe , Wowe ! Lidhoropa nya likhongolo , li nga bani li ambade myendra nya siwunguwungu , nya gufuvile , nya gumburisedwe khu ndralama , ni siwindri nya gukhedzige , ni dziperola . Khu gikhatinyana nya gi dugwana wu pfhungumugide wufumu nya wukhongolo ngudzu nya guvbindre tengo !
66018017	Vagimbidzisi nya mataro ni vatshavbo va gimbilago khayo , vamarinyero ni vatshavbo vathu va manago guvbanya khu gu thumela phwani , va di ema khu hwindzo ,
66018018	va di womba gimima khu gu wona wutshi nya luvbya laye , khavo : Khu levbini limbe lidhoropa li nga bani li gu ningana ni lidhoropa leli nya likhongolo ?
66018019	Va di dzi thedzela nguma hungoni , na va gu dilela , valila marongo khavo : Wowe , Wowe ! Libango nya lidhoropa eli nya likhongolo li nga fumisago vatshavbo va nya mataro khu dzi thomba dzaye , liphalalegisidwe khu githugedza .
66018020	Nengelani mu bhuma vbatshani gwaye , ndzadzi , ni enu mwatshavbo va nya gukatega , ni vapostoli , ni vaphrofeti . Kholu Nungungulu lamude khu gu mu phodzela , khu gu tsayisa lidhoropa leli khu mahungu yalo .
66018021	Ngilozi nya tshivba yi di khusa giwindri , nya gikhongolo nya nga gitshindro yi gi rinya nondrwani , khiyo : Khidzo kharati li na mbembiswago khidzo lidhoropa nya likhongolo la Bhabhiloniya ; mwalo a na li wonago gambe .
66018022	Gima kha dzi na pwala gambe umo dzindzimo nya vawombi nya mihwambi , ni vaembeleli , ni vawombi nya sitoliyo ni mipundru . Kha na manega ndrani gwago muvati mwendro meseri nya wevbini thumo , gima kha gu na pwala gambe gudzuma nya gitshindro ndrani gwago .
66018023	Wenengedzo nya kandriya gima kha wu na wenengedza gambe ndrani gwago , kha li na pwala gambe dzinyumbani gwago lito la mwama ni ngadzi , khaguva vasundzi vago vadiri vafumeli nya mayigo , kholu mafu yatshavbo ma pengisidwe khu wuloyi wago .
66018024	Ndrani gwaye wu manidwe novba nya vaprofeti ni va nya gukatega , novba wa vatshavbo vathu va nga songwago mafuni .
66019001	Khu hwane nya satshavbo sesi , nyi dipwa nga lito nya lidhuma nya vathu na li gu tshiga khu ndzadzini khilo : Aleluya ! Gu vbanyisa , ni gidhumo , ni tshivba sa gu tumbunuga khu ga Nungungulu wathu .
66019002	Kholu gulamula gwaye khwa lisine ni gululama , khaguva tsayisile gibhayi gikhongolo gi nga mbembisa litigo khu wubhayi waye , gambe phodzede vbatshani ga igyo novba nya sithumi saye .
66019003	Va di engedza khavo : Aleluya ! Wutshi waye wa gu tuviga kala gupindruga .
66019004	Vale nya magumi mana na mana madhota , ni sivangwa sile nya sina nya guvbanye , va di khidzima va gu khozela Nungungulu a khadego vbagikhalotunu nya wufumu , khavo : Amen ! Aleluya !
66019005	Khu vbagikhalotunu nya mufumu gu di duga lito khilo : Rungudzani Nungungulu wathu , enu mwatshavbo sithumi saye , enu mu gu ni githawo gwaye , vadugwana ni vakhongolo .
66019006	Nyi dipwa gambe nga lito nya likhongolo nya talo nya vathu , nga gudzuma nya talo nya mati , nga gudzuma nya libara , na va gu khavo : Aleluya ! Kholu Pfhumu , Nungungulu wathu nya tshivba yatshavbo a ngu fuma !
66019007	Hongoleni hi tsake , hi nengela ni gu mu rungudza , kholu gi vbohide gikhati nya buzo wa Nvutana , mwangadzi waye gambe a dzi dongisede ,
66019008	ambagisedwe dzingandzu nya gumbure dzi handzidwego dzi agiswa gwadi . Dzingandzu nya wumburi khu mithumo nya ndruda ya va nya gukatega .
66019009	Girumwa gi di nyi embela khigyo : Lova khuye : Va kategide vale va ranidwego guta hodza buzo nya mutshadho wa Nvutana . Gi di engedza gi nyi embela khigyo : Aya khu magana nya lisine ya Nungungulu .
66019010	Eni nyi di thega migondroni gwaye gasi gu gi khozela . Aholu , igyo gi di nyi embela khigyo : Ahihi ! Wona gwadi ! Eni nyi githumi kha nga uwe ni vandriyago vatshavbo va girago wufakazi wa Jesu . Nungungulu khuye basi a fanelago gu khozedwa . Khu lisine , wufakazi wa Nungungulu khu liphuvbo nya wuphrofeti .
66019011	Nyi di wona gambe ndzadzini na gu tulegide , gu wonega kavalu nya gu age . Oyu a yi khiledego a gu ranwa pwani khuye nya gutumbege , nya lisine , kholu khu gululama a di fuma ni gu dwana nyimbi .
66019012	Maho yaye ma di ngangamela nga nilo , hungoni gwaye a nani sihugu nya singi . A nani lina li lovidwego , nya gu mwalo a litigo vbavbandze ga uye mune basi .
66019013	Ambade mwendra nya gunegwe novbani . Lina laye khuye : Lito la Nungungulu .
66019014	Mabutho ya Ndzadzini ma di mu landrela na ma ambade dzingadzu nya wumburi nya guage ngudzu , na ma khilede dzikavalu nya gu age ngudzu .
66019015	Khu kanani gwaye gu di duga litshari nya guvbire gasi gu paya khilo mayigo . Uye a na ma fuma khu ndronga nya simbi ; a na gamela maphisoni vbinyu nya likhulo la Nungungulu nya tshivba yatshavbo .
66019016	Vbatshokatunu nya mwendra wu fenengedzago giwunu gyaye , gu lovidwe pwani : Pfhumu nya dzipfhumu ; Mufumeli nya vafumeli .
66019017	Gu di handzamedza nyi wona girumwa gimwegyo na gi emide vbatshani nya lidambo , na gi gu ganela khu tshivba ga sinyoni satshavbo si nga bani si gu vbuvba ndrengelengeni khigyo : Deluni : tshanganani buzoni nya khongolo wa Nungungulu ,
66019018	muta hodza nyama nya vafumeli , nyama nya vathangeli nya dzinyimbi , nyama nya dzingwazi , nyama nya dzikavalu , ni dza vale va khiledego idzo , nyama nya mafumbo yatshavbo , va nya gutshulega ni dzikhumbi , nya vadugwana ni vakhongolo .
66019019	Khavbo avbo , nyi di wona girengo ni vafumeli nya mayigo ni mabutho yawe na va tshanganide gasi gu dwanisa wule a nga bani a khilede kavalu ni dzinyimbi dzaye .
66019020	Aholu girengo gi di modwa gumogo ni muphrofeti nya malipha , a nga girago siliwugiso tshivbani nya girengo , a gu pengisa vatshavbo ava va nga hakhago gifungo nya girengo ni va khozeli nya gifananiso gyaye . Va vavili va rinyidwe na va gu vbanya tsivani nya nilo wu dzurago na wu gu engedzedwa khu solufa .
66019021	Ava vambe va nga tshalago va di songwa khu litshari li nga dugago khu kanani ga wule a nga bani a khilede kavalu . Ni sinyoni satshavbo si di khura khu nyama yawe .
66020001	Nyi di wona ngilozi na yi gu tshiga khu ndzadzini , giri ni pfhungulo nya liphala nya guete ni likhetshe mandzani gwaye .
66020002	Gi di mola mwamilambo , nyoga ya gale a gu uye dhiyabulosi ni Sathane , a gu mu khotela likhumi mazana myaga .
66020003	A di mu rinya phalani nya guete a mu segela , a vega gifungo khu vbatshani gasi a si pengisi gambe mayigo kala gu enela likhumi mazana myaga . Hwane nya myaga yoyo a na tshudwa gikhatinyana .
66020004	Nyi di wona gambe mihefemulo ya vale va nga songwago kholu va nga tumbegago khu gufakaza Jesu ni Mahungu ya Nungungulu . Avo kha va nga khozela girengo ambari gifananiso gyaye , gambe kha va dzumela gu vegwa gifungo gyaye vbagiwombotunu ambari mandzani . Avovo va wugide va vbanya , va gu fuma gumogo ni Kristo gipimo nya likhumi mazana myaga .
66020005	Vambe va nya gufa kha va na wuswa kala gu enela likhumi mazana myaga . Ogu khu gu wuga nya guhegule khu gufani .
66020006	Vakategide vale va na gu valedwago tengoni nya guwuge gogu nya guhegule khu gufani ! Kholu gufa nya wuvili kha gu na mana tshivba vbatshani gwawe , aholu va na khala vaphasi va Nungungulu ni va Kristo , va na fuma naye gipimo nya likhumi mazana myaga .
66020007	Guvbela nya likhumi mazana myaga , Sathane a na tshudwa a gu duswa pasoni .
66020008	A na duga gasi guta senga mayigo nya makhona ya mana ya tigoni : Gog , Magog a ma tombanisa gasi gu dwana nyimbi . Tengo wawe kha nga fungu wa phwani .
66020009	Va di tadza litigo latshavbo va gu dzuwulugela lizumbo la va nya gukatega ni lidhoropa nya gugolege . Aholu wu di tshiga nilo khu ndzadzini wuta vbedza vatshavbo .
66020010	Sathane a nga va pengisago , a di rinywa tsivani nya nilo ni solufa , avba gu nga bani guromo girengo ni muphrofeti nya malipha ; avbo va na mana gutshaniseka nya gukhongolo wutshigu ni mihani kala gupindruga .
66020011	Nyi di wona gambe gikhalo nya gikhongolo nya wufumu nya gu age ni wule a nga bani a khade ga igyo . Mahoni gwaye ndzadzi ni mafu si di mwalalega nyamba wonega gambe .
66020012	Nyi di wona va nya gufa , vakhongolo ni sanana , va na emide mbeli nya gikhalo nya wufumu . Ma di tudwa mabhuku . Li tudwa gambe libhuku nya womi . Vafi va di lamudwa nga idzo gu nga bani gu lovidwe khidzo mabhukuni gupima khu mithumo yawe .
66020013	Linene li di dusa vbavbandze vafi va nga dzamago ga ilo , lufu ni lithowo si di bweledza vafi vawe . Muthu ni muthu a di lamudwa khu mithumo yaye .
66020014	Lufu ni lithowo si di rinywa tsivani nya nilo . Litsiva leli nya nilo khu gufa nya wuvili .
66020015	Tsivani momo va di rinywa vatshavbo vathu va nga bani va sa lowa malina yawe omu nya libhuku nya womi .
66021001	Khavbo avbo , nyi di wona Ndzadzi nya yiphya ni litigo liphya , kholu , ndzadzi nya guhegule ni litigo nya guhegule si di vbindride , ni yiphwa yi di mwalalegide .
66021002	Nyi di wona gambe na gu tshiga khu ndzadzini , khiyo ga Nungungulu , lidhoropa nya gukatege , Jerusalema guphya , gu dzi dongisedego nga nyamayi a dzi mburisedego gasi guya hakha mwama waye .
66021003	Khavbo avbo , nyi di pwa lito nya tshivba nali guta khu gikhalotunu nya wufumu , khilo : Wonani nyumba ya Nungungulu vbakari nya vathu . Nungungulu a na vbanya vbakari nya vathu , avo va na khala vathu vaye , uye vbakari gwawe , a na bani ari Nungungulu wawe .
66021004	Uye a na va bavbula marongo mahoni gwawe , kholu gima kha gu na manega gambe gufa , gulila gu na vbela , ni gudilela ni wuvi , kholu dzitshanisa dza gale dzi vbindride .
66021005	Wule a khadego vbagikhalotunu nya wufumu a di tivisa khuye : Eni nyi ngu gira siphya silo satshavbo . A engedza gambe khuye : Lova kholu magana yaya ma tumbegide , gambe khya lisine .
66021006	A di nyi embela gambe khuye : Satshavbo si giregide ! Eni kheni Guphela ni Mahegiso ( Alfa ni Omega ) . Oyu a gu ni lidora nyi na mu ninga a sela mahala mati nya gifefe nya guvbanye .
66021007	Oyu a na palago a na hakha thomba yeyi , eni nyi na khala Nungungulu waye , ni uye a khala gyanana gyangu .
66021008	Gasi va nya wugara , ni mahedheni , ni sighohi , ni sighevenga , ni sibhayi , ni dzindroyi , ni va nya malipha , va nya wun'yanga , vatshavbo va dongisedwe wulanga wawe tsivani nya nilo ni solufa , a gu gufa nya wuvili .
66021009	Khavbo avbo , nyi di wona girumwa gimwegyo nya sile nya livbandre na sivili sirumwa sa Nungungulu si nga bani si pharide livbandre na sivili sikombe nya gutale khu livbandre na sivili sitsayiso , gi dita gwangu gita khigyo : Delu ! Nyi na gu yeyedza Mwangadzi wa Nvutana .
66021010	Khavbo avbo , gi di nyi rwala khu Liphuvbo gi nyi yisa gigomoni nya gikhongolo , nya gulaphe gi nyi yeyedza Jerusalema , lidhoropa nya gukatege , li nga bani li gu tshiga khu ndzadzini , khu ga Nungungulu .
66021011	Lidhoropa li di ngangamela khu wudhumo wa Nungungulu . Gu aga gwaye gu di gira nga giwindri nya gukhedzige ngudzu nga giwindri nya jasperi nya gu age nga libona .
66021012	Lidhoropa lakone li dzuwulugedwe khu libhiyo nya gugule ni gulapha , li gu ni likhumi na mavili malimba . Khu vbatshani nya malimba somo likhumi na sivili sirumwa sa Nungungulu , gambe gu lovidwe malina , a gu malina nya likhumi na mavili mahundzu nya sanana sa na Israeli .
66021013	Malimba mararu ma khade khu khuga-dambo ; mararu khu wuronga ; mararu khu marandzi ; ni mararu khu muhwa-dambo .
66021014	Libhiyo nya lidhoropa li vbahedwe vbatshani nya likhumi na sivili siseketelo si lovidwego likhumi na mavili malina nya vapostoli va Nvutana .
66021015	Uye a nga bani a gu ganela ni eni adiri ni pimo nya ndralama , gasi gu pima lidhoropa , ni malimba yaye ni libhiyo lakone .
66021016	Lidhoropa leli li na ni maphuvbo mana nya tanga mweyo . A di pima lidhoropa khu pimo ; li di ningana likhumi na mavili magumi mazana nya mipimo . Gulapha ni gugula , dzindzari dzatshavbo ni vbatshani gu ngu ningana .
66021017	A di pima gambe libhiyo a gu mana lizana ni magumi mana na mina mikono . Ngilozi yi di gu pima khu mapimelo nya giwuthu .
66021018	Libhiyo li di vbahwa khu siwindri nya jasperi , gasi lidhoropa li di vbahwa khu ndralama nya gukhedzige nga libona nya gu age ngudzu .
66021019	Siseketelo nya libhiyo si londridwe khu mafumbu yatshavbo nya siwindri nya wuzundzo . Egi nya guhegule gi londridwe khu jasperi ; nya wuvili khu safira , egi nya wuraru gi londridwe khu kalsedoni , egi nya wuna khu esmeralda ;
66021020	egi nya livbandre khu sardhoniya ; egi nya livbandre na o khu komalina ; egi nya livbandre na sivili khu krizolito ; egi nya livbandre na siraru khu berilo ; egi nya livbandre na sina khu topasiyo ; egi nya likhumi khu krizoprazo ; egi nya likhumi na gimwegyo khu jasinto ; egi nya likhumi na sivili khu ametista .
66021021	Malimba yale nya likhumi na mavili adiri likhumi na sivili siwindri nya gukhedzige , lidimba ni lidimba li di girwa khu rumba nya giwindri nya gukhedzige . Ndzila yakone ya vbakari khya ndralama nya gukhedzige nga libona nya gu age ngudzu .
66021022	Dhoropani gwatshavbo kha nya wona nyumba ya Nungungulu . Kholu uye Pfhumu Nungungulu nya tshivba yatshavbo , gumogo ni Nvutana , khuye abune Nyumba ya Nungungulu .
66021023	Lidhoropa lakone khali vbweti lidambo , ambari ngima gu wenengedza , kholu la gu wenengedzwa khu wudhumo wa Nungungulu , wenengedzo waye khu Nvutana .
66021024	Mayigo ma na gimbila vbakari nya safa nya wenengedzo waye . Ni vafumeli nya mayigo va nata , va resa dzithomba dzawe dhoropani .
66021025	Malimba yaye kha ma na segwa , kholu gima kha gu na khala gambe wutshigu .
66021026	Va na resa wudhumo ni thomba nya mayigo .
66021027	Dhoropani gakone gima kha gu na bela gilo nya gunyenyeze , ni vathu va girago guvivba ni malipha ; aholu va na bela basi vale va lovidwego libhukuni nya womi la Nvutana .
66022001	Khavbo avbo , ngilozi yi di nyi yeyedza tsongo nya mati nya womi , nya gukhedzige nga libona nya kristali , na ma gu duga khu vbagikhalotunu nya wufumu wa Nungungulu ni wa Nvutana .
66022002	Vbakari nya ndzila , khu maphuvbo ya mavili nya tsongo womo simbo nya womi wu velegago mihandro , likhumi na dzimbili dzinyondro , khu ngima ni ngima gu velega . Gasi mahagane yakone rendre nya guhawulugise vathu vatshavbo .
66022003	Gima kha gu na manega gambe guvala , kholu gi na bani giromo umo gikhalo nya wufumu wa Nungungulu ni wa Nvutana . Sithumi saye si na mu thumela .
66022004	Va na wona khovbe Yaye ni lina laye li na lowa siwomboni gwawe .
66022005	Gima kha gu na manega gambe wutshigu ; kha gu na vbwetega safa nya mwenge , ambari guwenengedza nya lidambo , kholu Pfhumu Nungungulu a na wenengedza vbatshani gwawe , avo va na fuma khu gupindruga nya gupindruge .
66022006	Ngilozi yi di nyi embela khigyo : Magana yaya ma tumbegide , khya lisine , kholu Pfhumu Nungungulu nya maphuvbo nya vaphrofeti rumede ngilozi yaye gu ya yeyedza ga sithumi saye silo si guromo vbafuvbi ni gu dugelela .
66022007	Mu ngu wona ! Nyi ngu ta nugunugu . Kategide oyu a vegisago magana nya wuphrofeti nya libhuku leli .
66022008	Eni , Johane , kheni nyi gu fakazi nyi nga sipwago ni gu si wona silo sesi . Na nyi si wone ni gu sipwa nyi di khidzima mawundruni nya ngilozi yi nga nyi yeyedza silo sesi nyifela gu yi khozela .
66022009	Aholu , ngilozi yi di nyi himbedzela , khiyo : Ahihi , u nga giri isoso , eni nyi githumi kha nga uwe ni vandriyago , ni vaphrofeti , ni vatshavbo vale va vegisago magana nya libhuku leli . Khozela Nungungulu .
66022010	Yi di nyi embela gambe khiyo : U nga segeli magana nya wuphrofeti nya libhuku leli , khaguva gikhati gyomo vbafuvbi ni gu vboha .
66022011	Muthu nya mbana ndruda a na simame ni mithumo yaye nya guwegele , muthu nya gunyenyeze a na simame ni gudzinyenyezisa gwaye , muthu nya gululame a na simame ni mithumo nya gululame gwaye . Ni uye a agidego a na simame gu dzi agisa .
66022012	Wonani , eni nyi nguta khu gu vbiredza , nyi resa tshatshazelo wa muthu ni muthu gu khedza khu mithumo yaye .
66022013	Eni kheni Alfa ni Omega ! Oyu nya guhegule ni uye nya guhegise . Guphela ni guhegisa .
66022014	Va kategide vale va handzago dzingandzu dzawe vafela gu mana fanelo nya guhodze simbo nya womi gasi va kodze gu bela khu malimba ya dhoropani .
66022015	Va na tshala vbavbandze dzimbwa , dzindroyi , va nya wubhayi , va nya gukhozela sikwembu ni vanungungulu nya malipha ni sighevenga ni vatshavbo vale va golago ni gu thuma mithumo nya malipha .
66022016	Eni Jesu nyi rumede ngilozi yangu gu ta mi fakazela silo sesi khu mahungu nya mabandla . Eni nyi khamba ni mbewu nya lihundzu la Dhavide , nyi thandra nya wuronga nya guwenengedze ngudzu .
66022017	Liphuvbo nya gu Age ni ngadza Nvutana , vari khavo : Delu ! Ni wule a pwago a na ganele nuye khuye : Delu ! Wule a gu ni lidora a nate . Oyu a dzinago a na hakhe mahala mati nya guvbanye .
66022018	Ga vatshavbo va pwago magana nya wuphrofeti nya libhuku leli nyi ngu tivisa gu kheni : A gu kala muthu a engedzela gilogyo ga magana yaya , Nungungulu a na mu engedzelela sitsayiso si lovidwego libhukuni momu .
66022019	A gu kala muthu a vbungula magana nya wuphrofeti nya libhuku leli , Nungungulu a na dusa gipandre gyaye simboni nya womi ni dhoropani nya gu age , si tiviswago libhukuni momu .
66022020	Oyu a gu fakazi nya silo sesi wari khuye : Ina , nyi nguta nugunugu ! Amen . Delu Pfhumu Jesu !
66022021	Pfhumu Jesu a na tshise wuhigo waye ga enu mwatshavbo . 497

# language_name:        Iban
# closest ISO 639-3:    iba
# ISO_15924:            Latn
# year_short:           
# year_long:            
# vernacular_title:     
# english_title:        The New Testament in Iban
# URL:                  
# copyright_short:      
# copyright_long:       
# notes:                
40001001	Tu tusut pasal Jesus Kristus , ke peturun David , ke peturun Abraham .
40001002	Baka tu ku ripih nama aki ini Iya berengkah ari Abraham nyentuk ngagai Raja David : Abraham , Isak , Jakop , Judah enggau sida menyadi lelaki iya ; udah nya Peres enggau Serah ( indai seduai iya Tamar ) , Hesron , Ram , Aminadap , Nason , Salmon , Boas ( indai iya Rahap ) , Obet ( indai iya Rut ) , Jesi enggau Raja David .
40001003	
40001004	
40001005	
40001006	Ari David nyentuk ngagai maya orang Israel dibuai ngagai menua Babilon , baka tu ku ripih nama aki ini Iya : David , Solomon ( indai iya udah nyadi bini Uriah ) , Reheboam , Abijah , Asa , Jehosapat , Joram , Usiah , Jotam , Ahas , Hesekiah , Manasi , Amon , Josiah , enggau Jehoiakin enggau bala menyadi iya .
40001007	
40001008	
40001009	
40001010	
40001011	
40001012	Ari maya sida dibuai ngagai menua Babilon nyentuk ngagai pengada Jesus , baka tu ku ripih nama aki ini Iya : Jehoiakin , Sealtiel , Serubabel , Abiut , Eliakim , Asor , Sadok , Akim , Eliut , Eleasar , Matan , Jakop , enggau Josep , ke jadi enggau Maria , indai Jesus ke dikumbai Kristus .
40001013	
40001014	
40001015	
40001016	
40001017	Nya alai , ari Abraham nyentuk ngagai David , empat belas serak ; ari David ngagai maya orang Israel dibuai ngagai menua Babilon , empat belas serak , lalu ari maya nya ngagai pengada Kristus , empat belas serak .
40001018	Baka tu ku gaya pengada Jesus Kristus . Indai Iya Maria udah betunang enggau Josep , tang sebedau seduai iya jadi melaki-bini , iya betubuh-bisi ulih kuasa Roh Kudus .
40001019	Laban tunang iya , Josep , endang orang ke lurus , lalu enggai ngemaluka Maria di mua orang mayuh , nya alai iya berunding deka muai Maria ngena chara belalai .
40001020	Tang lebuh Josep benung berundingka nya , siku melikat Tuhan pegari di mua iya dalam mimpi , lalu bejaku , " Josep , anak David , anang takut ngambi Maria nyadika bini nuan , laban iya betubuh-bisi ulih kuasa Roh Kudus .
40001021	Iya deka ngadaka anak lelaki siku , lalu nuan deka meri Iya nama Jesus , laban Iya deka nyelamatka nembiak Iya ari dosa sida . "
40001022	Semua utai tu nyadi kena ngamatka jaku ti udah disebut Tuhan beseruanka siku nabi ,
40001023	" Siku dara bungas deka betubuh-bisi , lalu ngadaka anak lelaki siku , lalu iya deka dikumbai Imanuel " ( reti nya , " Allah Taala enggau kitai " ) .
40001024	Lebuh Josep dani , iya lalu nitihka jaku melikat Tuhan . Iya jadi enggau Maria ,
40001025	tang iya enda beleman enggau Maria sebedau Maria ngadaka anak iya . Josep lalu meri anak mit nya nama Jesus .
40002001	Lebuh Jesus ada di nengeri Betlehem , dalam menua Judea , lebuh rambau Herod nyadi raja , orang ke pandai pasal bintang datai ari Timur ngagai Jerusalem .
40002002	Ku sida nanya , " Dini alai anak mit ke deka nyadi raja orang Judah ada ? Kami bisi meda bintang Iya pegari di timur , lalu kami datai deka nyembah Iya . "
40002003	Lebuh Raja Herod ninga nya , iya enggau semua orang di Jerusalem lalu irau ati .
40002004	Iya lalu ngempuruka semua tuai imam enggau sida pengajar Adat , lalu nanya ngagai sida endur alai Kristus ada .
40002005	Ku sida madah ngagai iya , " Di nengeri Betlehem dalam menua Judea , laban utai tu udah ditulis siku nabi :
40002006	' Nuan Betlehem ti di menua Judah , nuan ukai nengeri ti pemadu mit enti dibandingka enggau pemerintah ti bukai di menua Judah , laban ari nuan deka datai siku pemerintah ti deka nyadi pengibun nembiak Aku Israel . ' "
40002007	Herod lalu mesanka orang ke pandai pasal bintang nya , lalu nemu ari sida maya bintang nya pegari .
40002008	Iya lalu ngasuh sida mupuk ngagai Betlehem . Ku iya , " Mupuk meh kita , lalu giga enggau bebendar endur alai anak mit nya , lalu lebuh kita udah tetemuka Iya , padahka ngagai aku , ngambika aku ulih mega datai lalu nyembah Iya . "
40002009	Sida lalu mupuk , lalu bintang ti udah dipeda sida di Timur bejalai dulu ari sida datai ke iya nyau ngetu ari atas endur alai anak mit nya .
40002010	Lebuh sida meda bintang nya , sida gaga amat ati .
40002011	Sida tama ngagai rumah nya , lalu meda anak mit nya , enggau indai Iya Maria . Sida besugang lalu nyembah Iya . Udah nya sida muka ma sida , lalu meri ngagai Iya emas , menyan , enggau mur .
40002012	Sida lalu pulai ngagai menua sida empu nengah jalai bukai laban sida udah diberi jaku tangkan dalam mimpi , enda nyagi sida pulai ngagai Herod .
40002013	Lebuh sida udah mupuk , siku melikat Tuhan pegari di mua Josep dalam mimpi , lalu bejaku ngagai iya , " Angkat nuan . Bai anak mit nya enggau indai Iya rari ngagai menua Ejip . Diau dia nyentuk ngagai maya aku ngasuh nuan ninggalka menua nya , laban Herod baru deka ngiga anak mit nya , lalu munuh Iya . "
40002014	Josep lalu angkat , mai anak mit nya enggau indai Iya malam nya , lalu mupuk ngagai menua Ejip .
40002015	Sida diau di menua nya nyentuk ngagai maya pemati Herod . Tu ngamatka jaku ti udah disebut Tuhan beseruanka siku nabi , " Aku ngangauka Anak Aku pansut ari menua Ejip . "
40002016	Lebuh Herod nemu diri udah ditipu orang ke pandai pasal bintang nya , iya pedis ati . Iya lalu meri atur ngasuh semua anak mit ke lelaki , ke umur dua taun ke baruh , di Betlehem enggau di menua ti ngelingi nengeri nya , dibunuh magang , nitihka maya ti udah ditemu iya ari orang ke pandai pasal bintang nya .
40002017	Nya meh jalai jaku Tuhan ti disebut nabi Jeremiah dikamatka :
40002018	" Munyi nyawa bisi didinga di Ramah , munyi orang ke bekeduie nyabak . Rachel nyabakka bala anak iya . Iya enggai diperindang , laban sida nadai agi . "
40002019	Lebuh Herod udah mati , siku melikat Tuhan pegari dalam mimpi ngagai Josep di menua Ejip , lalu bejaku ,
40002020	" Angkat . Bai anak mit nya enggau indai Iya , lalu pulai ngagai menua Israel , laban orang ke deka munuh Iya , udah mati . "
40002021	Josep lalu angkat , mai anak mit nya enggau indai Iya , lalu pulai ngagai menua Israel .
40002022	Tang lebuh Josep ninga Arkelaus udah nganti apai iya Herod nyadi raja menua Judea , iya takut mansang ngagai menua nya , lalu lebuh iya udah diberi jaku tangkan dalam mimpi , iya lalu mupuk ngagai pelilih menua Galili ,
40002023	Iya lalu diau ba sebuah nengeri ti dikumbai Nasaret . Tu ngamatka jaku ti udah disebut Tuhan beseruanka sida nabi : " Iya deka dikumbai Orang Nasaret . "
40003001	Lebuh maya nya , John Pemaptisa datai lalu belabuh ngajar di menua puang Judea .
40003002	Ku iya , " Nesal ati ke dosa kita , laban Perintah serega nyau semak ! "
40003003	John nya meh orang ke dikenang nabi Isaiah lebuh iya nyebut , " Siku orang ngangau di menua puang : ' Sediaka jalai ke Tuhan . Gaga jalai Iya rurus ! ' "
40003004	Gari John digaga ari bulu unta . Belulang ti melit punggung iya digaga ari kulit jelu , lalu iya beridup makai buntak enggau ai manyi .
40003005	Orang ari Jerusalem , ari serata menua Judea , enggau ari serata menua ti semak Sungai Jordan datai ngagai iya .
40003006	Sida ngaku dosa sida , lalu iya maptisa sida ba Sungai Jordan .
40003007	Tang lebuh John meda mayuh orang Parisi enggau orang Saduki datai minta iya maptisa sida , iya lalu bejaku ngagai sida , " Kita anak ular ! Sapa ngasuh kita rari ari pengeringat ti deka datai ?
40003008	Bebuah meh kita kena nunjukka kita amat udah nesal ati ,
40003009	lalu anang nyebut ngagai diri empu , ' Kami tu peturun Abraham , ' laban aku madah ngagai kita , Allah Taala ulih ngaga batu tu nyadi peturun Abraham !
40003010	Indah diatu deh kapak udah sedia deka mungga urat kayu . Semua kayu ti enda mansutka buah ti manah , deka ditebang , lalu dibuai ngagai api .
40003011	" Aku maptisa kita ngena ai , kena nunjukka kita udah nesal ati , tang Iya ke datai dudi ari aku , bekuasa agi ari aku . Indah minching selipar Iya deh aku enda tau . Iya deka maptisa kita ngena Roh Kudus enggau api .
40003012	Pekekas ti dikena Iya nampi bisi ba jari Iya . Iya deka nampi lalu nyimpan gandum dalam setor Iya , tang Iya deka nunu ampa dalam api ti enda nemu padam . "
40003013	Udah bekau nya Jesus datai ari Galili ngagai John di Sungai Jordan ngambika Iya dibaptisa ulih John .
40003014	John nguji nagang Iya . Ku John , " Aku baru patut dibaptisa ulih Nuan , lalu Nuan datai ngagai aku ? "
40003015	Tang ku Jesus nyaut iya , " Awakka baka nya aja diatu . Laban kitai enda tau enda ngereja semua utai ti lurus . " John lalu besetuju .
40003016	Lebuh Jesus udah dibaptisa , Iya pansut ari dalam ai . Langit lalu tebuka . Iya lalu meda Roh Allah Taala nurun lalu inggap ba Iya baka burung achang .
40003017	Siti nyawa lalu bejaku ari serega , " Tu Anak ke dikesayauka Aku . Aku rinduka Iya . "
40004001	Udah nya Roh Kudus lalu mai Jesus ngagai menua puang , ngambika Iya diuji Sitan .
40004002	Lebuh Iya udah bepasa empat puluh hari empat puluh malam , Iya lapar .
40004003	Penguji datai lalu bejaku ngagai Iya , " Enti Nuan amat Anak Allah Taala , asuh batu tu nyadi roti . "
40004004	Tang ku Jesus nyaut , " Endang udah ditulis , ' Mensia enda ulih idup makai roti aja , tang beridup ba genap leka jaku ti pansut ari mulut Allah Taala . ' "
40004005	Udah nya Sitan mai Jesus ngagai Jerusalem , nengeri ti kudus , ngengkahka Iya ba legit perabung Rumah Sembiang ,
40004006	lalu bejaku ngagai Iya , " Enti Nuan amat Anak Allah Taala , terejun Nuan ari tu , laban endang udah ditulis , ' Allah Taala deka ngasuh bala melikat Iya nyaga Nuan . Sida deka nyambut Nuan ngena jari sida , ngambika kaki Nuan enda terempas ba batu . ' "
40004007	Ku Jesus bejaku ngagai Sitan , " Munyi ti udah ditulis , ' Anang nguji Tuhan Allah Taala nuan . ' "
40004008	Sitan lalu mai Jesus ngagai bukit sigi ti tinggi , lalu mandangka ngagai Iya semua perintah di dunya tu , enggau semua pengaya sida ,
40004009	lalu bejaku ngagai Iya , " Semua utai tu deka diberi aku ngagai Nuan , enti Nuan deka besugang lalu nyembah aku . "
40004010	Jesus lalu bejaku ngagai iya , " Rari nuan Sitan ! Laban endang udah ditulis , ' Sembah Tuhan Allah Taala nuan , lalu betuaika Iya siku aja ! ' "
40004011	Udah nya Sitan ninggalka Iya , lalu bala melikat datai lalu ngintu Iya .
40004012	Lebuh Jesus ninga John udah kena tangkap , Iya lalu mupuk ngagai menua Galili .
40004013	Iya ninggalka Nasaret , lalu diau di Kapernaum , sebuah nengeri ti ngimbai Danau Galili , di menua Sebulun enggau Naptali .
40004014	Tu ngamatka jaku ti udah disebut nabi Isaiah ,
40004015	" Menua Sebulun enggau menua Naptali , ti tunga ngagai tasik , di seberai Sungai Jordan , Galili , menua orang bansa bukai !
40004016	Orang ke diau dalam petang udah meda penampak ti besai . Penampak udah manchar ngagai sida ke diau di menua kelemayang pemati . "
40004017	Kenyau ari nya Jesus lalu belabuh madahka pesan tu : " Nesal ati ke dosa kita , laban Perintah serega nyau semak ! "
40004018	Lebuh Jesus bejalai ba tebing Danau Galili , Iya tepedaka dua iku orang diri menyadi , Simon ke dikumbai Peter , enggau menyadi iya Andrew , benung nyala , laban seduai iya orang berikan .
40004019	Ku Jesus bejaku ngagai seduai iya , " Titihka Aku . Aku deka ngajar seduai jalai ngulihka mensia . "
40004020	Tekala nya seduai iya lalu ninggalka jala seduai , lalu nitihka Jesus .
40004021	Lebuh Iya mupuk ari endur nya , Iya tepedaka dua iku agi orang diri menyadi , James seduai John , anak Sebedi , dalam perau sama enggau apai seduai iya Sebedi , benung nyeruri jala sida . Jesus lalu ngangauka seduai iya .
40004022	Tekala nya seduai iya lalu ninggalka perau enggau apai seduai iya , lalu nitihka Jesus .
40004023	Jesus lalu bejalai di serata menua Galili , ngajar dalam balai gempuru , lalu nusui Berita Manah pasal Perintah Allah Taala , sereta ngeraika orang ke kena laban semua macham penyakit enggau pemedis .
40004024	Nya alai berita pasal Iya ngelekai di serata menua Siria , lalu orang mai ngagai Iya semua orang ke sakit , ke merinsa laban semua macham penyakit enggau pemedis , orang ke dirasuk antu , ke sakit gila-babi , orang ke sakit bajung , lalu Iya ngeraika semua sida .
40004025	Mayuh amat orang nitihka Iya ari menua Galili enggau ari Sepuluh Buah Nengeri , ari Jerusalem , ari Judea , enggau ari menua ti di seberai Sungai Jordan .
40005001	Lebuh Jesus meda bala orang mayuh , Iya niki ngagai bukit sigi , lalu lebuh Iya nudukka Diri , sida murid Iya lalu datai ngagai Iya .
40005002	Iya lalu belabuh ngajar sida , ku Iya :
40005003	" Beberekat meh orang ke seranta dalam roh , laban Perintah serega endang enggi sida .
40005004	" Beberekat meh orang ke ngulit , laban sida deka diperindang .
40005005	" Beberekat meh orang ke baruh ati , laban sida deka bempu dunya .
40005006	" Beberekat meh orang ke lapar sereta auska pengelurus , laban Allah Taala deka ngemuaska sida .
40005007	" Beberekat meh orang ke kasihka orang , laban sida deka nerima pengasih .
40005008	" Beberekat meh orang ke tuchi ati , laban sida deka meda Allah Taala .
40005009	" Beberekat meh orang ke bekereja ke pemaik , laban sida deka dikumbai anak Allah Taala .
40005010	" Beberekat meh orang ke kena perinsa ketegal pengelurus , laban sida deka bempu Perintah serega .
40005011	" Beberekat meh kita lebuh orang mechat kita lalu merinsaka kita , lalu nyebut semua macham utai ti bula ngelaban kita ketegal Aku .
40005012	Lantang sereta gaga meh kita , laban upah ti besai udah disedia ke kita di serega , laban nya mega chara orang merinsaka sida nabi ke dulu ari kita .
40005013	" Kita tu garam dunya . Tang enti garam nadai agi masin , baka ni ku jalai ngaga iya masin baru ? Iya nadai guna agi , tang dibuai lalu diindik kaki mensia .
40005014	" Kita tu penampak dunya . Nengeri ti didirika ba atas munggu , enda ulih dilalaika .
40005015	Nadai mega orang nungkun lampu , lalu ngerungkup iya ngena bisin , tang ngengkahka lampu nya ba penuduk lampu , lalu lampu nya deka meri penampak ngagai semua orang dalam rumah nya .
40005016	Baka nya mega kita ; awakka penampak kita manchar ngagai orang , ngambika sida meda pemadas pengawa kita lalu ngemuliaka Apai kita ti di serega .
40005017	" Anang ngumbai Aku datai deka muai Adat , tauka muai ajar sida nabi . Aku ukai datai deka muai Adat , tang deka ngamatka iya .
40005018	Laban , enggau bendar Aku madah ngagai kita , sebedau langit enggau dunya lesap , nadai leka jaku tauka titik ti pemadu mit deka lenyau ari Adat , sebedau semua utai dikamatka .
40005019	Nya alai , barang sapa ngelanggar pesan ti pemadu mit tu , lalu ngajar orang ngelanggar iya , deka dikumbai pemadu mit dalam Perintah serega , tang barang sapa ngasika pesan , lalu ngajar orang ngasika iya , deka dikumbai besai dalam Perintah serega .
40005020	Laban , Aku madah ngagai kita , enti kita enda lebih agi lurus ari sida pengajar Adat enggau orang Parisi , kita enda ulih tama Perintah serega .
40005021	Kita udah ninga pasal utai ti udah dipadahka ngagai orang ke dulu kelia , ' Anang munuh orang ; barang sapa munuh orang deka kena pechara . '
40005022	Tang Aku madah ngagai kita , enti kita ringat ngagai menyadi lelaki tauka menyadi indu kita enggau nadai kebuah-buah , kita deka kena pechara ; lalu enti kita ngeleseka menyadi kita , kita deka dibai ngagai Kunsil ; lalu enti kita nyebut , ' Nuan tu beli ' , kita deka dibuai ngagai api neraka .
40005023	Nya alai lebuh kita deka meri pemeri kita ba alta , lalu teingatka menyadi lelaki tauka menyadi indu kita bisi enda nyamai ati ngagai kita ,
40005024	tinggalka pemeri kita dia di mua alta , bebaik dulu enggau iya , udah nya baru kita mansang lalu meri pemeri kita .
40005025	" Bebaik enggau naka penyampat enggau orang ke bedawaka kita , lebuh kita benung mansang ngagai kot , enggai ke iya nyerahka kita ngagai hakim , lalu hakim nyerahka kita ngagai jejaga , lalu kita ditutup dalam rumah jil .
40005026	Enggau bendar Aku madah ngagai kita , kita enda ulih pansut ari rumah jil nya datai ke kita udah mayar semua utang kita .
40005027	" Kita udah ninga jaku ti munyi tu , ' Anang butang . '
40005028	Tang Aku madah ngagai kita , barang sapa merening ngagai indu enggau ati ti kamah , udah butang enggau indu nya dalam ati iya .
40005029	Enti mata kanan nuan mai nuan bedosa , keruk lalu buai iya ! Manah agi nuan lenyau sebagi ari perengka tubuh nuan , ari ke nejuka semua tubuh nuan dibuai ngagai neraka .
40005030	Lalu enti jari kanan nuan mai nuan bedosa , tetak lalu buai iya ! Manah agi nuan lenyau jari sepiak , ari ke nejuka semua tubuh nuan dibuai ngagai neraka .
40005031	" Jaku tu udah mega disebut , ' Barang sapa muai bini , enda tau enda meri bini iya surat sarak . '
40005032	Tang Aku madah ngagai kita , genap iku orang ke muai bini , kelimpah ari bini iya butang , deka ngujungka bini iya butang , lalu barang sapa jadi enggau indu ke udah sarak , butang .
40005033	" Kita udah mega ninga pasal jaku ti udah disebut ngagai orang ke dulu kelia , ' Anang bulaka semaya , tang kereja utai ti udah disemaya kita enggau Tuhan . '
40005034	Tang Aku madah ngagai kita : anang besumpah , nemuka atas nama serega , laban nya kerusi diraja Allah Taala ,
40005035	tauka atas nama dunya , laban nya pelasar ke kaki Iya , tauka atas nama Jerusalem , laban nya nengeri Raja ti besai .
40005036	Lalu anang besumpah atas pala kita empu , laban kita enda ulih ngaga indah selambar buk kita burak tauka chelum .
40005037	Semina sebut aja ' Au ' tauka ' Enggai ' . Utai ti lebih ari nya datai ari Sitan .
40005038	" Kita udah ninga orang nyebut jaku tu , " Mata balas mata , ngeli balas ngeli . '
40005039	Tang Aku madah ngagai kita : Anang ngelaban orang ke jai . Enti orang nampar kuyu kanan kita , awakka iya mega nampar kuyu kiba kita .
40005040	Lalu enti orang deka nyara kita laban iya deka ngambi baju kita , awakka iya mega ngambi kelambi kita .
40005041	Lalu enti orang mejalka kita bejalai sekilometer , bejalai dua kilometer .
40005042	Beri ngagai orang ke minta ari kita , lalu jali ngagai orang ke nginjau ari kita .
40005043	" Kita udah ninga pasal jaku ti udah disebut , ' Rinduka pangan kita , lalu begedika munsuh kita . '
40005044	Tang Aku madah ngagai kita : rinduka munsuh kita , lalu besampika orang ke merinsaka kita ,
40005045	ngambika kita nyadi anak Apai kita ti di serega , laban Iya ngasuh mata panas manchar ngagai orang ke jai enggau ngagai orang ke manah , lalu ngasuh hari ujan ke orang ke lurus enggau ke orang ke jai .
40005046	Enti kita semina rinduka orang ke rinduka kita , nama upah kita ? Indah sida pengumpul chukai deh nemu ngereja nya .
40005047	Lalu enti kita semina nabi pangan kita , baka ni ku nya tau lebih ari utai ti dikereja orang bansa bukai ? Indah orang bansa bukai deh nemu ngereja nya .
40005048	Nya alai kita enda tau enda nyadi pemadu badas , baka Apai kita ti di serega .
40006001	" Anang ngereja pengawa agama di mua orang mayuh , minta diri dipeda sida , laban enti kita ngereja nya , kita nadai bulih upah ari Apai kita ti di serega .
40006002	" Nya alai , lebuh kita meri sedekah ngagai orang ke suntuk , anang mandangka diri ngereja nya baka ti dikereja orang ke pura-pura ngapa dalam balai gempuru tauka ba sebelah jalai raya , minta diri dipuji mensia . Enggau bendar Aku madah ngagai kita , sida udah nerima upah sida .
40006003	Tang lebuh kita meri sedekah ngagai orang ke suntuk , anang nejuka jari kiba kita nemu utai ti dikereja jari kanan kita ,
40006004	ngambika pengawa nya dikereja kita belalai , lalu Apai kita ti meda utai ti dikereja kita belalai , deka ngupah kita .
40006005	" Lalu lebuh kita besampi , anang baka orang ke pura-pura ngapa , laban sida rindu bediri lalu besampi dalam balai gempuru , enggau ba sukut jalai raya , minta diri dipeda orang . Enggau bendar Aku madah ngagai kita , sida udah nerima upah sida .
40006006	Tang lebuh kita besampi , tama ke bilik , tikupka pintu , lalu besampi ngagai Apai kita ti enda dipeda . Lalu Apai kita ti meda utai ti dikereja kita belalai , deka ngupah kita .
40006007	Lebuh kita besampi , anang besebutka mayuh macham leka jaku ti nadai reti baka orang bansa bukai , ke ngumbai sampi sida didinga laban sampi sida panjai .
40006008	Anang baka nya , laban Apai kita nemu utai ti dipeguna kita sebedau kita minta ari Iya .
40006009	Nya alai , baka tu ku chara kita patut besampi : ' Apai kami ti di serega : Kudus meh nama Nuan .
40006010	Datai meh Perintah Nuan . Nyadi meh peneka Nuan di dunya enggau di serega .
40006011	Beri ngagai kami sehari tu pemakai umbas dipakai kami .
40006012	Ampun kami penyalah kami , baka kami ke ngampun orang ke salah enggau kami .
40006013	Lalu anang mai kami ngagai penguji , tang lepaska kami ari penyai .
40006014	" Laban enti kita ngampun orang ke salah enggau kita , Apai kita ti di serega deka mega ngampun penyalah kita .
40006015	Tang enti kita enggai ngampun orang ke salah enggau kita , Apai kita pen enggai mega ngampun penyalah kita .
40006016	" Lalu lebuh kita bepasa , anang ngayanka mua ti tusah , baka orang ke pura-pura ngapa , laban sida ngurik mua diri ngambika orang nemu sida bepasa . Enggau bendar Aku madah ngagai kita , sida udah nerima upah sida .
40006017	Tang lebuh kita bepasa , empungas mua kita , lalu sugu buk kita ,
40006018	ngambika orang enda nemu kita bepasa , tang semina dipeda Apai kita ti enda dipeda , lalu Apai kita ti meda utai ti dikereja kita belalai , deka ngupah kita .
40006019	" Anang nyimpan pengaya ke diri empu di dunya , alai indu gegat enggau tegar deka ngerusak , lalu perumpak tama lalu ngenchuri ,
40006020	tang simpan pengaya ke diri empu di serega , alai indu gegat , enggau tegar enda ngerusak , lalu perumpak enda tama lalu ngenchuri .
40006021	Laban dia alai pengaya kita , dia meh alai ati kita .
40006022	" Mata nyadika lampu tubuh . Nya alai , enti mata kita menyana , semua tubuh kita penuh laban penampak ,
40006023	tang enti mata kita enda menyana , semua tubuh kita penuh laban pemetang . Nya alai , enti penampak ti dalam kita nya pemetang , naka meh pemalat pemetang nya !
40006024	" Nadai orang ulih betuaika dua iku tuan , laban iya deka begedika siku , lalu rinduka siku , tauka angkunka siku , lalu mechat siku . Kita enda ulih betuaika Allah Taala enggau duit .
40006025	" Nya alai Aku madah ngagai kita : anang irauka pasal pengidup kita , tauka utai ti deka diempa tauka diirup kita , tauka pasal tubuh enggau gari kita . Ukai enda pengidup beguna agi ari pemakai , lalu tubuh beguna agi ari gari ?
40006026	Peda kita burung . Sida nadai betanamka utai , nadai ngetau , tauka besimpanka utai dalam setor , tang taja pia , Apai kita ti di serega nupi sida ! Kati kita enda berega agi ari burung ?
40006027	Kati kita ulih nginsur umur diri panjai agi ngena pengirau kita ?
40006028	" Lalu nama kebuah kita irauka gari ? Peda kita penumbuh bungai babas . Sida enda gawa , tauka ngaga gari ke diri empu ,
40006029	tang taja pia , Aku madah ngagai kita , indah Raja Solomon enggau semua pengaya iya , deh nadai gari ngemanah siti ari bungai nya .
40006030	Tang enti Allah Taala ngari rumput ti di babas , ti idup sehari tu lalu dibuai pagila ngagai api , enda ke Iya deka ngari kita ? Naka meh pengemit pengarap kita .
40006031	" Nya alai , anang irau lalu nyebut : ' Nama utai ti deka diempa kitai ? tauka , ' Nama utai ti deka diirup kitai ? ' tauka ' Nama gari ti deka dikena kitai ? '
40006032	Laban nya utai ti ngirauka ati orang kapir , lalu Apai kita ti di serega nemu kita begunaka semua utai nya .
40006033	Tang giga dulu Perintah Allah Taala enggau pengelurus Iya , lalu semua utai nya deka mega diberi ngagai kita .
40006034	Nya alai , anang irauka pasal pagila , laban pagila chukup pengirau ke diri empu . Penusah ke sehari tu chukup ke sehari tu .
40007001	" Anang ngakim , ngambika kita enda diakim .
40007002	Laban chara kita ngakim , deka dikena ngakim kita , lalu takar ti dikena kita nakar deka dikena nakar utai ke kita .
40007003	Nama kebuah kita betilikka empeleman ba mata menyadi kita , tang enda bedulika lumpung kayu ti ba mata kita empu ?
40007004	Tauka , baka ni ku kita nyebut ngagai menyadi kita , ' Awakka aku muai empeleman ari mata nuan , ' tang kita bisi lumpung kayu dalam mata kita empu ?
40007005	Kita tu orang ke pura-pura ngapa ! Buai dulu lumpung kayu ari mata kita empu . Nya baru mata kita lansik , lalu kita ulih muai empeleman ari mata menyadi kita .
40007006	" Anang meri utai ti kudus ngagai ukui , lalu anang nibarka batu mutiara ngagai babi , enggai ke sida ngelunjak utai nya , lalu mutar ngamuk kita .
40007007	" Pinta , lalu kita deka nerima . Giga , lalu kita deka nemu . Tekung , lalu utai nya deka dibuka ke kita .
40007008	Laban genap iku orang ke minta , deka nerima , lalu orang ke ngiga , deka nemu , lalu ke orang ke nekung , utai nya deka dibuka ke sida .
40007009	Kati kita ke apai meri batu ngagai anak kita enti iya minta roti ?
40007010	Tauka meri iya ular , enti iya minta ikan ?
40007011	Enti kita ke jai nemu meri utai ti manah ngagai anak kita , Apai kita ti di serega tentu nemu agi meri utai ti manah ngagai orang ke minta ari Iya !
40007012	" Kereja ngagai orang baka ke dikedekaka kita kereja orang ngagai kita , laban nya reti Adat , enggau ajar sida nabi .
40007013	" Tama nengah pintu ti sempit , laban pintu ti besai enggau jalai ti luas nuju ngagai pengerusak , lalu mayuh orang nengah jalai nya .
40007014	Tang pintu ti sempit , enggau jalai ti mar , nuju ngagai pengidup , lalu semina mimit aja orang tetemuka iya .
40007015	" Bejaga ari nabi ti pelesu , ke datai ngagai kita baka bedus , tang iya ti bendar sida nya ukui kampung .
40007016	Kita deka ngelala sida ari buah sida . Kati buah anggur diambi ari madang duri , tauka buah ara ari madang emperingat ?
40007017	Baka nya mega kayu , semua kayu ti galak mansutka buah ti manah , tang kayu ti enda galak mansutka buah ti enda manah .
40007018	Kayu ti galak enda ulih mansutka buah ti enda manah , lalu kayu ti enda galak enda ulih mansutka buah ti manah .
40007019	Kayu ti enda mansutka buah ti manah deka ditebang , lalu dibuai ngagai api .
40007020	Nya alai , kita deka ngelala sida ari buah sida .
40007021	" Ukai semua orang ke ngangauka Aku ' Tuhan , Tuhan ' deka tama ngagai Perintah serega , tang semina orang ke ngereja peneka Apai Aku ti di serega .
40007022	Lebuh Hari nya ila mayuh orang deka nyebut ngagai Aku ' Tuhan , Tuhan ! Kati kami nadai udah nusui pesan Allah Taala dalam nama Nuan , lalu muru antu dalam nama Nuan , lalu ngereja mayuh kereja ajih dalam nama Nuan ? '
40007023	Udah nya Aku deka bejaku ngagai sida , ' Aku enda ngelala kita . Rari ari Aku , kita ke ngereja penyai . '
40007024	" Nya alai , orang ke ninga jaku Aku lalu ngasi nya baka orang siku ke pintar , ke nirika rumah iya ba atas batu .
40007025	Hari ujan , ai bah , lalu ribut bepuput lalu mangka ngagai rumah nya , tang rumah nya enda tumbang , laban iya didirika ba atas batu .
40007026	" Tang orang ke ninga jaku Aku , lalu enda ngasi , nya baka orang ke beli , ke nirika rumah iya ba pasir .
40007027	Hari ujan , ai bah , lalu ribut bepuput lalu mangka ngagai rumah nya , lalu rumah nya tumbang . Balat amat rumah nya tumbang . "
40007028	Lebuh Jesus udah nyebut jaku nya , orang mayuh alit ati ke ajar Iya ,
40007029	laban Iya ngajar sida baka orang ke bisi kuasa , lalu enda baka sida pengajar Adat .
40008001	Lebuh Jesus nurun ari bukit nya , mayuh amat orang nitihka Iya .
40008002	Siku lelaki ke sakit lan datai ngagai Iya , besugang di mua Iya , lalu bejaku , " Tuhan , enti Nuan deka , Nuan ulih ngasuh aku tuchi . "
40008003	Jesus ngunjurka jari , negu orang nya , lalu bejaku , " Aku deka . Tuchi meh nuan . " Orang nya lalu gerai tekala nya .
40008004	Lalu ku Jesus bejaku ngagai iya , " Anang madahka tu ngagai orang , tang mansang nuan ngagai imam , minta iya meresa nuan , lalu beri piring ti diasuh Moses , kena mandangka ngagai orang mayuh , nuan udah gerai . "
40008005	Lebuh Jesus tama ngagai nengeri Kapernaum , siku pemesai soldadu Rome betemu enggau Iya , minta saup Iya .
40008006	Ku iya , " Tuan , nembiak aku sakit , gali di rumah , enda ulih engkebut , lalu merinsa amat . "
40008007	Ku Jesus bejaku ngagai iya , " Aku deka kin lalu ngeraika iya . "
40008008	Tang ku pemesai nya bejaku , " Tuan , rumah aku enda patut alai Nuan datai . Tak bejaku aja , lalu nembiak aku deka gerai .
40008009	Laban aku empu bekereja di baruh orang , lalu aku mega bisi soldadu dipegai aku . Aku bejaku ngagai siku , ' Mupuk nuan ! ' lalu iya mupuk . Aku bejaku ngagai siku , ' Datai kitu ! " lalu iya datai . Aku bejaku ngagai ulun aku , ' Kereja tu ! " iya lalu ngereja . "
40008010	Lebuh Jesus ninga nya , Iya balat alit ati , lalu bejaku ngagai orang ke nitihka Iya , " Enggau bendar Aku madah ngagai kita , indah di menua Israel deh Aku nadai udah kala tetemuka pengarap ti baka tu .
40008011	Aku madah ngagai kita , mayuh orang deka datai ari timur enggau ari barat , lalu duduk makai enggau Abraham , Isak enggau Jakop dalam Perintah serega ,
40008012	tang orang ke patut bempu Perintah nya deka dibuai ngagai endur ti petang , alai sida deka nyabak sereta begerit ngeli . "
40008013	Jesus lalu bejaku ngagai pemesai soldadu nya , " Mupuk meh nuan . Utai ti dikarapka nuan , deka nyadi . " Nembiak pemesai nya lalu gerai betul-betul ba maya nya .
40008014	Lebuh Jesus tama ngagai rumah Peter , Iya meda mentua indu Peter gali ba peninduk iya , sakit chelap angat .
40008015	Jesus negu jari iya , lalu iya gerai . Iya angkat , lalu mela Jesus .
40008016	Lemai nya mayuh orang ke dirasuk antu dibai ngagai Jesus , lalu Iya muru roh antu ngena seleka aja jaku , lalu ngeraika semua sida ke sakit .
40008017	Tu ngamatka jaku ti udah disebut Tuhan ngena nabi Isaiah , " Iya nanggung pemedis kitai lalu muai penyakit kitai . "
40008018	Lebuh Jesus meda pemayuh orang begelumu ngelingi Iya , Iya lalu ngasuh sida murid Iya ngelayang ke seberai danau nya .
40008019	Siku pengajar Adat datai ngagai Iya , lalu bejaku , " Pengajar , aku deka bejalai enggau Nuan ngagai sebarang endur Nuan bejalai . "
40008020	Ku Jesus bejaku ngagai iya , " Munsang bisi lubang , lalu burung bisi tansang , tang Anak Mensia nadai endur alai ngalika Diri . "
40008021	Siku ari sida murid Iya bejaku ngagai Iya , " Tuhan , awakka aku pulai dulu lalu nguburka apai aku . "
40008022	Tang ku Jesus bejaku ngagai iya , " Titihka Aku . Awakka orang ke mati nguburka bala sida empu ke mati . "
40008023	Lebuh Jesus nepan ngagai perau , sida murid Iya lalu mupuk enggau Iya .
40008024	Tekala nya kabut lalu mangka ba danau nya , lalu perau sida nyau deka karam . Tang Jesus tinduk .
40008025	Sida mansang ngagai iya lalu ngerak Iya . Ku sida , " Selamatka kitai , Tuhan ! Mati kitai tu ! "
40008026	Ku Iya bejaku ngagai sida , " Nama kebuah kita takut ? Mit amat meh pengarap kita . " Iya angkat lalu ngerara ribut enggau gelumbang . Semua utai lalu teduh magang .
40008027	Sida balat alit ati , ku sida , " Sapa orang tu , datai ke ribut enggau gelumbang ngasika Iya ? "
40008028	Lebuh Jesus datai di menua Gadara , di seberai danau nya , dua iku lelaki ke dirasuk antu pansut ari pendam lalu mansang ngagai Iya . Seduai tu mangah amat , datai ke orang nyau nadai berani bejalai nengah jalai nya .
40008029	Tekala nya seduai iya lalu merakka nyawa bejaku , " Nama guna Nuan enggau kami , Nuan Anak Allah Taala ? Kati Nuan datai deka merinsaka kami sebedau maya ti patut ? "
40008030	Nyadi enda jauh ari endur nya bisi raban babi , benung makai .
40008031	Lalu ku bala antu nya bejaku ngagai Jesus , " Enti Nuan muru kami , awakka kami tama ngagai raban babi nya . "
40008032	Lalu ku Iya bejaku ngagai sida , " Mupuk meh kita ! " Sida mupuk , lalu tama ngagai raban babi nya . Semua babi nya lalu belanda nurun tebiang , terejun ngagai danau , lalu mati lemas .
40008033	Orang ke ngibun raban babi nya lalu rari , tama ngagai nengeri , lalu madahka semua utai nya , enggau pasal utai ti udah nyadi ba orang ke dirasuk antu nya .
40008034	Genap iku orang lalu pansut ari nengeri nya deka betemu enggau Jesus , lalu lebuh sida meda Iya , sida lalu minta Iya mupuk ari menua sida .
40009001	Jesus nepan ngagai perau , ngelayang danau nya ke seberai , lalu datai ba nengeri Iya Empu .
40009002	Orang lalu mai ngagai Iya siku lelaki ke sakit bajung , gali ba peninduk . Lebuh Jesus meda pengarap sida , Iya lalu bejaku enggau orang ke sakit bajung nya , " Anang takut , anak ! Dosa nuan diampun . "
40009003	Sekeda pengajar Adat lalu bejaku enggau pangan diri , " Orang tu bejaku busung ! "
40009004	Tang Jesus nemu peragam ati sida , lalu ku Iya bejaku , " Nama kebuah kita berunding jai baka nya dalam ati kita ?
40009005	Ni ti nyamai agi disebut , ' Dosa nuan diampun , ' tauka ' Angkat nuan , lalu pulai ke rumah ' ?
40009006	Tang ngambika kita nemu Anak Mensia bisi kuasa ngampun dosa di dunya tu " -- Iya lalu bejaku ngagai orang ke sakit bajung nya -- " Angkat nuan , bai peninduk nuan , lalu pulai ke rumah . "
40009007	Lelaki nya angkat , lalu pulai ke rumah .
40009008	Lebuh orang mayuh meda nya , sida takut , lalu muji Allah Taala ti udah meri kuasa ti besai baka nya ngagai mensia .
40009009	Lebuh Jesus bejalai ari endur nya , Iya tepedaka siku pengumpul chukai ke benama Matthew , duduk dalam opis iya . Ku Jesus bejaku ngagai iya , " Titihka Aku . " Matthew angkat , lalu nitihka Iya .
40009010	Lebuh Jesus benung makai dalam rumah Matthew , mayuh pengumpul chukai enggau orang ke bedosa datai lalu makai enggau Iya sereta enggau sida murid Iya .
40009011	Lebuh orang Parisi meda nya , sida lalu bejaku ngagai murid Iya , " Nama kebuah pengajar kita begulai makai enggau pengumpul chukai sereta enggau orang ke bedosa ? "
40009012	Lebuh Jesus ninga nya , Iya lalu bejaku , " Orang ke gerai enda begunaka lutur , tang semina orang ke sakit .
40009013	Mupuk kita lalu giga reti jaku tu : ' Aku begunaka pengasih , ukai piring . ' Laban Aku datai ukai ngangauka orang ke lurus , tang ngangauka orang ke bedosa . "
40009014	Udah nya sida murid John Pemaptisa datai ngagai Jesus , lalu nanya Iya , " Nama kebuah kami enggau orang Parisi selalu bepasa , tang murid Nuan enda ? "
40009015	Ku Jesus bejaku ngagai sida , " Kati bala pengabang ba gawai tikah ngulit seagi-agi lelaki ke ditikah nya meruan enggau sida ? Maya deka datai alai lelaki ke ditikah nya deka diambi ari sida . Nya baru sida deka bepasa .
40009016	Nadai orang nampal baju ti lama ngena chebik kain ti baru , laban chebik kain ti baru deka kesat , lalu ngasuh baju nya balat agi charik .
40009017	Lalu nadai mega orang nyimpan wain ti baru dalam kambut wain ti lama , enggai ke kambut nya pechah , lalu wain nya deka nyaya , lalu kambut nya rusak , tang wain ti baru disimpan dalam kambut ti baru . Nya baru wain enggau kambut nya enda rusak . "
40009018	Lebuh Jesus agi benung bejaku ngagai sida , siku pemesai orang Judah datai , besugang di mua Iya , lalu bejaku , " Anak indu aku baru udah mati . Tang aku minta Nuan datai lalu ngengkahka jari Nuan ba atas iya , ngambika iya idup baru . "
40009019	Jesus angkat lalu nitihka iya , sama enggau sida murid Iya .
40009020	Siku indu ke sakit begetah dua belas taun datai ari belakang , lalu negu puting kelambi Jesus ,
40009021	laban ku indu nya bejaku dalam ati diri , " Enti aku negu gari Iya , aku deka gerai . "
40009022	Jesus nguing , tepedaka indu nya , lalu bejaku , " Anak , anang takut ! Pengarap nuan udah ngeraika nuan . " Indu nya lalu gerai tekala nya .
40009023	Lebuh Jesus datai ba rumah pemesai nya , lalu tepedaka bala orang ke besepuka kesuling , enggau orang ke begau ,
40009024	Iya lalu bejaku , " Pansut kita ari tu ! Laban anak mit tu ukai mati , tang tinduk ! " Sida lalu ketawaka Iya .
40009025	Tang lebuh semua orang udah diburu pansut , Jesus tama , lalu megai jari anak mit nya . Anak mit nya lalu angkat .
40009026	Berita pasal nya ngelekai di serata menua nya .
40009027	Lebuh Jesus bejalai ari endur nya , dua iku orang ke buta nitihka Iya , lalu ngangau , " Anak David , kasihka kami ! "
40009028	Lebuh Jesus tama ngagai rumah nya , orang buta ke dua iku nya lalu datai ngagai Iya . Iya lalu bejaku ngagai seduai iya , " Kati seduai arapka Aku ulih ngeraika seduai ? " " Kami arap , Tuhan ! " ku seduai iya nyaut .
40009029	Jesus lalu negu mata seduai iya , lalu bejaku , " Awakka utai ti dikarapka seduai nyadi ! "
40009030	Mata seduai iya lalu tebuka . Jesus lalu berat-rat nangkan seduai iya enggau jaku , " Anang madahka utai tu ngagai orang ! "
40009031	Tang seduai iya angkat ari endur nya , lalu madahka berita pasal Jesus di serata menua nya .
40009032	Lebuh orang dua iku nya mupuk ari endur nya , siku lelaki ke bisu laban antu dibai ngagai Jesus .
40009033	Lebuh antu nya udah diburu , orang nya lalu bejaku , lalu semua orang balat alit ati , ku sida , " Nadai utai baka tu udah kala dipeda di menua Israel ! "
40009034	Tang ku orang Parisi bejaku , " Iya muru antu ngena kuasa raja antu . "
40009035	Jesus bejalai ngagai semua nengeri enggau genturung pendiau , ngajar dalam balai gempuru , nusui Berita Manah pasal Perintah Allah Taala , lalu ngeraika orang ari semua macham pemedis enggau penyakit .
40009036	Lebuh Iya meda bala orang mayuh , Iya kasihka sida laban sida irau ati sereta nadai daya , baka bedus ti nadai orang ngibun .
40009037	Iya lalu bejaku ngagai sida murid Iya , " Utai ti diketau mayuh , tang orang ke ngetau mimit .
40009038	Nya alai besampi minta orang ke bempu umai ngirumka mayuh agi orang ngetau . "
40010001	Jesus lalu ngangauka dua belas iku murid ngagai Iya , lalu meri sida kuasa muru roh ti jai , sereta ngeraika semua macham pemedis enggau penyakit .
40010002	Tu nama sida ke dua belas iku nya : Simon , ke dikumbai Peter , enggau menyadi iya Andrew ; James anak Sebedi , enggau menyadi iya John ;
40010003	Philip enggau Bartolomew ; Thomas enggau Matthew ke pengumpul chukai , James anak Alpius enggau Tadeus ;
40010004	Simon ke digelar bujang berani , enggau Judas Iskariot , ke nyual Jesus .
40010005	Sida ke dua belas iku nya lalu diasuh Jesus bejalai . Ku Iya , " Anang bejalai ngagai orang bansa bukai , tauka ngagai nengeri orang Samaria ,
40010006	tang bejalai ngagai orang Israel ke tesat baka bedus .
40010007	Lebuh kita bejalai , padahka Berita Manah tu : ' Perintah serega nyau semak ! '
40010008	Geraika orang ke sakit , angkatka orang ke mati pulai idup baru , geraika orang ke sakit lan , buru antu . Kita udah nerima ngena chara pechuma , nya alai beri ngena chara pechuma .
40010009	Anang mai duit emas tauka pirak tauka duit engkeraju .
40010010	Anang mai kambut lebuh kita bejalai , tauka baju kena besilih , tauka selipar , tauka tungkat , laban orang ke bekereja endang patut diberi utai ti dipeguna iya .
40010011	" Lebuh kita datai ba nengeri tauka genturung pendiau , giga orang ke deka nerima kita , lalu diau enggau iya datai ke kita angkat ari endur nya .
40010012	Lebuh kita tama ngagai rumah orang , beri jaku tabi ngagai rumah nya .
40010013	Enti orang dalam rumah nya nerima kita , awakka jaku tabi kita mengkang dia . Tang enti sida enggai nerima kita , ambi pulai baru jaku tabi kita nya .
40010014	Lalu enti orang enggai nerima kita tauka enggai mendingka kita , tesai abus ari kaki kita lebuh kita angkat ari rumah tauka ari nengeri nya .
40010015	Enggau bendar Aku madah ngagai kita , lebuh Hari Pechara ila , Allah Taala deka lebih agi kasihka orang Sodom enggau orang Gomorah , ari ke kasihka orang ke di nengeri nya !
40010016	" Aku ngasuh kita bejalai baka bedus ngagai raban ukui kampung . Nya alai kita enda tau enda pintar baka ular , sereta nelap baka burung achang .
40010017	Bejaga kita ari sida , laban sida deka nangkap kita , lalu ngirit kita ngagai kot , lalu nyipat kita dalam balai gempuru sida .
40010018	Kita deka kena pechara di mua gabenor enggau raja ketegal Aku , ngambika kita besaksika pasal Aku ngagai sida enggau ngagai orang bansa bukai .
40010019	Lebuh sida nyerahka kita ngambika kita kena pechara , anang irauka jalai kita deka bejaku tauka utai ti deka disebut kita , laban kita deka diberi utai ti deka disebut kita lebuh maya nya ,
40010020	laban ukai kita ke bejaku , tang Roh Apai kita ti bejaku ngena kita .
40010021	" Menyadi deka nyerahka menyadi ngambika sida dibunuh , lalu apai deka nyerahka anak . Anak deka angkat ngelaban apai indai , lalu ngasuh sida dibunuh .
40010022	Lalu semua orang deka begedika kita ketegal nama Aku . Tang orang ke tan datai ke ujung , deka diselamatka .
40010023	Lebuh sida merinsaka kita ba nengeri siti , rari ngagai nengeri siti , laban enggau bendar Aku madah ngagai kita , kita enda ulih nembuka pengawa kita dalam semua nengeri di menua Israel sebedau Anak Mensia datai .
40010024	" Murid nadai kala lebih ari pengajar iya , lalu ulun nadai kala lebih ari tuan iya .
40010025	Nya alai , murid patut nemu puas ati enti iya sebaka enggau pengajar iya , lalu ulun sebaka enggau tuan iya . Enti tuai bilik dikumbai Belsebup , sida sebilik tentu deka dikumbai ngena nama ti jai agi ari nya !
40010026	" Nya alai , anang takutka sida , laban nadai utai ti ditudung enda dikebakka , tauka dilalaika lalu enda ditemu .
40010027	Utai ti dipadahka Aku ngagai kita dalam petang , enda tau enda ditusui kita lebuh siang hari , lalu utai ti dipetelaika Aku ngagai kita , enda tau enda disadaka kita ari puchuk perabung .
40010028	Anang takutka sida ke munuh tubuh , tang enda ulih munuh semengat . Tang kita patut nangika Allah Taala ti ulih ngerusak tubuh enggau semengat kita di neraka .
40010029	Ukai enda rega burung pipit ka semina satu sen aja ? Taja pia , nadai siku sida deka labuh ke tanah , enti Apai kita enda ngemendarka nya .
40010030	Indah semua lambar buk ba pala kita deh udah diitung magang .
40010031	Nya alai , anang takut . Kita berega agi ari burung pipit !
40010032	" Nya alai genap iku orang ke ngaku diri nembiak Aku di mua orang , deka diaku Aku di mua Apai Aku di serega .
40010033	Tang barang sapa besangkalka Aku di mua orang , deka disangkalka Aku di mua Apai Aku di serega .
40010034	" Anang ngumbai Aku datai mai pemaik ngagai dunya . Aku ukai datai mai pemaik , tang mai pedang .
40010035	Aku datai laban Aku deka nyabung anak lelaki ngelaban apai , anak indu ngelaban indai , menantu indu ngelaban mentua indu .
40010036	Munsuh kita ke pemadu jai nya kita sebilik empu .
40010037	" Orang ke rinduka apai , tauka indai sida lebih agi ari sida ke rinduka Aku , enda tau nyadi murid Aku . Lalu orang ke rinduka anak lelaki tauka anak indu sida lebih ari sida ke rinduka Aku , enda tau nyadi murid Aku .
40010038	Lalu orang ke enda ngesan regang diri empu lalu nitihka Aku , enda tau nyadi murid Aku .
40010039	Orang ke ngidupka nyawa diri , deka ngelenyauka iya , lalu orang ke ngelenyauka nyawa diri ketegal Aku , deka ngidupka iya .
40010040	" Barang sapa nerima kita , nerima Aku . Lalu barang sapa nerima Aku , nerima Iya ke ngirumka Aku .
40010041	Barang sapa nerima seruan Allah Taala , laban iya seruan Allah Taala , deka sama enggau seruan nya bempu upah iya . Lalu barang sapa nerima orang ke manah , laban iya nya orang ke manah , deka sama enggau orang ke manah nya bempu upah iya .
40010042	Lalu barang sapa meri ai irup ngagai murid Aku ke pemadu mit tu , laban iya murid Aku , enggau bendar Aku madah ngagai kita , sida deka nerima upah sida . "
40011001	Lebuh Jesus udah tembu ngajar murid Iya ke dua belas iku nya , Iya angkat ari endur nya lalu ngajar sereta nusui Berita Manah dalam nengeri di menua nya .
40011002	Lebuh John Pemaptisa , ke ditutup dalam rumah jil , ninga pasal utai ti dikereja Jesus , iya lalu ngasuh sekeda murid iya mai pesan tu ngagai Jesus ,
40011003	ku iya , " Kati Nuan tu orang ke deka datai , tauka kami nganti orang bukai ? "
40011004	Disaut Jesus , " Pulai kita lalu padahka ngagai John utai ti didinga enggau dipeda kita :
40011005	orang ke buta , meda ; orang ke kait-kupit , bejalai ; orang ke sakit lan , dituchi , orang ke bengal , ninga ; orang ke mati , diangkatka idup baru , lalu Berita Manah ditusui ngagai orang ke seranta .
40011006	Beberekat meh orang ke enda nulak Aku ! "
40011007	Lebuh sida murid John mupuk , Jesus lalu belabuh bejaku ngagai orang mayuh pasal John : " Nama utai ti deka dipeda kita lebuh kita bejalai di menua puang ? Buluh ti beguyat laban ribut ?
40011008	Nama kebuah kita bejalai ngagai menua puang ? Deka meda orang ke ngena gari ti manah ? Orang ke ngena gari ti manah diau dalam istana !
40011009	Nama utai ti deka dipeda kita ? Deka meda siku nabi ? Sigi amat , tang lebih ari nabi .
40011010	Nya meh orang ke dikenang dalam Bup Kudus : ' Aku deka ngasuh seruan Aku bejalai dulu ari Nuan , ti deka nyendiaka jalai ke Nuan . '
40011011	Enggau bendar Aku madah ngagai kita , ari semua orang ke udah diadaka , nadai siku ke besai agi ari John Pemaptisa . Tang Iya ke pemadu mit dalam Perintah serega , lebih agi besai ari iya .
40011012	Kenyau ari maya John Pemaptisa , nyentuk ngagai diatu , Perintah serega udah balat diserang , lalu orang ke mangah nguji ngerampas Perintah nya ngena chara ti kasar .
40011013	Laban semua sida nabi enggau Adat Moses udah benabi nyentuk ngagai maya John datai ,
40011014	lalu enti kita deka nerima pesan sida , John nya meh Elijah ke deka datai .
40011015	Awakka orang ke bisi pending , ninga .
40011016	" Tang baka ni ku Aku mandingka rebak ti diatu ? Sida nya baka bala anak mit ke duduk di pasar , lalu bekangauka pangan diri ,
40011017	' Kami nyepu kesuling ke kita , tang kita enggai betanda ! Kami bekeduie nyabak , tang kita enda ngulit ! '
40011018	Laban John datai ukai deka makai ngirup ; tang ku sida , ' Iya dirasuk antu ! '
40011019	Anak Mensia datai , makai ngirup , tang ku sida , ' Peda orang nya , bam , sereta pemabuk , bepangan enggau orang ke pengumpul chukai , enggau orang ke bedosa ! ' Tang penemu-dalam Allah Taala dikamatka ulih utai ti dikereja penemu-dalam nya empu . "
40011020	Jesus lalu belabuh nganu nengeri ti udah alai Iya ngereja mayuh kereja ajih , laban orang dia enda nesal ati ke dosa sida .
40011021	" Tulah meh nuan , Korasin ! Tulah meh nuan , Betsaida ! Laban enti kereja ajih ti dikereja dalam seduai , udah dikereja di Tire enggau di Sidon , orang dia tentu lama udah nesal ati lalu ngerasukka kain guni , lalu ngerabu diri enggau amau .
40011022	Tang enggau bendar Aku madah ngagai kita , lebuh Hari Pechara ila , Allah Taala deka lebih agi kasihka orang Tire enggau orang Sidon , ari ti kasihka kita !
40011023	Lalu nuan , Kapernaum ! Kati nuan deka diangkatka ke serega ? Nuan deka dibuai ngagai neraka ! Laban enti kereja ajih ti dikereja dalam nuan , udah dikereja di Sodom , nengeri nya tentu agi meruan nyentuk ngagai sehari tu !
40011024	Tang Aku madah ngagai nuan , lebuh Hari Pechara ila , Allah Taala deka lebih agi kasihka Sodom , ari ti kasihka nuan ! "
40011025	Lebuh maya nya Jesus bejaku , " Aku meri terima kasih ngagai Nuan Apai , Tuhan ke bekuasa di serega enggau di dunya , laban Nuan udah ngelalaika utai nya ari orang ke bepenemu-dalam sereta pandai , lalu udah mandangka sida ngagai bala anak mit .
40011026	Sigi amat Apai , laban nya endang peneka Nuan .
40011027	" Semua utai udah diberi Apai ngagai Aku . Nadai orang ngelala Anak , semina Apai aja , lalu nadai orang ngelala Apai , semina Anak aja , enggau orang ke dipilih Anak alai Iya mandangka Apai .
40011028	" Datai ngagai Aku semua kita ke lelak ngema utai ti berat , lalu Aku deka ngasuh kita belelak .
40011029	Ambi lalu san tangkun Aku , lalu belajar ari Aku , laban Aku nelap sereta baruh ati , lalu belelakka semengat kita .
40011030	Laban tangkun Aku mudah , lalu ma Aku lempung . "
40012001	Lebuh maya nya , kena hari Sabat , Jesus bejalai nengah umai gandum . Sida murid Iya lapar lalu belabuh ngerurut tangkai gandum , lalu bepakaika igi gandum .
40012002	Tang lebuh orang Parisi meda nya , sida lalu bejaku ngagai Jesus , " Peda Nuan , sida murid Nuan ngereja utai ti enda disagi Adat lebuh hari Sabat ! "
40012003	Ku Jesus bejaku ngagai sida , " Kati kita nadai udah kala macha pasal utai ti dikereja David lebuh iya enggau bala iya lapar ,
40012004	pasal iya ke tama ngagai rumah Allah Taala , lalu makai roti ti udah diberi ngagai Allah Taala , ti enda tau diempa iya , nitihka Adat , tauka diempa orang ke enggau iya , tang semina tau diempa imam aja ?
40012005	Kati kita nadai udah kala macha dalam Adat , pasal sida imam ke sengaja ngelanggar Adat hari Sabat dalam Rumah Sembiang genap hari Sabat , tang enda dikumbai salah ?
40012006	Aku madah ngagai kita , utai ti besai agi ari Rumah Sembiang bisi ditu .
40012007	Lalu enti kita nemu reti jaku , ' Aku begunaka pengasih , ukai piring ' , kita tentu enda ngukum orang ke nadai penyalah ,
40012008	laban Anak Mensia Tuhan ke hari Sabat . "
40012009	Jesus lalu mupuk ari endur nya , lalu tama ngagai sebuah balai gempuru .
40012010	Dalam balai gempuru nya bisi siku lelaki ke mati jari sepiak . Lalu sida nanya Jesus , " Kati kitai ngelanggar Adat enti kitai ngeraika orang lebuh hari Sabat ? " Sida nanya munyi nya ngambika sida ulih bedawaka Iya .
40012011	Ku Jesus bejaku ngagai sida , " Baka ni enti siku ari bala kita bisi siku jelu bedus , lalu jelu nya labuh ngagai lubang kebung lebuh hari Sabat , enda ke iya deka ngulihka jelu nya ari lubang nya ?
40012012	Mensia berega agi ari bedus ! Nya alai kitai enda ngelanggar Adat enti kitai ngereja pengawa ti manah lebuh hari Sabat . "
40012013	Udah nya Iya lalu bejaku ngagai orang ke mati jari nya , " Unjurka jari nuan . " Orang nya lalu ngunjurka jari iya , lalu jari iya gerai , baka jari iya ti sepiak .
40012014	Tang orang Parisi pansut lalu baum ngiga jalai munuh Jesus .
40012015	Lebuh Jesus nemu sida bepekat ngelaban Iya , Iya lalu mupuk ari endur nya . Mayuh amat orang nitihka Iya , lalu Iya ngeraika semua sida ,
40012016	lalu nagang sida madahka pasal Iya ngagai orang bukai .
40012017	Tu ngamatka jaku ti udah disebut Tuhan ngena nabi Isaiah :
40012018	" Tu Nembiak Aku ti udah dipilih Aku . Aku rindu sereta gaga ati ke Iya . Aku deka nuang Roh Aku ba Iya , lalu Iya deka madahka atur ti lurus ngagai orang bansa bukai .
40012019	Iya enda bekelikuh tauka merakka nyawa , lalu Iya enda bejaku inggar ba sebelah jalai raya .
40012020	Iya enggai matahka buluh ti pechah , tauka madamka kelita ti kelap-kelap , datai ke Iya udah ngasuh atur ti lurus menang ,
40012021	lalu semua orang bansa bukai deka andal ati ke Iya . "
40012022	Siku lelaki ke buta sereta bisu laban iya dirasuk antu , dibai ngagai Jesus , lalu Iya ngeraika orang nya . Orang nya lalu ulih bejaku sereta meda .
40012023	Lalu semua orang mayuh balat alit ati , ku sida , " Kati Iya amat Anak David ? "
40012024	Tang lebuh orang Parisi ninga nya , sida lalu bejaku , " Iya muru antu ngena kuasa Belsebup ti nyadi raja antu . "
40012025	Jesus nemu peragam ati sida , lalu ku Iya bejaku ngagai sida , " Genap bengkah menua ti bepechah-belah lalu beripih ngelaban diri empu , deka rusak , lalu nadai nengeri tauka ruang bilik ti bepechah-belah lalu beripih ngelaban diri empu , ulih tan .
40012026	Lalu enti Sitan muru Sitan , iya beripih ngelaban diri empu . Nya alai baka ni ku perintah iya ulih tan ?
40012027	Lalu enti Aku muru antu ngena kuasa Belsebup , kuasa sapa dikena bala nembiak kita muru antu ? Nya alai sida empu deka nyadi hakim kita .
40012028	Tang enti Aku muru antu ngena kuasa Roh Allah Taala , reti nya Perintah Allah Taala udah datai ba kita .
40012029	Tauka , baka ni ku orang ulih tama ngagai rumah orang ke kering lalu ngerumpak utai iya , enti iya enda dulu nanchang orang ke kering nya ? Udah nya baru iya ulih ngerumpak utai ari rumah orang nya .
40012030	" Orang ke enda setanah enggau Aku , ngelaban Aku , lalu orang ke enda enggau Aku ngempuru , mambar .
40012031	Nya alai Aku madah ngagai kita : semua dosa ti dikereja mensia enggau jaku busung sida , deka diampun , tang barang sapa bejaku busung ngelaban Roh Kudus , enda diampun .
40012032	Barang sapa bejaku ngelaban Anak Mensia , deka diampun , tang barang sapa bejaku ngelaban Roh Kudus , enda diampun , nemuka diatu tauka di dunya ti deka datai .
40012033	" Intu kayu galak , lalu iya deka mansutka buah ti manah . Enti kitai nejuka kayu ringgas , iya deka mansutka buah ti jai . Kitai ngelala kayu ari buah iya .
40012034	Kita anak ular ! Baka ni ku kita ulih nyebut utai ti manah , enti kita empu endang jai ? Laban mulut kita nyebut utai ti ngemenuhka ati kita .
40012035	Orang ke manah mansutka utai ti manah ari ati iya ti manah , lalu orang ke jai mansutka utai ti jai ari ati iya ti jai .
40012036	" Aku madah ngagai kita , lebuh Hari Pechara ila , orang enda tau enda madahka semua leka jaku ti enda menyana ti udah disebut sida ,
40012037	laban ulih jaku kita empu kita deka dikumbai lurus , lalu ulih jaku kita empu kita deka diukum . "
40012038	Udah nya sekeda pengajar Adat enggau orang Parisi bejaku enggau Iya , " Pengajar , kami keran deka meda tanda ari Nuan . "
40012039	Tang ku Iya nyaut sida , " Rebak ti jai sereta butang tu begigaka tanda , tang nadai tanda deka diberi ngagai sida kelimpah ari tanda nabi Jonah .
40012040	Baka Jonah ke dalam perut ikan paus tiga hari tiga malam , baka nya meh Anak Mensia deka mengkang dalam tanah tiga hari tiga malam .
40012041	Orang Nineweh deka angkat sama enggau orang ke ari rebak ti diatu lebuh Hari Pechara ila lalu besalahka sida , laban sida orang Nineweh udah nesal ati ke dosa sida lebuh sida ninga jaku ajar Jonah , lalu diatu utai ti besai agi ari Jonah bisi ditu !
40012042	Kuin menua Sheba deka angkat sama enggau orang ke ari rebak ti diatu lebuh Hari Pechara lalu besalahka sida , laban iya udah datai ari ujung dunya deka mendingka penalam penemu Solomon , lalu diatu utai ti besai agi ari Solomon bisi ditu !
40012043	" Lebuh roh ti jai pansut ari orang , iya bejalai nengah menua ti rangkai ngiga endur alai belelak , tang iya nadai tetemuka endur nya .
40012044	Udah nya iya bejaku , ' Aku deka pulai baru ngagai rumah ti udah ditinggalka aku . ' Lebuh iya datai ba rumah nya , iya nemu rumah nya puang , udah disapu sereta dikemas .
40012045	Udah nya iya pansut , lalu mai tujuh iku roh ti bukai , ti jai agi ari iya empu , lalu sida tama lalu diau dia . Lalu pendiau orang nya jai agi ari ti keterubah . Baka nya meh utai ti deka nyadi ba rebak ti jai tu . "
40012046	Lebuh Jesus agi benung bejaku ngagai orang mayuh , indai enggau sida menyadi lelaki Iya bediri di luar , deka bejaku enggau Iya .
40012047	Siku orang lalu madah ngagai Iya , " Indai enggau sida menyadi lelaki Nuan bisi di luar , deka bejaku enggau Nuan . "
40012048	Tang ku Jesus nyaut orang nya , " Sapa indai Aku , lalu sapa menyadi lelaki Aku ? "
40012049	Iya lalu nunjuk ngagai sida murid Iya , lalu bejaku , " Tu indai Aku , enggau menyadi lelaki Aku !
40012050	Laban barang sapa ngereja utai ti dikedekaka Apai Aku ti di serega , nya meh menyadi lelaki , menyadi indu , enggau indai Aku . "
40013001	Ba hari nya mega Jesus pansut ari rumah lalu duduk ba tebing danau .
40013002	Mayuh amat orang begelumu ngelingi Iya . Nya alai Iya nepan sebuah perau , lalu nudukka Diri dia , lalu bala orang mayuh bediri ba tebing .
40013003	Iya lalu madahka mayuh macham utai ngagai sida ngena jaku sempama . Ku Iya , " Orang siku naburka benih .
40013004	Lebuh iya naburka benih , sekeda leka benih nya labuh ba jalai raya . Burung datai , lalu makai benih nya .
40013005	Sekeda labuh ba tanah ti bebatu ti nadai mayuh tanah , lalu leka benih nya matuk tekala nya , laban tanah dia mabu ,
40013006	tang lebuh mata panas niki , sida kena panchar mata panas nya lalu layu laban sida nadai urat .
40013007	Leka benih ti bukai labuh ba madang duri , lalu duri nya tumbuh lalu ngalahka sida .
40013008	Benih ti bukai labuh ba tanah ti ami , lalu bebuah , sekeda mansutka seratus , sekeda enam puluh , lalu sekeda tiga puluh .
40013009	Awakka orang ke bisi pending , ninga . "
40013010	Udah nya sida murid datai lalu bejaku enggau Iya , " Nama kebuah Nuan bejaku ngagai sida ngena jaku sempama ? "
40013011	Ku Iya nyaut sida , " Kita udah diberi penemu pasal misteri Perintah serega , tang penemu nya apin diberi ngagai sida .
40013012	Laban orang ke bisi utai , deka diberi mayuh agi , lalu iya deka ngembuan mayuh agi utai , tang orang ke nadai utai , indah utai ti mimit ti dikemisi iya deh deka dirampas ari iya .
40013013	Nya kebuah Aku bejaku ngagai sida ngena jaku sempama , ngambika sida merening , tang enda meda , mending , tang enda ninga tauka mereti .
40013014	Ba sida tu meh jaku nabi Isaiah dikamatka : ' Kita amat deka mending , tang enda mereti , lalu kita amat merening , tang enda meda .
40013015	Laban sida enda nemu berunding , lalu pending sida bengal , lalu sida udah nutup mata sida , enggai ke sida meda ngena mata sida , lalu ninga ngena pending sida , lalu mereti ngena ati sida , lalu nguingka diri ngagai Aku , lalu Aku ngeraika sida . '
40013016	" Tang beberekat meh mata kita , laban sida meda , enggau pending kita , laban sida ninga .
40013017	Enggau bendar Aku madah ngagai kita , mayuh nabi enggau orang ke lurus ingin deka meda utai ti dipeda kita , tang nadai meda utai nya , lalu ingin deka mendingka utai ti dipendingka kita , tang nadai ninga utai nya .
40013018	" Nya alai pendingka sempama penabur benih .
40013019	Lebuh orang ninga pesan pasal Perintah Allah Taala , lalu enda meretika pesan nya , Sitan datai lalu ngerampas utai ti udah ditaburka ngagai ati orang nya . Nya meh leka benih ti labuh ba jalai raya .
40013020	Nyadi benih ti labuh ba tanah ti bebatu nya orang ke ninga pesan nya lalu tekala nya nerima iya enggau ati ti gaga .
40013021	Tang iya nadai urat , lalu semina tan enda lama aja . Lebuh iya dituntung penusah tauka pemerinsa ketegal pesan nya , iya lalu tekala nya mungkir .
40013022	Benih ti labuh ba madang duri nya orang ke ninga pesan nya , tang pengangkun iya ke dunya , enggau ke pengaya ngalahka pesan nya , lalu pesan nya enda ulih bebuah .
40013023	Nyadi benih ti labuh ba tanah ti ami nya orang ke ninga pesan nya , lalu meretika iya . Iya lalu bebuah , siku seratus leka , siku enam puluh , lalu siku tiga puluh . "
40013024	Jesus madahka siti agi jaku sempama ngagai sida . Ku Iya , " Perintah Allah Taala tau dibandingka enggau orang siku ke nanam leka benih ti manah ba umai iya .
40013025	Tang lebuh iya tinduk , munsuh datai lalu nanam leka rumput ba madang gandum nya , lalu mupuk ari endur nya .
40013026	Nya alai lebuh gandum nya tumbuh , lalu murai , rumput mega pegari .
40013027	Bala orang gaji iya datai lalu bejaku ngagai iya , ' Tuan , ukai enda nuan naburka benih ti manah ba umai nya ? Nama kebuah umai nya bisi rumput ? '
40013028	Ku tuan nya nyaut , ' Nya utai dikereja munsuh . ' Lalu ku sida bejaku ngagai iya , ' Kati nuan deka ngasuh kami nyabut rumput nya ? '
40013029	Tang ku iya nyaut , ' Anang , enggai ke kita techabutka gandum lebuh kita nyabut rumput .
40013030	Awakka gandum enggau rumput nya sama tumbuh nyentuk ngagai maya ngetau . Lebuh maya ngetau ila aku deka bejaku enggau orang ke ngetau , ngasuh sida ngumpul rumput nya dulu , nanchang lalu nunu rumput nya , lalu nyimpan gandum dalam setor aku . ' "
40013031	Jesus madahka siti agi jaku sempama ngagai sida . Ku Iya , " Perintah serega nya baka igi mustard ti dibai orang siku , lalu ditanam iya ba umai iya .
40013032	Igi mustard nya leka ti pemadu mit ari semua leka utai , tang lebuh iya udah tumbuh , puchuk iya besai , lalu iya nyadi kayu , datai ke burung nyau begagaka tansang ba sebelah dan iya . "
40013033	Jesus madahka siti agi jaku sempama ngagai sida . " Perintah serega nya baka ragi ti diambi siku indu lalu dichampurka iya enggau empat puluh liter tepung , datai ke semua tepung nya nyau kembai magang . "
40013034	Semua utai nya dipadahka Jesus ngagai orang mayuh ngena jaku sempama . Iya enda nyebut utai ngagai sida enti enda ngena jaku sempama .
40013035	Tu ngamatka jaku ti udah disebut beseruanka siku nabi : " Aku deka bejaku ngena jaku sempama , Aku deka nyebut pasal utai ti udah dilalaika kenyau ari penumbuh dunya . "
40013036	Udah nya Iya ninggalka orang mayuh , lalu pulai ke rumah . Sida murid Iya lalu datai ngagai Iya , ku sida , " Padahka ngagai kami reti sempama pasal rumput ti ba umai nya . "
40013037	Ku Jesus nyaut , " Orang ke naburka benih ti manah nya Anak Mensia .
40013038	Umai nya dunya tu , lalu benih ti manah nya nembiak Perintah Allah Taala . Rumput nya nembiak Sitan ,
40013039	lalu munsuh ke nanam leka rumput nya Sitan . Maya ngetau nya pengujung dunya , lalu orang ke ngetau nya bala melikat .
40013040	Baka rumput ti digumpul lalu ditunu , baka nya meh gaya utai ti deka nyadi lebuh pengujung dunya :
40013041	Anak Mensia deka ngirumka bala melikat Iya , lalu sida deka muai ari Perintah Iya semua utai ti ngasuh bedosa , enggau semua orang ke ngereja penyai ,
40013042	lalu nikauka sida ngagai serumbung api , alai orang deka nyabak sereta begerit ngeli .
40013043	Udah nya baru orang ke lurus deka manchar baka mata hari dalam Perintah Apai sida . Awakka orang ke bisi pending , ninga .
40013044	" Perintah serega mega baka reta ti berega ti dilalaika dalam sebidang tanah , ti ditemu orang siku lalu dilamun iya baru . Enggau ati ti gaga iya mupuk lalu nyual semua reta iya , lalu meli tanah nya . "
40013045	" Perintah serega mega baka siku orang dagang ke begigaka batu mutiara ti manah .
40013046	Iya tetemuka sigi batu mutiara ti berega amat , mupuk lalu nyual semua reta iya , lalu meli batu mutiara nya .
40013047	" Perintah serega mega baka jala ti ditibarka ngagai danau , lalu bulih semua macham ikan .
40013048	Lebuh jala nya nyau penuh laban ikan , orang lalu narit jala nya ke tebing , duduk lalu nyimpan ikan ti manah dalam bakul , tang muai ikan ti enda manah .
40013049	Baka nya meh gaya utai ti deka nyadi lebuh pengujung dunya . Bala melikat deka datai lalu nyeraraka orang ke jai ari orang ke lurus ,
40013050	lalu nikauka sida ke jai ngagai serumbung api , alai sida deka nyabak sereta begerit ngeli .
40013051	" Kati kita meretika semua utai tu ? " " Mereti , " ku sida nyaut .
40013052	Lalu ku Iya bejaku ngagai sida , " Nya alai semua pengajar Adat ti udah dilatih bekereja ke Perintah serega nya baka orang ke bempu rumah , ke mansutka ari setor iya utai ti baru , enggau utai ti lama . "
40013053	Lebuh Jesus udah tembu madahka semua jaku sempama nya , Iya lalu mupuk ari endur nya .
40013054	Lebuh Iya datai ba menua Iya Empu , Iya ngajar orang mayuh dalam balai gempuru . Sida alit ati ke Iya lalu ku sida bejaku , " Dini alai orang tu bulih penemu-dalam tu , enggau kereja ajih tu ?
40013055	Ukai enda Iya tu anak tukang kayu ? Ukai enda indai Iya benama Maria ? Lalu ukai enda Iya tu menyadi James , Josep , Simon enggau Judas ?
40013056	Ukai enda semua menyadi indu Iya bisi ditu enggau kitai ? Nya alai dini alai Iya bulih semua utai tu ? "
40013057	Nya alai sida nulak Iya . Tang ku Jesus bejaku ngagai sida , " Nabi endang dibasa orang , kelimpah ari di menua enggau dalam ruang bilik iya empu . "
40013058	Lalu Iya nadai ngereja mayuh kereja ajih dia , laban sida enda arap .
40014001	Lebuh maya nya Herod Antipas ke merintah di menua Galili , ninga pasal Jesus ,
40014002	lalu ku iya bejaku enggau bala pemesai iya , " Iya tu John Pemaptisa . Iya udah diangkatka ari mati . Nya kebuah kuasa nya bekereja dalam iya . "
40014003	Laban Herod udah nangkap John , lalu nanchang iya , lalu nutup iya dalam rumah jil , ketegal Herodias , bini menyadi iya Philip ,
40014004	laban John udah bejaku ngagai Herod , " Nuan salah jadi enggau iya ! "
40014005	Tang taja pen Herod bisi ati deka munuh John , iya takutka orang mayuh , laban sida ngumbai John nabi .
40014006	Tang lebuh Herod ngintu hari pengada iya empu , anak indu Herodias betanda di mua bala pengabang , lalu Herod gaga amat ati
40014007	datai ke iya nyau besemaya ngena sumpah deka meri ngagai indu nya sebarang utai ti dipinta iya .
40014008	Ari asuh indai iya , indu nya lalu bejaku , " Beri ngagai aku ditu pala John Pemaptisa ba atas pinggai ! "
40014009	Raja lalu tusah ati , tang laban iya udah besemaya di mua semua bala pengabang , iya lalu ngasuh orang ngereja utai ti dipinta indu nya .
40014010	Iya ngasuh orang mumpung pala John dalam rumah jil ,
40014011	lalu pala nya dibai ngena pinggai , lalu disuaka ngagai indu nya . Indu nya lalu mai pala nya ngagai indai iya .
40014012	Sida murid John datai , ngambi bangkai John , lalu nguburka iya . Udah nya sida mupuk lalu madah ngagai Jesus .
40014013	Lebuh Jesus ninga nya , Iya mupuk keDiri ari endur nya ngena perau ngagai endur ti sunyi . Tang lebuh orang mayuh ninga nya , sida bedarat nitihka Iya ari nengeri sida empu .
40014014	Lebuh Jesus angkat ari perau , Iya meda mayuh amat orang , lalu Iya sinu ati ke sida , lalu ngeraika sida ke sakit .
40014015	Lebuh hari nyau lemai , sida murid datai ngagai Iya , lalu bejaku , " Endur tu nadai mensia , lalu hari pen nyau lemai . Asuh orang mayuh tu mupuk , ngambika sida bejalai ngagai genturung pendiau lalu meli pemakai ke diri empu . "
40014016	Ku Jesus bejaku , " Sida enda ibuh mupuk . Kita empu meri sida utai diempa ! "
40014017	Ku sida bejaku enggau Iya , " Kami semina bisi lima iti tuku roti , enggau dua iku ikan . "
40014018	Lalu ku Jesus bejaku , " Bai utai nya kitu ngagai Aku . "
40014019	Iya lalu ngasuh orang mayuh duduk ba rumput . Iya ngambi lima iti tuku roti enggau dua iku ikan nya , engkadah ke langit , meri terima kasih ke roti enggau ikan nya , mechahka roti nya , lalu nyuaka roti nya ngagai sida murid , lalu sida nyadung roti nya ngagai orang mayuh .
40014020	Lalu semua orang bela makai lalu kenyang magang . Udah nya , sida murid ngumpul dua belas bakul penuh teda pemakai nya .
40014021	Pemayuh orang ke makai nya kira lima ribu iku lelaki , enda ngitung sida ke indu enggau anak mit .
40014022	Udah nya Jesus ngasuh sida murid nepan perau lalu mupuk dulu ke seberai danau nya , lalu Iya Empu ngasuh orang mayuh pulai .
40014023	Lebuh Iya udah ngasuh orang mayuh pulai , Iya lalu niki ngagai bukit sigi , deka besampi . Lebuh hari nyau lemai , semina Jesus aja bisi dia .
40014024	Tang ba urung maya nya , perau ti ditepan sida murid nyau udah jauh ari tebing lalu dipangkaka gelumbang , laban sida nanjak ribut .
40014025	Ba entara pukul tiga enggau pukul enam pagi , Jesus mansang ngagai sida , bejalai ba atas ai .
40014026	Tang lebuh sida meda Iya bejalai ba atas ai , sida balat amat takut , lalu nyerauh , " Antu ! "
40014027	Tang Jesus lalu tekala nya bejaku enggau sida . Ku Iya , " Anang takut ! Aku tu . Anang takut ! "
40014028	Peter lalu nyaut Iya . " Tuhan , enti nya amat Nuan , asuh aku bejalai ba atas ai ngagai Nuan . "
40014029	Ku Jesus , " Kitu ke nuan ! " Peter lalu angkat ari perau lalu bejalai ba atas ai mansang ngagai Jesus .
40014030	Tang lebuh iya meda pemalat ribut , iya takut , lalu lebuh iya baru deka belabuh tengelam , iya lalu nyerauh , " Tuhan , selamatka aku ! "
40014031	Jesus lalu tekala nya nyapai iya , lalu bejaku , " Mit amat meh pengarap nuan ! Nama kebuah nuan kakang ? "
40014032	Lebuh seduai iya nepan ngagai perau , ribut lalu teduh .
40014033	Sida ke dalam perau nya lalu nyembah Iya . Ku sida , " Nuan amat Anak Allah Taala ! "
40014034	Lebuh sida udah ngelayang ke seberai , sida lalu sangkai di Genesaret .
40014035	Lalu lebuh orang ke di menua nya ngelala Jesus , sida lalu mesanka orang ari serata menua nya , lalu sida mai ngagai Jesus semua orang ke sakit ,
40014036	minta Iya nejuka sida negu puting kelambi Iya , lalu semua orang ke negu puting kelambi Iya , gerai magang .
40015001	Udah nya orang Parisi enggau sida pengajar Adat datai ari Jerusalem ngagai Jesus , lalu bejaku ,
40015002	" Nama kebuah sida murid Nuan ngelanggar adat asal aki ini kitai , enda masu jari sida sebedau sida makai ! "
40015003	Ku Jesus nyaut sida , " Lalu nama kebuah kita ngelanggar pesan Allah Taala ketegal adat asal kita ?
40015004	Laban Allah Taala udah meri pesan , ' Bebasaka apai enggau indai nuan . ' Lalu Allah Taala udah mega bejaku ' Orang ke bejai apai indai diri , enda tau enda bunuh . '
40015005	Tang ku kita , enti orang madah ngagai apai tauka indai iya : ' Utai ti dipinta nuan ari aku , udah diberi ngagai Allah Taala , ' iya enda ibuh bebasaka apai indai iya .
40015006	Nya alai , kita udah nulak jaku Allah Taala ketegal adat asal kita .
40015007	Kita tu orang ke pura-pura ngapa ! Betul amat jaku Isaiah lebuh iya benabika pasal kita !
40015008	' Orang tu ngemesaika Aku ngena mulut sida aja , tang ati sida jauh ari Aku .
40015009	Sida ngelebuka diri nyembah Aku , laban sida ngajar adat mensia . ' "
40015010	Jesus lalu ngangauka orang mayuh ngagai Iya , lalu bejaku ngagai sida , " Pendingka tu ulih kita , ngambika kita mereti !
40015011	Utai ti tama ngagai nyawa orang , nadai ngasuh iya enda tuchi , tang utai ti pansut ari nyawa iya , nya utai ti ngasuh iya enda tuchi . "
40015012	Udah nya , sida murid Iya datai lalu bejaku enggau Iya , " Kati Nuan nemu orang Parisi pedis ati ninga utai ti disebut Nuan ? "
40015013	Disaut Jesus , " Semua utai ti tumbuh , ti ukai ditanam Apai Aku ti di serega , deka dichabut magang .
40015014	Anang ibuhka sida . Sida nya malin ke buta . Lalu enti malin ke buta ngiring orang ke buta , seduai iya deka sama labuh ngagai lubang kebung . "
40015015	Tang ku Peter bejaku ngagai Iya , " Padahka reti jaku sempama nya ngagai kami . "
40015016	Ku Jesus bejaku , " Kati kita empu agi mengkang enda mereti baka sida ?
40015017	Kati kita enda nemu ? Utai ti tama ngagai nyawa , tama ngagai perut , lalu udah nya pansut ari tubuh .
40015018	Tang utai ti pansut ari nyawa , datai ari ati . Nya utai ti ngamahka mensia .
40015019	Laban ari ati pansut runding ti jai , munuh orang , butang , bambai , ngenchuri , besaksi bula , enggau bejakuka orang .
40015020	Nya utai ti ngamahka mensia . Tang makai ngena jari ti enda dibasu , enda ngamahka mensia . "
40015021	Jesus angkat ari endur nya lalu mupuk ngagai menua semak nengeri Tire enggau Sidon .
40015022	Siku indu orang Kanaan ari menua nya mansang ngagai Jesus , lalu ngangau , " Kasihka aku , O Tuhan , Anak David ! Anak indu aku balat amat diperinsaka antu . "
40015023	Tang Jesus enda nyaut iya . Sida murid datai lalu bejaku enggau Iya , " Buru indu nya , laban iya rauh-rauh betitihka kitai ! "
40015024	Jesus lalu nyaut , " Aku udah diasuh datai semina ngagai bedus orang Israel ke tesat . "
40015025	Tang indu nya datai lalu besugang di mua Jesus , lalu bejaku , " Saup aku , Tuhan ! "
40015026	Ku Jesus nyaut , " Aku enda patut ngambi pemakai ari anak mit , lalu nibarka nya ngagai ukui . "
40015027	Indu nya lalu nyaut , " Nya endang amat , Tuhan , tang indah ukui deh makai teda pemakai ti labuh ari mija tuan iya . "
40015028	Jesus lalu nyaut iya , " Endu , besai pengarap nuan ! Utai ti dikedekaka nuan , deka nyadi . " Anak indu iya lalu gerai tekala nya .
40015029	Jesus lalu mupuk ari endur nya , lalu bejalai ba tebing Danau Galili . Iya lalu niki ngagai bukit sigi , lalu nudukka Diri .
40015030	Mayuh amat orang datai ngagai Iya , mai orang ke kait-kupit , orang ke bisi penimpang , ke buta , ke bisu , enggau mayuh orang bukai ke sakit . Sida ngengkahka sida ke sakit semak kaki Jesus , lalu Iya ngeraika sida .
40015031	Orang mayuh balat alit ati meda orang ke bisu , bejaku , orang ke kait-kupit , bejalai , orang ke timpang pendiau , digeraika , lalu orang ke buta , meda ; lalu sida muji Allah Taala orang Israel .
40015032	Jesus ngangauka sida murid Iya ngagai Iya , lalu bejaku , " Aku sinu ati ke sida , laban sida udah enggau Aku tiga hari , lalu nadai utai diempa . Aku enggai ngasuh sida pulai lapar , enggai ke sida lepi di rantau jalai . "
40015033	Lalu ku sida murid Iya bejaku enggau Iya , " Dini alai kami di menua puang tu ulih nemu pemakai ti chukup kena meri sida makai ? "
40015034	Jesus lalu nanya sida , " Berapa iti tuku roti dikemisi kita ? " " Tujuh iti , enggau dua tiga iku ikan ti mit , " ku sida nyaut .
40015035	Jesus lalu ngasuh orang mayuh duduk ba tanah ,
40015036	ngambi tujuh iti tuku roti enggau ikan nya . Lebuh Iya udah meri terima kasih , Iya mechahka roti enggau ikan nya , lalu meri roti nya ngagai sida murid ; sida lalu nyadung utai nya ngagai bala mayuh .
40015037	Semua sida bela makai magang , lalu kenyang . Udah nya sida murid lalu ngumpul tujuh bakul penuh teda pemakai nya .
40015038	Pemayuh orang ke makai nya empat ribu iku lelaki , enda ngitung sida ke indu enggau anak mit .
40015039	Lebuh Jesus udah ngasuh orang mayuh mupuk , Iya nepan perau , lalu mansang ngagai menua Magadan .
40016001	Orang Parisi enggau orang Saduki lalu datai ngagai Jesus , deka nguji Iya . Sida minta Iya ngayanka ngagai sida siti tanda ari serega .
40016002	Ku Jesus nyaut sida , " Lebuh hari nyau lemai , kita nyebut , ' Manah hari pagila , laban langit mirah . '
40016003	Lalu lebuh pagi hari kita nyebut , ' Kabut hari sehari tu lagi , laban langit mirah sereta mambam . ' Kita nemu madahka gaya hari ari utai ti dipeda kita di langit , tang kita enda nemu macha tanda utai ti nyadi diatu !
40016004	Rebak ti jai sereta enda tetap ati tu begigaka tanda , tang tanda enda diberi , kelimpah ari tanda Jonah . " Iya ninggalka sida , lalu mupuk ari endur nya .
40016005	Lebuh sida murid datai di seberai danau nya , sida enda ingat mai roti .
40016006	Ku Jesus bejaku enggau sida , " Bejimat sereta bejaga ari ragi orang Parisi enggau ragi orang Saduki . "
40016007	Sida lalu berandau enggau pangan diri . Ku sida , " Kitai nadai mai roti . "
40016008	Tang Jesus nemu utai ti disebut sida , lalu ku Iya , " Mit amat meh pengarap kita . Nama kebuah kita berandauka pasal nadai roti ?
40016009	Kati kita lalu apin mereti ? Kati kita enda ingatka lima iti roti ke lima ribu iku lelaki ? Berapa bakul teda digumpul kita ?
40016010	Tauka tujuh iti tuku roti ke empat ribu iku orang ? Berapa bakul teda digumpul kita ?
40016011	Nama kebuah kita lalu enda mereti ? Aku ukai bejakuka pasal roti . Bejaga kita ari ragi orang Parisi enggau ragi orang Saduki ! "
40016012	Nya baru sida nemu Iya ukai ngasuh sida bejaga ari ragi ti dikena ngaga roti , tang bejaga ari ajar orang Parisi enggau ari ajar orang Saduki .
40016013	Lebuh Jesus datai semak menua Sesaria Pilipi , Iya lalu nanya sida murid Iya , " Ba penemu orang , sapa Anak Mensia ? "
40016014	Ku sida nyaut , " Sekeda ngumbai Iya John Pemaptisa . Sekeda ngumbai Iya Elijah , lalu sida ti bukai ngumbai Iya Jeremiah tauka siku ari nabi ti bukai . "
40016015	Iya lalu nanya sida , " Sapa Aku tu ku kita ? "
40016016	Simon Peter lalu nyaut , " Nuan tu Kristus , Anak Allah Taala ti idup . "
40016017	Jesus lalu nyaut , " Beberekat meh nuan , Simon anak John ! Laban mensia nadai madahka utai tu ngagai nuan , tang Apai Aku ti di serega .
40016018	Lalu Aku madah ngagai nuan , nuan tu Peter lalu ba batu tu Aku deka nirika gerija Aku , lalu pintu neraka enda ulih ngalahka iya .
40016019	Aku deka meri nuan kunchi Perintah serega , lalu sebarang utai ditanchang nuan di dunya tu , deka ditanchang di serega , lalu sebarang utai dibuka nuan di dunya tu , deka dibuka di serega . "
40016020	Jesus lalu berat-rat enda nyagi sida murid madah ngagai orang Iya nya Kristus .
40016021	Berengkah ari nya , Jesus lalu belabuh madah ngagai sida murid Iya , Iya enda tau enda mansang ngagai Jerusalem lalu natka Diri diperinsaka bala tuai bansa , bala tuai imam , enggau bala pengajar Adat , lalu dibunuh , lalu diangkatka idup baru ari mati ba hari ti ketiga .
40016022	Peter lalu mai Iya ke tisi , lalu belabuh ngerara Iya . Ku Peter , " Allah Taala enda nyagi utai nya nyadi , Tuhan ! Utai nya enda tau sekali-kali nyadi ba Nuan ! "
40016023	Tang Jesus nguing lalu bejaku ngagai Peter , " Rari ari Aku , Sitan ! Nuan mempang jalai Aku , laban nuan berundingka utai mensia , ukai utai Allah Taala . "
40016024	Jesus lalu madah ngagai sida murid Iya , " Enti orang deka nitihka Aku , awakka iya badu agi berundingka diri empu , ngesan regang iya , lalu nitihka Aku .
40016025	Laban barang sapa deka ngidupka nyawa diri , deka ngelenyauka iya , lalu barang sapa ngelenyauka nyawa diri ketegal Aku , deka tetemuka iya .
40016026	Laban nama penguntung orang , enti iya bempu semua dunya , tang ngelenyauka nyawa diri ? Tauka , nama utai ti patut diberi orang kena iya nyilih nyawa diri ?
40016027	Laban Anak Mensia enggau bala melikat Iya deka datai dalam mulia Apai Iya , lalu ngupah genap iku orang nitihka utai ti udah dikereja sida siku-siku .
40016028	Enggau bendar Aku madah ngagai kita , sekeda orang ke bediri ditu diatu apin mati sebedau sida meda Anak Mensia datai enggau Perintah Iya . "
40017001	Enam hari udah bekau nya , Jesus mai enggau Iya Peter , James enggau menyadi James ke benama John , niki ngagai bukit sigi ti tinggi , kediri sida aja .
40017002	Sida lalu meda gamal Iya berubah . Mua Iya manchar baka mata hari , lalu gari Iya bebali beperenching burak .
40017003	Sida lalu tekala nya meda Moses seduai Elijah pegari lalu bejaku enggau Iya .
40017004	Lalu ku Peter bejaku ngagai Jesus , " Tuhan , manah kitai diau ditu ! Enti Nuan deka , awakka aku ngaga tiga buah langkau kain ditu , sebuah ke Nuan , sebuah ke Moses , lalu sebuah ke Elijah . "
40017005	Lebuh Peter agi benung bejaku , siti remang ti terang ngayung sida , lalu nyawa bisi didinga bejaku ari dalam remang nya , " Tu Anak ke dikesayauka Aku . Aku rinduka Iya . Pendingka Iya ! "
40017006	Lebuh sida murid ninga nya , sida lalu nyungkurka diri ke tanah , laban sida kelalu balat takut .
40017007	Tang Jesus datai lalu negu sida . Ku Iya , " Angkat . Anang takut ! "
40017008	Lebuh sida tiga engkadah , sida nadai meda orang bukai , semina Jesus aja .
40017009	Lebuh sida nurun ari bukit nya , Jesus nangkan sida tiga enggau jaku , ku Iya , " Anang madahka pasal genera nya ngagai orang , nyentuk ngagai maya Anak Mensia udah diangkatka idup baru ari mati . "
40017010	Sida murid lalu nanya Iya , " Nama kebuah sida pengajar Adat madahka Elijah deka dulu datai ? "
40017011	Disaut Jesus , " Elijah endang amat dulu datai , lalu nyendiaka semua utai .
40017012	Tang , Aku madah ngagai kita , Elijah udah datai , lalu sida enda ngelala iya , tang merinsaka Iya sepeneka ati sida . Baka nya mega sida deka merinsaka Anak Mensia . "
40017013	Nya baru sida murid nemu Iya bejaku ngagai sida pasal John Pemaptisa .
40017014	Lebuh sida datai ba bala mayuh , siku orang datai ngagai Jesus , besugang di mua Iya , lalu bejaku ,
40017015	" Tuhan , kasihka anak aku , laban iya sakit gila-babi , lalu balat amat merinsa . Iya suah udah rebah ngagai api , tauka ngagai ai .
40017016	Aku udah mai iya ngagai sida murid Nuan , tang sida enda ulih ngeraika iya . "
40017017	Jesus lalu nyaut , " Kita tu orang ke enda tetap ati sereta jai ! Ni pengelama Aku enda tau enda begulai enggau kita ? Ni pengelama Aku enda tau enda sabar enggau kita ? Bai iya kitu ngagai Aku ! "
40017018	Jesus lalu ngerara antu nya , lalu antu nya pansut ari nembiak nya , lalu nembiak nya gerai tekala nya .
40017019	Udah nya sida murid datai kediri ngagai Jesus , lalu bejaku , " Nama kebuah kami enda ulih muru antu nya ? "
40017020	Disaut Iya , " Laban kita mit pengarap . Laban , enggau bendar Aku madah ngagai kita , enti kita bisi pengarap ngemesai igi ensabi , kita ulih bejaku ngagai bukit tu , ' Mindah ari tu ngagai nyin ! ' lalu bukit nya deka mindah . Nadai utai enda ulih dikereja kita !
40017021	Tang utai bansa tu semina ulih diburu ngena sampi enggau bepasa . "
40017022	Lebuh semua murid begempuru di Galili , Jesus bejaku ngagai sida , " Anak Mensia deka diserahka ngagai orang
40017023	lalu sidai deka munuh Iya , lalu Iya deka diangkatka idup baru ari mati ba hari ti ketiga . " Ati sida lalu balat tusah .
40017024	Lebuh sida datai di Kapernaum , orang ke ngumpul duit pupu ke Rumah Sembiang mansang ngagai Peter , lalu nanya , " Kati pengajar kita enda mayar duit pupu Rumah Sembiang ? "
40017025	" Mayar , " ku Peter nyaut . Lebuh Peter pulai ke rumah , Jesus lalu bejaku dulu enggau iya . Ku Iya , " Baka ni ku penemu nuan , Simon ? Ari sapa raja dunya ngambi chukai tauka pupu ? Ari peranak menua nya empu , tauka ari orang bukai ? "
40017026	" Ari orang bukai , " ku Peter nyaut . Lalu ku Jesus , " Enti pia , peranak menua enda ibuh mayar chukai .
40017027	Tang ngambika sida enda pedis ati , alai nuan mupuk ngagai danau , lalu ulurka ginti . Dalam nyawa ikan ti terubah diejut nuan , nuan deka tetemuka sesingkap duit . Bai duit nya lalu beri ngagai sida , ke Aku enggau ke nuan . "
40018001	Lebuh maya nya , sida murid datai ngagai Jesus , lalu nanya , " Sapa orang ke pemadu besai dalam Perintah serega ? "
40018002	Iya lalu ngangauka siku anak mit , lalu ngasuh iya bediri ba tengah-tengah sida .
40018003	Iya lalu bejaku , " Enggau bendar Aku madah ngagai kita , enti kita enda berubah lalu nyadi baka anak mit , kita enda ulih tama ngagai Perintah serega .
40018004	Barang sapa ngemaruhka diri baka anak mit tu , deka nyadi orang ke pemadu besai dalam Perintah serega .
40018005	Barang sapa nerima anak mit baka tu dalam nama Aku , nerima Aku .
40018006	Enti kita ngasuh siku ari sida ke mit ke arapka Aku , bedosa , manah agi enti batu kisar ti besai ditanchangka ba rekung orang nya , lalu iya dibuai ngagai tasik ti dalam .
40018007	Tulah meh dunya laban utai ti ngasuh mensia bedosa ! Penguji endang enda tau enda datai , tang tulah orang ke ngasuh penguji nya datai !
40018008	Lalu enti jari tauka kaki nuan mai nuan bedosa , tetak lalu buai iya ! Manah agi nuan tama ngagai pengidup nadai jari tauka kaki sepiak , ari ke bisi dua piak jari tauka kaki , tang nuan dibuai ngagai api ti enda nemu padam .
40018009	Lalu enti mata nuan mai nuan bedosa , keruk lalu buai iya ! Manah agi nuan tama ngagai pengidup mai sigi aja leka mata , ari ke bisi dua igi leka mata , tang nuan dibuai ngagai api neraka .
40018010	" Bejimat kita , enggai ke kita mechat sida ke mit tu . Laban , Aku madah ngagai kita , di serega din melikat sida endang seruran bediri di mua Apai Aku di serega .
40018011	Laban Anak Mensia datai ngambika Iya nyelamatka orang ke tesat .
40018012	" Baka ni ku pikir kita ? Enti orang siku bisi seratus iku bedus , lalu siku bedus nya lenyau , enda ke iya deka ninggalka sida ke semilan puluh semilan iku ba bukit , lalu bejalai ngiga siku ti lenyau nya ?
40018013	Lalu lebuh iya udah tetemuka bedus nya , enggau bendar Aku madah ngagai kita , iya deka lebih agi gaga ati ke bedus siku nya ari ke sida ke semilan puluh semilan iku ti enda lenyau .
40018014	Baka nya meh Apai kita ti di serega enggai nejuka indah siku ari sida ke mit tu lenyau .
40018015	" Enti menyadi nuan bedosa ngelaban nuan , mansang nuan ngagai iya , lalu padahka penyalah iya ngagai iya , entara seduai aja . Enti iya mendingka nuan , reti nya nuan udah ulih nguingka ati iya .
40018016	Tang enti iya enggai mendingka nuan , bai siku tauka dua iku orang enggau nuan , ngambika ' genap leka jaku ditetapka beduduk ba saksi dua tauka tiga iku orang . '
40018017	Enti iya enggai mendingka sida , padahka ngagai gerija . Lalu enti iya enggai mendingka gerija , gaga iya baka ke ngaga orang bansa bukai , tauka pengumpul chukai .
40018018	" Enggau bendar Aku madah ngagai kita : sebarang utai ditanchang kita di dunya tu , deka ditanchang di serega , lalu sebarang utai dibuka kita di dunya tu , deka dibuka di serega .
40018019	" Aku madah ngagai kita baru : enti dua iku kita di dunya tu besetujuka utai ti dipinta kita , utai nya deka dikereja ke kita ulih Apai Aku ti di serega .
40018020	Laban lebuh dua tauka tiga iku orang begempuru dalam nama Aku , Aku bisi dia enggau sida . "
40018021	Udah nya Peter datai ngagai Iya lalu bejaku , " Tuhan , enti menyadi aku bedosa ngelaban aku , berapa penyuah aku patut ngampun iya ? Tujuh kali ? "
40018022	Ku Jesus madah ngagai iya , " Ukai tujuh kali , tang tujuh puluh kali tujuh .
40018023	Nya alai Perintah serega tau dibandingka enggau siku raja ke deka meresa akaun bala orang gaji iya .
40018024	Lebuh iya baru deka belabuh ngereja pengawa nya , siku orang gaji , ke udah nginjau bejuta-juta ringgit , dibai betemu enggau iya .
40018025	Laban orang gaji nya enda tebayarka utang diri , nya alai raja lalu ngasuh iya dijual , sama enggau bini enggau bala anak iya , sereta enggau semua reta tengkira iya , kena mayar utang nya .
40018026	Ulun nya lalu besugang di mua raja , minta kasih ari raja . Ku iya , ' Aku minta nuan sabar enggau aku . Aku deka mayar semua utang aku ! '
40018027	Laban raja nya kasihka ulun iya nya , nya alai iya ngelepaska iya , lalu muai utang iya .
40018028	Tang lebuh ulun nya pansut , iya betemu enggau orang siku ke sama ulun baka iya empu , ke berutang semina mimit aja ba iya . Iya nyekal orang nya , lalu bejaku , ' Bayar utang nuan ! '
40018029	Orang ke dichekal iya lalu besugang , minta kasih ngagai iya , ' Aku minta nuan sabar enggau aku . Aku deka mayar nuan ! '
40018030	Tang iya enda sabar enggau orang nya . Iya lalu nutup orang nya dalam rumah jil , datai ke orang nya udah mayar utang iya .
40018031	Lebuh orang gaji ti bukai meda nya , sida tusah amat ati , lalu madahka semua pekara nya ngagai raja .
40018032	Raja lalu ngangauka ulun iya nya , lalu bejaku ngagai iya , ' Nuan tu ulun ti jai ! Aku udah muai semua utang nuan , laban nuan minta aku muai utang nya .
40018033	Kati nuan enda nemu kasihka orang ke sama ulun baka nuan empu , baka aku ke udah kasihka nuan ? '
40018034	Raja balat amat pedis ati , lalu ngasuh ulun nya ditutup dalam rumah jil , datai ke iya udah mayar semua utang iya .
40018035	Baka nya meh Apai Aku ti di serega deka ngereja ngagai genap iku kita , enti kita enda ngampun menyadi kita enggau pengabis ati kita . "
40019001	Lebuh Jesus udah badu nyebut semua utai nya , Iya mupuk ari menua Galili lalu bejalai ngagai menua Judea , di seberai Sungai Jordan .
40019002	Mayuh amat orang nitihka Iya , lalu Iya ngeraika sida dia .
40019003	Sekeda orang Parisi lalu datai ngagai Iya , deka nguji Iya . Ku sida , " Kati laki tau muai bini atas sebarang tegal ? "
40019004	Disaut Jesus , " Kati kita nadai udah kala macha pasal Allah Taala ti ngaga mensia lelaki enggau indu kenyau ari pun kelia ?
40019005	Ku Iya bejaku , ' Ketegal nya , lelaki deka ninggalka apai enggau indai iya , lalu begulai enggau bini iya , lalu seduai iya deka nyadi setubuh ' ?
40019006	Seduai iya ukai dua iku agi , tang siku . Nya alai , nadai orang tau nyeraraka utai ti udah ditampilka Allah Taala . "
40019007	Ku orang Parisi nanya Iya , " Enti pia , nama kebuah Moses ngasuh laki meri surat sarak lalu muru bini diri ? "
40019008	Disaut Jesus , " Moses ngemendarka kita muai bini kita , laban kita kieh . Tang utai tu ukai baka nya kenyau ari pun .
40019009	Nya alai , Aku madah ngagai kita , barang sapa muai bini , kelimpah ari bini iya butang , lalu orang nya bebini baru , iya butang . "
40019010	Ku sida murid bejaku enggau Iya , " Enti nya adat entara laki enggau bini , manah agi enda bebini . "
40019011	Tang ku Jesus bejaku ngagai sida , " Ukai semua orang ulih nerima ajar tu , tang semina orang ke diberi ajar tu .
40019012	Laban sekeda orang ada nadai perengka tubuh kena bebini . Bisi mega orang nadai perengka nya ari asuh mensia . Bisi mega orang ke sengaja muai perengka tubuh diri ketegal Perintah serega . Awakka orang ke ulih nerima ajar tu , nerima iya . "
40019013	Anak mit lalu dibai ngagai Iya , ngambika Iya ngengkahka jari Iya atas sida , lalu besampika sida . Tang murid Iya balat amat ngerara orang ke mai sida anak mit nya .
40019014	Tang ku Jesus bejaku , " Awakka anak mit datai ngagai Aku , lalu anang nagang sida , laban Perintah serega diempu orang ke baka sida tu . "
40019015	Iya lalu ngengkahka jari Iya atas sida , lalu mupuk ari endur nya .
40019016	Nyadi sekali , siku orang datai ngagai Jesus , lalu nanya , " Pengajar , nama pengawa ti manah ti enda tau enda dikereja aku ngambika aku tau bulih pengidup ti meruan belama iya ? "
40019017	Ku Jesus bejaku ngagai iya , " Nama kebuah nuan nanyaka utai ti manah ngagai Aku ? Ka semina siku aja ti manah . Enti nuan keran deka tama ngagai pengidup ti meruan belama iya , titihka pesan . "
40019018	Orang nya lalu nanya , " Pesan ni ? " Disaut Jesus , " Anang munuh orang . Anang butang . Anang ngenchuri . Anang besaksi bula .
40019019	Bebasaka apai enggau indai nuan , lalu rinduka pangan nuan baka nuan ti rinduka diri empu . "
40019020	Ku orang bujang nya nyaut , " Semua pesan nya udah dititihka Aku magang . Nama utai bukai ti enda tau enda dikereja aku ? "
40019021	Ku Jesus bejaku ngagai iya , " Enti nuan deka nyadi pemadu badas , mupuk nuan lalu jual semua reta tengkira nuan , lalu beri duit nya ngagai orang ke seranta , lalu nuan deka bisi pengaya di serega . Udah nya datai lalu titihka Aku . "
40019022	Lebuh orang bujang nya ninga nya , iya angkat ari endur nya tusah ati laban iya orang ke kaya bendar .
40019023	Jesus lalu bejaku enggau sida murid Iya , " Enggau bendar Aku madah ngagai kita , mar amat meh orang ke kaya tama ngagai Perintah serega .
40019024	Aku nandu nya baru : nyamai agi jelu unta tama nengah lubang jarum ari orang ke kaya tama ngagai Perintah Allah Taala . "
40019025	Lebuh sida murid ninga nya , sida alit ati , lalu nanya , " Enti pia , sapa ulih diselamatka ? "
40019026	Jesus merening ngagai sida , lalu bejaku , " Ba mensia , utai tu enda ulih , tang ba Allah Taala semua utai ulih magang . "
40019027	Peter lalu bejaku , " Peda Nuan , kami udah ninggalka semua utai lalu nitihka Nuan . Nama utai ulih kami ? "
40019028	Ku Jesus bejaku ngagai sida , " Enggau bendar Aku madah ngagai kita , lebuh Anak Mensia duduk ba kerusi diraja Iya ti bemulia ba dunya ti baru , kita ke udah nitihka Aku deka mega duduk ba dua belas iti kerusi diraja , ngakim dua belas raban bansa orang Israel .
40019029	Lalu genap iku orang ke udah ninggalka rumah , tauka menyadi lelaki , tauka menyadi indu , tauka apai , tauka indai , tauka anak , tauka umai , ketegal nama Aku , deka nerima seratus kali mayuh agi , lalu deka diberi pengidup ti meruan belama iya .
40019030	Tang mayuh ke dulu deka nyadi dudi , lalu orang ke dudi deka nyadi dulu .
40020001	" Laban Perintah serega nya baka orang siku ke mupuk tumu pagi ngiga orang ke tau digaji iya gawa ba kebun anggur iya .
40020002	Lebuh iya udah besetuju deka meri gaji sesingkap duit pirak sehari ngagai siku-siku sida , iya lalu ngasuh sida bekereja ba kebun anggur iya .
40020003	Iya mupuk baru ke pasar ba urung pukul semilan , lalu tepedaka sekeda orang ke lelaki beketegir ngapa enda gawa .
40020004	Iya lalu bejaku ngagai sida , ' Alai kita gawa ba kebun anggur . Aku deka meri kita gaji ti patut . ' Sida lalu mupuk .
40020005	Iya ngereja baka nya baru ba urung pukul dua belas , enggau ba urung pukul tiga .
40020006	Ba urung pukul lima , iya bejalai ke pasar , lalu tepedaka sekeda lelaki ti bukai mengkang beketegir enda gawa . Lalu ku iya bejaku ngagai sida , ' Nama kebuah kita masau jam sehari-hari tu enda gawa ? '
40020007	Sida lalu nyaut , ' Laban orang nadai ngasuh kami gawa . ' Ku iya bejaku ngagai sida , ' Alai kita gawa ba kebun anggur . '
40020008	" Lebuh hari nyau lemai , orang ke bempu kebun nya lalu madah ngagai mandur , ' Kangauka bala orang gaji lalu bayar gaji sida , belabuh ari sida ke pemadu dudi , nyentuk ngagai sida ke pemadu dulu . '
40020009	Lebuh orang gaji ke berengkah gawa ari pukul lima datai , sida lalu dibayar sesingkap duit pirak siku .
40020010	Lebuh orang ke pemadu dulu gawa datai , sida ngumbai diri deka nerima gaji ti besai agi . Tang sida mega diberi sesingkap duit pirak siku .
40020011	Lebuh sida nerima gaji nya , sida lalu mut-mut ngagai orang ke ngaji sida .
40020012	Ku sida , ' Orang ke pemadu dudi semina bekereja sejam aja , lalu nuan udah ngaga gaji sida sebaka enggau gaji kami ke udah bekereja sehari-hari tu natka diri laban panas . '
40020013	Tang ku iya nyaut sida , ' Unggal , nadai aku ngakal nuan . Ukai enda nuan empu ke besetujuka gaji sesingap duit pirak ?
40020014	Ambi gaji nuan , lalu pulai . Aku empu ke meri gaji ngagai orang ke pemadu dudi tu ngenyampau ti diberi aku ngagai nuan .
40020015	Kati aku enda tau ngena duit aku sepeneka ati aku ? Tauka nuan kepapas meda aku gerah mudah meri utai ngagai orang ? '
40020016	Nya alai , orang ke dudi deka nyadi dulu , lalu orang ke dulu deka nyadi dudi . "
40020017	Lebuh Jesus mansang ngagai Jerusalem , Iya mai murid ke dua belas iku ke tisi lebuh sida benung di rantau jalai , lalu bejaku ngagai sida ,
40020018	" Dinga kita , kitai deka mupuk ngagai Jerusalem , lalu Anak Mensia deka diserahka ngagai bala tuai imam , enggau ngagai bala pengajar Adat , lalu sida deka ngasuh Iya diukum bunuh .
40020019	Sida deka nyerahka Iya ngagai orang bansa bukai , ti deka beduan Iya , nyipat Iya , lalu ngeregang Iya . Tang ba hari ti ketiga Iya deka diangkatka idup baru . "
40020020	Udah nya bini Sebedi datai ngagai Jesus , mai anak lelaki iya ke dua iku . Iya besugang di mua Jesus , lalu minta Iya ngereja siti utai .
40020021	Jesus lalu nanya iya , " Nama utai dipinta nuan ? " Ku bini Sebedi nyaut , " Awakka anak aku dua iku tu duduk muak ari kanan enggau ari kiba Nuan dalam Perintah Nuan . "
40020022	Tang ku Jesus nyaut iya , " Kita enda nemu utai ti dipinta kita . Kati seduai ulih ngirup ari mangkuk ti deka diirup Aku ? " Seduai iya lalu nyaut , " Ulih . "
40020023	Ku Jesus bejaku ngagai seduai iya , " Seduai deka ngirup ari mangkuk Aku , tang pasal duduk muak ari kanan enggau ari kiba Aku , Aku nadai kuasa ngeletak nya . Penuduk nya udah disediaka Apai Aku ke orang ke bempu kerusi nya . "
40020024	Lebuh murid ke sepuluh iku ninga nya , sida lalu pedis ati ngagai seduai menyadi nya .
40020025	Tang Jesus ngangauka sida , lalu bejaku , " Kita nemu , orang ke merintah orang bansa bukai , nekanka pengidup orang ke dipegai sida , lalu bala tuai sida merinsaka sida .
40020026	" Tang ba kita utai nya enda baka nya . Barang sapa deka nyadi orang ke besai ba bala kita , enda tau enda nyadi kuli semua kita ,
40020027	lalu barang sapa deka nyadi dulu ba bala kita , enda tau enda nyadi ulun kita ,
40020028	baka Anak Mensia ke datai ukai minta Diri dibela , tang laban Iya deka mela , lalu nyerahka nyawa Diri kena nebus orang mayuh . "
40020029	Lebuh sida mupuk ari Jeriko , mayuh amat orang nitihka Iya .
40020030	Nyadi ba endur nya bisi dua iku orang buta duduk ba tisi jalai . Lebuh seduai iya ninga Jesus mansa , seduai iya lalu ngangau , " Kasihka kami , Anak David ! "
40020031	Bala orang mayuh lalu balat amat ngerara seduai iya , ngasuh seduai iya badu agi ragak . Tang seduai iya ngangau inggar agi , " Tuhan , Anak David , kasihka kami ! "
40020032	Jesus ngetu , lalu ngangauka seduai iya . Ku Iya , " Nama utai ti diasuh seduai kereja Aku ke seduai ? "
40020033	Ku seduai iya bejaku , " Tuhan , awakka kami duai ulih meda ! "
40020034	Jesus sinu ati ke seduai iya . Iya negu mata seduai iya , lalu tekala nya seduai iya ulih meda . Seduai iya lalu nitihka Jesus .
40021001	Lebuh Jesus enggau sida murid Iya nyau datai semak Jerusalem , lalu udah datai di Betpagi ba Bukit Kana , Jesus bejaku enggau dua iku murid .
40021002	Ku Iya , " Alai seduai mupuk ngagai nengeri ti di mua nyin . Din seduai deka nemu siku keledai ditanchang , enggau anak iya ngimbai iya . Buka tali jelu dua iku nya , lalu bai seduai iya ngagai Aku .
40021003	Enti orang bisi bejaku ngagai seduai , sebut aja munyi tu , ' Tuhan begunaka seduai iya . ' Lalu iya deka ngasuh seduai mai jelu nya tekala nya . "
40021004	Utai tu nyadi kena ngamatka jaku ti udah disebut Tuhan beseruanka siku nabi :
40021005	" Padahka ngagai anak indu Sion , Peda kita , Raja kita datai ngagai kita . Iya baruh ati , lalu nepan keledai enggau nepan keledai ti agi biak , ti anak keledai . "
40021006	Murid ke dua iku nya mupuk , lalu ngereja utai ti diasuh Jesus .
40021007	Seduai iya mai keledai enggau anak keledai nya , lalu ngelempaika serayung seduai iya ba belakang jelu dua iku nya , lalu Jesus nepan ba jelu nya .
40021008	Mayuh amat orang nganchau serayung sida ba jalai raya , lalu sida ti bukai nyarau lalu nganchau dan kayu ba jalai raya nya .
40021009	Lalu bala orang ke bejalai dulu ari Iya enggau ke ngentudika Iya manjung : " Hosanna ke Anak David ! Beberekat meh Iya ke datai dalam nama Tuhan ! Hosanna ba serega ti pemadu tinggi ! "
40021010	Lalu lebuh Iya tama ngagai Jerusalem , semua orang dalam nengeri nya begau magang . Ku sida nanya , " Sapa orang nya ? "
40021011	Lalu ku orang mayuh nyaut , " Iya nya nabi Jesus ke datai ari Nasaret di menua Galili . "
40021012	Udah nya Jesus tama ngagai Rumah Sembiang lalu muru semua orang ke bejual-bebeli dalam Rumah Sembiang nya . Iya nungkupka mija orang ke penukar wang , enggau bangku orang ke nyual burung achang .
40021013	Ku Iya bejaku ngagai sida , " Endang udah ditulis , ' Rumah Aku deka dikumbai rumah sembiang . ' Tang kita ngaga iya nyadi sarang perumpak ! "
40021014	Orang ke buta , enggau orang ke kait-kupit datai ngagai Iya dalam Rumah Sembiang , lalu Iya ngeraika sida .
40021015	Tang lebuh sida tuai imam enggau sida pengajar Adat meda utai ti badas ti dikereja Iya , sereta meda bala anak mit manjung dalam Rumah Sembiang , " Hosanna ke Anak David ! " sida pedis ati
40021016	lalu bejaku ngagai Iya , " Kati Nuan bisi ninga utai ti disebut sida ? " Jesus lalu nyaut sida , " Bisi . Kati kita nadai udah kala macha : ' Nuan udah ngasuh pantun puji ti pemadu badas pansut ari mulut bala anak mit , enggau anak mit ke benung nusu . ' "
40021017	Jesus ninggalka sida , pansut ari nengeri nya , mansang ngagai Betani , lalu bemalam dia .
40021018	Lebuh Iya mulaika Diri ngagai nengeri tumu pagi hari siti , Iya lapar .
40021019	Iya tepedaka sepun kayu ara ba tisi jalai . Iya lalu mansang ngagai kayu nya . Tang Iya nadai nemu utai dia , semina daun aja . Lalu ku Iya bejaku ngagai kayu nya , " Awakka nuan enda agi bebuah ! " Kayu ara nya lalu layu tekala nya .
40021020	Lebuh sida murid meda nya , sida balat alit ati . Ku sida , " Baka ni ku kayu ara nya tak layu tekala nya ? "
40021021	Lalu ku Jesus nyaut sida , " Enggau bendar Aku madah ngagai kita , enti kita arap lalu enda kakang ati , kita ulih ngereja utai ti udah dikereja Aku ngagai kayu ara tu . Lalu ukai semina nya aja , tang kita ulih bejaku ngagai bukit tu , ' Angkat nuan lalu buai diri empu ngagai tasik , ' lalu utai nya deka nyadi .
40021022	Enti kita arap , kita deka nerima sebarang utai ti dipinta kita dalam sampi . "
40021023	Lebuh Jesus tama ngagai Rumah Sembiang , sida tuai imam , enggau sida tuai bansa datai ngagai Iya lebuh Iya benung ngajar , lalu nanya Iya , " Kuasa apa kena Nuan ngereja utai tu , lalu sapa meri Nuan kuasa nya ? "
40021024	Disaut Jesus , " Aku pen deka mega nanya kita siti tanya . Enti kita tesautka Aku , nya baru Aku deka madah ngagai kita kuasa ti dikena Aku ngereja utai tu .
40021025	Kati pemaptisa John datai ari serega tauka ari mensia ? " Sida lalu bekelikuh enggau pangan diri . Ku sida , " Enti kitai nyebut , ' Ari serega , ' Iya deka nyebut ngagai kitai , ' Enti pia , nama kebuah kita enda arapka iya ? '
40021026	Tang enti kitai nyebut , ' Ari mensia , ' kitai takutka orang mayuh , laban semua sida ngumbai John nabi . "
40021027	Nya alai sida lalu nyaut Jesus , " Enda kami nemu . " Lalu ku Iya bejaku enggau sida , " Aku pen enggai meh madah ngagai kita kuasa ti dikena Aku ngereja utai tu . "
40021028	" Baka ni ku runding kita ? Orang siku bisi dua iku anak lelaki . Iya mansang ngagai anak iya ke tuai agi , lalu bejaku , ' Anak , alai nuan gawa ba kebun anggur sehari tu . '
40021029	Lalu ku anak tuai iya nyaut , ' Enggai . ' Tang udah nya , iya ngubah runding diri , lalu nurun gawa .
40021030	Udah nya apai iya mansang ngagai anak iya ke biak agi , lalu bejaku munyi nya mega enggau iya . ' Au , tuan , ' ku anak iya nya nyaut , tang iya enda nurun gawa .
40021031	Ni bagi seduai nya ke ngereja utai ti dikedekaka apai seduai iya ? " " Iya ke tuai agi , " ku sida nyaut . Jesus lalu bejaku ngagai sida , " Enggau bendar Aku madah ngagai kita , bala pengumpul chukai enggau bala indu sundal deka tama dulu agi ari kita ke dalam Perintah Allah Taala .
40021032	Laban John Pemaptisa udah datai ngagai kita nunjukka jalai ngagai pengelurus , lalu kita enda arapka iya , tang sida pengumpul chukai enggau bala indu sundal arapka iya . Indah lebuh kita meda utai nya nyadi deh kita enda nesal ati ke dosa kita lalu arapka iya .
40021033	" Pendingka jaku sempama siti tu . Orang siku bisi sebidang tanah . Iya numbuhka kebun anggur ba tanah nya , nirika pagar ngelingi kebun nya , numbak lubang alai ngaga pitan anggur , lalu ngaga sebuah menara . Udah nya iya nyua kebun anggur nya ngagai orang , lalu bejalai ngagai menua bukai .
40021034	Lebuh maya ngetau , iya ngasuh bala ulun iya mansang ngagai orang ke nyua kebun anggur nya , deka ngambi buah .
40021035	Bala orang ke nyua kebun nya lalu nangkap bala ulun iya , malu siku , munuh siku , lalu nuku siku ti bukai ngena batu .
40021036	Orang nya lalu ngasuh mayuh agi ulun iya ti bukai mansang ngagai kebun nya . Bala orang ke nyua kebun nya lalu ngereja ngagai sida baka ti udah dikereja sida ngagai bala ulun ke dulu .
40021037	Udah nya iya ngasuh anak lelaki iya empu , ku iya , ' Sida tentu deka bebasaka anak lelaki aku . '
40021038	Tang lebuh bala orang ke nyua kebun anggur nya meda anak lelaki iya datai , sida lalu bejaku enggau pangan diri , ' Tu orang ke bempu waris . Aram kitai munuh iya lalu ngerampas pesaka iya ! '
40021039	Nya alai sida nangkap iya , muai iya ari kebun anggur nya , lalu munuh iya .
40021040	" Nya alai lebuh orang ke bempu kebun anggur nya datai , nama utai ti deka dikereja iya ngagai orang ke nyua kebun anggur nya ? "
40021041	Disaut sida , " Iya deka munuh orang ke jai nya , lalu ngasuh orang bukai nyua kebun nya , iya nya orang ke deka meri iya buah lebuh maya ngetau . "
40021042	Ku Jesus bejaku enggau sida , " Kati kita nadai udah kala macha dalam Bup Kudus : ' Batu ti enda diguna tukang rumah udah nyadi batu ti pemadu beguna . Tu utai ti udah dikereja Tuhan , lalu ba mata kami , utai nya manah ' ?
40021043	Nya alai , Aku madah ngagai kita , Perintah Allah Taala deka diambi ari kita , lalu diberi ngagai orang ke deka mansutka buah Perintah nya .
40021044	Orang ke labuh ninggang batu nya , deka redak , lalu iya deka ngeredakka orang ke labuh ninggang iya . "
40021045	Lebuh sida tuai imam enggau orang Parisi ninga jaku sempama Jesus , sida nemu Iya bejakuka pasal sida .
40021046	Sida bisi amat ati deka nangkap Iya , tang sida takutka orang mayuh laban sida ngumbai Jesus nabi .
40022001	Jesus lalu bejaku baru ngena jaku sempama ngagai orang mayuh . Ku Iya ,
40022002	" Perintah serega tau dibandingka enggau siku raja ke nyendiaka gawai tikah ke anak lelaki iya .
40022003	Iya ngasuh bala orang gaji iya ngangauka orang ke udah diambi ngabang datai ngagai gawai tikah nya . Tang sida enggai datai .
40022004	Iya lalu ngasuh bala orang gaji iya ti bukai , ku iya , ' Padahka ngagai orang ke udah diambi ngabang : Dinga kita , aku udah nyendiaka pengerami makai besai . Jelu sapi aku , enggau anak sapi aku ti gemu udah disayat , lalu semua utai udah sedia magang . Datai meh kita ngagai gawai tikah ! '
40022005	Tang sida enda tentu ibuhka tesau nya lalu mupuk ngagai endur bukai , siku ke umai , siku ngagai pengawa dagang iya ,
40022006	lalu sida ti bukai nangkap bala orang gaji raja nya , beduan lalu munuh sida .
40022007	Raja nya lalu ringat . Iya ngirumka bala soldadu iya , munuh bala pemunuh nya , lalu nunu nengeri sida .
40022008	Udah nya iya bejaku ngagai bala ulun iya , ' Gawai tikah udah sedia , tang orang ke udah diambi ngabang enda tau datai .
40022009	Nya alai bejalai kita ngagai jalai raya lalu ambi ngabang ngagai gawai tikah tu semua orang ke ditemu kita . '
40022010	Bala ulun iya lalu mansang ngagai semua jalai raya , lalu ngempuruka semua orang ke ditemu sida , orang ke manah enggau orang ke jai . Nya alai balai tikah nya nyau penuh laban bala pengabang .
40022011	" Tang lebuh raja tama , deka meda bala pengabang , iya tepedaka siku lelaki ke enda ngena pekayan tikah .
40022012	Iya lalu bejaku ngagai orang nya , ' Unggal , baka ni ku nuan tama kitu enda ngena pekayan tikah ? ' Orang nya lalu nadai nemu jalai bejaku .
40022013	Udah nya raja lalu bejaku ngagai bala ulun iya , ' Berekas kaki jari iya , lalu buai iya ke luar ngagai endur ti petang , alai orang deka nyabak sereta begerit ngeli . '
40022014	Laban mayuh dikangau , tang mimit aja dipilih . "
40022015	Udah nya sida orang Parisi mupuk lalu baum deka manjuk Jesus ngena jaku Iya Empu .
40022016	Sida lalu ngasuh bala murid sida enggau bala nembiak Herod mansang ngagai Jesus . Ku sida , " Pengajar , kami nemu Nuan endang madahka utai ti bendar , lalu ngajar utai ti bendar pasal jalai Allah Taala , lalu Nuan enda bedulika orang , laban Nuan endang enda bedulika sapa-sapa .
40022017	Nya alai padahka runding Nuan ngagai kami . Kati kitai tau mayar chukai ngagai Raja Besai , tauka enda ? "
40022018	Tang Jesus nemu ati sida endang jai . Nya alai Iya bejaku , " Nama kebuah kita nguji Aku ? Kita tu orang ke pura-pura ngapa ?
40022019	Pandangka ngagai Aku duit kena mayar chukai ! " Sida lalu mai sesingkap duit ngagai Iya .
40022020	Iya lalu nanya sida , " Gambar sapa enggau nama sapa tu ? "
40022021	Sida lalu nyaut , " Enggi Raja Besai . " Iya lalu bejaku ngagai sida , " Utai Raja Besai , beri ngagai Raja Besai , utai Allah Taala , beri ngagai Allah Taala . "
40022022	Lebuh sida ninga nya , sida balat alit ati . Sida lalu ninggalka Iya , lalu mupuk ari endur nya .
40022023	Sehari nya mega , sekeda orang Saduki datai ngagai Iya . Sida nya orang ke ngumbai nadai pengangkat ari mati . Lalu sida nanya Iya ,
40022024	" Pengajar , Moses madahka , ' Enti lelaki mati nadai anak , menyadi lelaki iya enda tau enda jadi enggau balu nya , ngambika seduai iya bisi anak ngarika menyadi iya . '
40022025	Nyadi sekali ba bala kami bisi tujuh iku orang diri menyadi . Iya ke tuai bebini , lalu mati nadai anak , lalu ninggalka balu iya ke menyadi lelaki iya .
40022026	Baka nya mega menyadi iya ti kedua , ti ketiga , nyentuk ngagai menyadi iya ti ketujuh .
40022027	Ke penudi iya , indu nya mega mati .
40022028	Lebuh pengangkat orang ari mati , sapa ari sida tujuh iku nya ke bempu bini nya ? Laban semua sida bela udah ampit jadi enggau iya . "
40022029	Tang ku Jesus nyaut sida , " Salah penemu kita , laban kita enda nemu Bup Kudus , tauka kuasa Allah Taala .
40022030	Laban , lebuh pengangkat orang ari mati , sida nadai jadi melaki-bini , tauka nikah , tang nyadi baka melikat ti di serega .
40022031	Nyadi pasal pengangkat orang ari mati : kati kita nadai udah kala macha utai ti udah dipadahka Allah Taala ngagai kita ,
40022032	' Aku tu Allah Taala ke disembah Abraham , Isak , enggau Jakop ? ' Iya ukai Allah Taala ke orang ke mati , tang Allah Taala ke orang ke idup . "
40022033	Lebuh orang mayuh ninga nya , sida balat amat alit ati ke ajar Iya .
40022034	Lebuh orang Parisi ninga Jesus udah madamka penemu orang Saduki , sida lalu begempuru .
40022035	Siku lawyer ari bala sida lalu mantaika siti tanya ngagai Jesus , deka nguji Iya .
40022036	" Pengajar , ni pesan ti pemadu besai dalam Adat ? "
40022037	Ku Jesus bejaku ngagai iya , " ' Rinduka Tuhan Allah Taala nuan enggau pengabis ati nuan , enggau pengabis semengat nuan , enggau pengabis runding nuan . '
40022038	Tu pesan ti keterubah sereta pemadu besai .
40022039	Lalu pesan ti kedua nya sebaka enggau nya : ' Rinduka pangan nuan baka nuan ke rinduka diri empu . '
40022040	Semua Adat enggau ajar sida nabi beduduk ba pesan dua iti tu . "
40022041	Lebuh orang Parisi begempuru , Jesus nanya sida ,
40022042	ku Iya , " Baka ni ku penemu kita pasal Kristus ? Peturun sapa Iya nya ? " Sida lalu nyaut , " Peturun David . "
40022043	Iya lalu nanya sida , " Enti pia , baka ni ku David , ari iring Roh Kudus , ngumbai Kristus ' Tuhan ' ? Laban David empu nyebut ,
40022044	' Ku Tuhan bejaku enggau Tuhan aku : Duduk muak ari kanan Aku datai ke Aku udah ngengkahka bala munsuh Nuan di baruh kaki Nuan . '
40022045	Enti David ngumbai Iya ' Tuhan , ' baka ni ku Iya tau nyadi peturun David ? "
40022046	Nadai siku orang tesautka Iya , lalu kenyau ari nya , nadai agi orang berani betanyaka utai ngagai Iya .
40023001	Udah nya Jesus lalu bejaku ngagai orang mayuh enggau ngagai sida murid Iya .
40023002	" Sida pengajar Adat enggau orang Parisi udah diberi kuasa nerangka Adat Moses .
40023003	Nya alai , kereja sebarang utai ti diajar sida ngagai kita , lalu titihka ajar nya , tang anang ngereja utai ti dikereja sida , laban sida enda ngereja utai ti diajar sida empu .
40023004	Sida nanchangka ma ti berat , ti mar dibai , ba bau orang bukai , tang sida empu enggai enchukirka tunjuk mai ma nya .
40023005	Sida minta diri dipeda orang mayuh lebuh sida ngereja semua pengawa sida . Sida ngaga papak kain ti besai alai sida nuliska jaku ari Bup Kudus , lalu dilekatka sida ba kening enggau ba lengan sida , lalu rambing puting gari sida panjai .
40023006	Sida rindu duduk ba penuduk ti di atas lebuh pengerami makai besai , enggau duduk ba penuduk ti pemadu manah dalam balai gempuru ,
40023007	lalu sida rindu ditabi orang ba sebelah pasar , lalu rindu dikumbai orang ' Pengajar . '
40023008	Tang kita enda tau dikumbai Pengajar , laban kita semina bisi siku aja Pengajar , lalu semua kita tu diri menyadi magang .
40023009	Lalu anang ngumbai orang di dunya tu Apai , laban kita semina bisi siku aja Apai , Iya ke di serega .
40023010	Lalu kita pen enda mega tau dikumbai kepala , laban kita semina bisi siku aja kepala , iya nya Kristus .
40023011	Orang ke pemadu besai ba bala kita deka nyadi kuli kita .
40023012	Semua orang ke ngeninggika diri , deka dikemaruhka , lalu semua orang ke ngemaruhka diri , deka ditinggika .
40023013	" Tulah meh kita pengajar Adat , kita orang Parisi , kita ke pura-pura ngapa ! Kita nutup pintu Perintah serega di mua orang mayuh , tang kita empu enda tama , lalu kita nagang orang bukai tama !
40023014	Tulah meh kita pengajar Adat enggau kita orang Parisi ! Kita tu orang ke pura-pura ngapa ! Kita ngerampas rumah indu ke balu , lalu kita pura-pura ngayanka diri lama besampi ! Nya alai kita deka diberi ukum ti pemadu berat !
40023015	" Tulah meh kita pengajar Adat enggau kita orang Parisi ! Kita tu orang ke pura-pura ngapa ! Laban kita belayar meraka tasik , lalu ngelangkah mayuh bengkah menua , nguji mai siku orang ngagai agama kita , lalu kita ngaga orang nya nyadi peranak neraka dua kali lipat jai agi ari kita empu !
40023016	" Tulah meh kita malin ke buta , ke nyebut , ' Enti orang besumpah atas nama Rumah Sembiang , utai nya nadai ngawa , tang enti iya besumpah ngena nama emas ti dalam Rumah Sembiang , iya kena tanchang sumpah nya . '
40023017	Kita tu buta sereta beli ! Laban ni ti besai agi , emas tauka Rumah Sembiang ti ngasuh emas nya kudus ?
40023018	Lalu ku kita , ' Enti orang besumpah atas nama alta , utai nya nadai ngawa , tang enti iya besumpah atas nama pemeri ti ba alta nya , iya kena tanchang sumpah nya . '
40023019	Kita tu buta ! Laban ni ti besai agi , pemeri tauka alta ti ngasuh pemeri nya kudus ?
40023020	Nya alai orang ke besumpah atas nama alta , besumpah mega atas nama alta nya enggau atas nama semua pemeri ti ba alta nya ,
40023021	lalu orang ke besumpah atas nama Rumah Sembiang , besumpah mega atas nama Rumah Sembiang nya enggau atas nama Allah Taala ti diau dalam Rumah Sembiang nya ,
40023022	lalu orang ke besumpah atas nama serega , besumpah mega atas nama kerusi diraja Allah Taala enggau atas nama Iya ke duduk ba kerusi diraja nya .
40023023	" Tulah meh kita pengajar Adat , enggau kita orang Parisi ! Kita tu orang ke pura-pura ngapa ! Laban kita meri sepuluh peratus ari rempah kita , baka telasih , adas manis , enggau jintan , tang kita enggai ngereja utai ti beguna agi dalam Adat , baka pengelurus , pengasih enggau pengarap . Semua utai nya patut dikereja kita , tang anang nejuka utai bukai nya enda dikereja .
40023024	Kita tu malin ke buta ! Kita muai lalat ari ai irup kita , tang kita nelan unta !
40023025	" Tulah meh kita pengajar Adat , enggau kita orang Parisi ! Kita tu orang ke pura-pura ngapa ! Laban kita nuchi mangkuk enggau chapak kita ari luar , tang dalam nyin sida penuh laban pengamu enggau ati ti semina berundingka diri empu aja .
40023026	Kita orang Parisi endang amat buta ! Tuchi dulu mangkuk enggau chapak kita ari dalam , ngambika sida mega tuchi ari luar !
40023027	" Tulah meh kita pengajar Adat , enggau kita orang Parisi ! Kita tu orang ke pura-pura ngapa ! Laban kita tu baka kubur ti udah dichat burak , ti manah gaya dipeda ari luar , tang dalam nyin kita penuh laban tulang enggau semua macham utai ti kamah .
40023028	Nya alai , di luar gamal kita baka ke lurus , tang dalam nyin kita penuh laban ati ti pura-pura ngapa enggau penyai .
40023029	" Tulah meh kita pengajar Adat enggau kita orang Parisi ! Kita tu orang ke pura-pura ngapa ! Laban kita begagaka kubur ti manah ke sida nabi , lalu ngelagu tiang pengingat ke orang ke lurus ,
40023030	lalu ku kita , ' Enti sema kami idup lebuh maya aki ini kami kelia , kami tentu enggai enggau sida munuh bala sida nabi ! '
40023031	Nya meh jalai kita besaksi ngelaban diri empu , laban kita madahka diri peturun orang ke udah munuh sida nabi .
40023032	Nya alai tembuka meh pengawa ti udah ditumbuhka bala aki ini kita !
40023033	Kita ular , kita anak ular ! Baka ni ku kita ulih nagang diri dibuai ngagai neraka ?
40023034	Nya alai , Aku ngirumka ngagai kita bala sida nabi , enggau orang ke bepenemu-dalam , enggau sida pengajar Adat . Sekeda sida deka dibunuh kita , lalu diregang , sekeda disipat kita dalam balai gempuru kita , lalu diperinsaka kita ari nengeri sebuah ngagai nengeri sebuah ,
40023035	ngambika kita ditinggang darah orang ke lurus ke udah dibunuh kita di dunya tu , belabuh ari darah Abel ke nadai penyalah , nyentuk ngagai darah Sekariah anak Berekiah ke dibunuh kita ba entara Endur ti Kudus enggau alta .
40023036	Enggau bendar Aku madah ngagai kita , semua utai nya deka ninggang rebak ti diatu !
40023037	" O Jerusalem , Jerusalem ! Nuan munuh sida nabi lalu nuku ngena batu bala seruan ke dikirumka Allah Taala ngagai nuan ! Aku suah udah deka ngaul semua nembiak nuan , baka indu manuk ti ngempuruka anak di baruh sayap iya , tang nuan enggai nejuka Aku !
40023038	Nya alai rumah nuan deka ditinggalka puang nadai orang nguan .
40023039	Laban , Aku madah ngagai nuan , berengkah ari diatu , nuan nadai agi meda Aku nyentuk ngagai maya nuan nyebut , ' Beberekat meh Iya ke datai dalam nama Tuhan . ' "
40024001	Jesus pansut ari Rumah Sembiang , lalu lebuh Iya benung bejalai ninggalka rumah nya , sida murid Iya datai lalu nunjukka ngagai Iya semua rumah ti dalam Rumah Sembiang nya .
40024002	Tang ku Iya nyaut sida , " Kita meda semua utai tu . Tang enggau bendar Aku madah ngagai kita , nadai sigi batu nya deka mengkang betusun ditu , tang semua deka diruntuhka magang . "
40024003	Lebuh Jesus duduk ba Bukit Kana , sida murid datai ngagai Iya kediri , lalu bejaku , " Padahka ngagai kami , kemaya semua utai tu deka nyadi , lalu nama tanda ti nunjukka Nuan deka datai baru , enggau pengujung dunya ? "
40024004	Disaut Jesus , " Bejaga kita , enggai ke orang nesatka kita .
40024005	Laban mayuh orang deka datai dalam nama Aku , ku sida , ' Aku tu Kristus ! ' lalu sida deka nesatka mayuh orang .
40024006	Lalu kita deka ninga munyi perang , enggau berita pasal perang . Tang anang takut , laban utai nya enda tau enda nyadi , tang pengujung apin datai .
40024007	Laban bansa siti deka beperang ngelaban bansa siti , lalu menua siti deka beperang ngelaban menua siti , lalu lapar pungkang enggau tanah berenyang deka nyadi ba mayuh bengkah endur .
40024008	Semua utai tu deka nyadi baka indu ke radai deka beranak .
40024009	" Udah nya sida deka nangkap kita , merinsaka kita , lalu munuh kita , lalu semua bansa deka begedika kita ketegal nama Aku .
40024010	Udah nya mayuh orang deka ngelengkaka pengarap , lalu nyual pangan diri , sereta begedika pangan diri .
40024011	Lalu mayuh nabi ti pelesu deka pegari , lalu nesatka mayuh orang .
40024012	Lalu laban penyai deka nambah-menambah , mayuh orang enda agi rinduka pangan diri .
40024013	Tang orang ke tan datai ke ujung , deka diselamatka .
40024014	Lalu Berita Manah pasal Perintah Allah Taala deka ditusui di serata dunya , nyadika saksi ngagai semua bansa . Udah nya baru pengujung datai .
40024015	" Nya alai lebuh kita meda utai ti jai , ti balat ngenakutka , ti dikenang nabi Daniel , bediri ba endur ti kudus ( awakka orang ke macha meretika utai tu ) ,
40024016	awakka orang ke diau di Judea rari ngagai bukit .
40024017	Awakka orang ke ba atas perabung enda nurun ngambi utai ari rumah iya ,
40024018	lalu awakka orang ke di umai , enda nikal lalu ngambi serayung iya .
40024019	Naka meh penusah indu ke ngandung enggau sida indai ke nusuka anak lebuh maya nya !
40024020	Besampi kita , ngambika kita ukai rari lebuh musin chelap , tauka lebuh hari Sabat !
40024021	Laban lebuh maya nya ila penusah ti besai deka nyadi , baka ti nadai udah kala nyadi kenyau ari penumbuh dunya nyentuk ngagai sehari tu , tauka jemah ila .
40024022	Lalu enti penyampau hari nya enda dikurangka , nadai mensia ulih diselamatka . Tang ketegal bala nembiak ke udah dipilih Allah Taala , penyampau hari nya deka dikurangka .
40024023	" Udah nya , enti orang nyebut ngagai kita , ' Peda kita ! Nyin Kristus ! ' tauka ' Nyin Iya ! ' anang arapka nya .
40024024	Laban Kristus ti pelesu , enggau nabi ti pelesu endang deka pegari , lalu ngereja kereja ajih , enggau kereja ti nyelai , kena sida nesatka nembiak ti udah dipilih Allah Taala , enti ulih .
40024025	Dinga kita ! Aku udah madahka utai tu sebedau iya nyadi .
40024026	" Nya alai , enti orang madah ngagai kita , ' Peda kita ! Nyin Iya di menua puang din , ' anang kita kia . Tauka enti sida nyebut ngagai kita , ' Peda kita ! Iya bisi di bilik ! ' anang kita arapka nya .
40024027	Laban Anak Mensia deka datai baka kilat ti nyelar ari timur ngagai barat .
40024028	Dia alai bangkai , dia meh endur alai burung ti bepakaika bangkai deka begelumu . "
40024029	" Enda lama udah bekau penusah ti besai nya nyadi , mata hari deka piam , lalu bulan nadai agi manchar , lalu bintang deka labuh ari langit , lalu kuasa ti di langit deka begegar .
40024030	Udah nya tanda Anak Mensia deka pegari di langit , lalu semua mensia di dunya deka ngulit , lalu sida deka meda Anak Mensia datai ba atas remang ari serega , ngena kuasa enggau mulia ti besai .
40024031	Terumpit ti besai deka disepu , lalu Anak Mensia deka ngasuh bala melikat Iya bejalai , lalu sida deka ngempuruka semua orang ke udah dipilih Allah Taala ari semua sukut dunya .
40024032	" Pelajarka ari kayu ara . Lebuh dan iya nyau geduk , lalu belabuh bekantuk , kita nemu musin panas nyau semak .
40024033	Baka nya mega lebuh kita meda semua utai tu , kita nemu Iya nyau semak , udah datai ba mua pintu .
40024034	Enggau bendar Aku madah ngagai kita , rebak ti diatu apin mati sebedau semua utai tu udah nyadi magang .
40024035	Langit enggau dunya deka lenyau , tang leka jaku Aku enda lenyau .
40024036	" Tang nadai orang nemu hari tauka jam utai tu deka nyadi . Melikat ke di serega enda nemu , lalu Anak Mensia pen enda mega nemu . Semina Apai aja nemu .
40024037	Baka lebuh maya Noah menya , baka nya meh gaya penatai Anak Mensia .
40024038	Laban berapa hari sebedau bah besai nyadi , orang majak makai ngirup , jadi melaki-bini , nikah , nyentuk ngagai hari Noah tama ke dalam bandung ,
40024039	lalu sida nadai nemu utai , nyentuk ngagai maya ai bah datai lalu nabanka semua sida . Baka nya meh gaya penatai Anak Mensia .
40024040	Lebuh maya nya ila , dua iku orang deka gawa di umai : siku ditabanka , lalu siku ditinggalka .
40024041	Dua iku indu deka ngisar : siku ditabanka , lalu siku ditinggalka .
40024042	Nya alai , bejaga kita , laban kita enda nemu hari Tuhan kita deka datai .
40024043	Tang kita enda tau enda nemu tu , enti orang ke bempu rumah nemu kemaya penchuri deka datai , iya tentu deka bejaga lalu enda nejuka rumah iya dirumpak .
40024044	Nya alai kita enda tau enda sedia , laban Anak Mensia deka datai ba jam ti enda disangka kita .
40024045	" Nya alai , sapa ulun ke tetap ati sereta bepenemu-dalam , ke udah diasuh tuan iya ngemataka semua ulun ti bukai , ngambika bisi meri sida pemakai ba maya ti patut .
40024046	Beberekat meh ulun nya ke ditemu tuan iya ngereja pengawa nya , lebuh tuan iya datai !
40024047	Enggau bendar Aku madah ngagai kita , tuan iya deka ngasuh ulun nya ngemataka semua reta tengkira iya .
40024048	Tang enti ulun nya jai , iya deka bejaku dalam ati diri , ' Tuan aku laun datai '
40024049	lalu iya belabuh bepaluka ulun ti bukai , lalu makai ngirup enggau orang ke pemabuk .
40024050	Lebuh tuan iya datai ba hari enggau jam ti enda disangka iya , tauka ditemu iya ,
40024051	tuan iya deka mepat iya , lalu muai iya sama enggau orang ke pura-pura ngapa , ngagai endur alai orang deka nyabak sereta begerit ngeli .
40025001	" Lebuh maya nya ila , Perintah serega tau dibandingka enggau sepuluh iku indu dara , ke mai kelita mansang ngambat lelaki ke deka ditikah .
40025002	Lima iku ari bala sida nya beli , lalu lima iku pintar .
40025003	Lebuh sida ke beli mai kelita sida , sida nadai mekal diri enggau minyak ,
40025004	tang sida ke pintar mekal diri enggau minyak ke kelita sida .
40025005	Lebuh lelaki ke deka ditikah nya laun datai , semua sida ngantuk lalu tinduk .
40025006	Tang ba urung tengah malam , orang ngangau , ' Dinga kita ! Tu lelaki ke deka ditikah ! Pansut kita lalu ambat iya . '
40025007	Indu dara ke sepuluh iku nya angkat lalu nginsur sumbu kelita sida .
40025008	Sida ke beli lalu bejaku ngagai sida ke pintar , ' Beri kami minyak , laban kelita kami nyau deka padam . '
40025009	Tang ku sida ke pintar nyaut , ' Enggai kami ! Enggai ke minyak kami enda chukup dibagi enggau kita . Manah kita mansang ngagai kedai lalu meli minyak ke diri empu . '
40025010	Lebuh sida benung mansang meli minyak , lelaki ke deka ditikah pen datai . Indu ke endang udah sedia nya tama enggau lelaki nya ngagai pengerami gawai tikah . Pintu lalu ditutup .
40025011	" Udah nya sida ti bukai datai , lalu bejaku , ' Tuan , tuan ! Buka pintu ke kami ! '
40025012	Tang ku lelaki nya nyaut , ' Enggau bendar aku madah ngagai kita , aku enda ngelala kita . '
40025013	Nya alai bejaga kita , laban kita enda nemu hari tauka jam . "
40025014	" Laban Perintah serega nya baka orang siku ke baru deka bejalai ngagai menua bukai . Iya ngangauka bala orang gaji iya , lalu ngasuh sida ngemataka reta tengkira iya .
40025015	Ngagai siku iya nyerahka lima ribu singkap duit emas , ngagai siku ti bukai dua ribu singkap , lalu ngagai siku , seribu singkap , nitihka pengelandik sida siku-siku . Udah nya iya mupuk .
40025016	Orang gaji ke nerima lima ribu singkap lalu tekala nya bedagang ngena duit nya , lalu bulih untung lima ribu singkap .
40025017	Baka nya mega orang gaji ke nerima dua ribu singkap . Iya bulih untung dua ribu singkap .
40025018	Tang orang gaji ke nerima seribu singkap mupuk , numbak lubang ba tanah lalu ngelalaika duit tuan iya dalam lubang tanah nya .
40025019	" Nyau kelama udah bekau nya , tuan sida datai , lalu ngira akaun enggau sida .
40025020	Lalu orang gaji ke nerima lima ribu singkap datai , mai lima ribu singkap nambahka nya . Ku iya , ' Tuan , nuan udah nyerahka ngagai aku lima ribu singkap duit . Tu lima ribu singkap untung ti udah ulih aku . '
40025021	Ku tuan iya bejaku ngagai iya , ' Manah pengawa nuan ! Nuan tu orang gaji ke manah sereta tetap ati . Nuan tau dikarapka ngemataka utai ti mimit , nya alai aku deka ngasuh nuan ngemataka utai ti mayuh . Tama ke dalam lalu sama gaga ati enggau aku ! '
40025022	Udah nya orang gaji ke udah nerima dua ribu singkap duit datai , lalu bejaku , ' Tuan , nuan udah nyerahka ngagai aku dua ribu singkap duit . Tu dua ribu singkap untung ti ulih aku . '
40025023	Ku tuan iya bejaku ngagai iya , ' Manah pengawa nuan ! Nuan tu orang gaji ke manah sereta tetap ati ! Nuan udah tau dikarapka ngemataka utai ti mimit , nya alai aku deka ngasuh nuan ngemataka mayuh utai . Tama ke dalam lalu sama gaga ati enggau aku ! '
40025024	Udah nya , orang gaji ke nerima seribu singkap datai lalu bejaku , ' Tuan , aku nemu nuan endang orang ke terit , ngetau utai ti ukai ditanam nuan , lalu ngumpul utai ti ukai ditaburka nuan ,
40025025	nya alai aku takut , lalu ngelalaika duit nuan dalam tanah . Tu duit nuan . '
40025026	Tang ku tuan iya nyaut iya , ' Nuan tu orang gaji ke jai sereta ngelusu ! Nuan nemu aku ngetau utai ti ukai ditanam aku , lalu ngumpul utai ti ukai ditaburka aku , ukai enda ?
40025027	Enti nuan nemu nya , nuan patut udah beranakka duit aku dalam bank , ngambika lebuh aku datai , aku ulih nerima duit nya enggau bungai iya .
40025028	Nya alai ambi duit nya ari iya , lalu beri ngagai iya ke bisi sepuluh ribu singkap .
40025029	Laban , genap iku orang ke bisi utai , deka diberi mayuh agi , lalu iya deka ngembuan mayuh agi utai . Tang orang ke nadai utai , indah utai ti dikemisi iya deh deka dirampas ari iya .
40025030	Lalu buai orang gaji ke nadai guna nya ke luar ngagai endur ti petang , alai iya deka nyabak sereta begerit ngeli . '
40025031	" Lebuh Anak Mensia datai dalam mulia Iya , lalu semua melikat datai enggau Iya , nya baru Iya deka duduk ba kerusi diraja Iya ti bemulia .
40025032	Semua bansa deka digempuruka di mua Iya , lalu Iya deka nyeraraka sida ari pangan diri , baka pengibun bedus ke nyeraraka bedus ari kambin ,
40025033	lalu Iya deka ngengkahka orang ke lurus muak ari kanan Iya , lalu sida ti bukai , muak ari kiba Iya .
40025034	Udah nya Raja deka bejaku ngagai orang ke muak ari kanan Iya , ' Datai kitu , kita ke udah diberekatka Apai Aku , awakka kita bempu Perintah ti udah disedia ke kita kenyau ari penumbuh dunya ,
40025035	laban lebuh Aku lapar , kita meri Aku makai . Lebuh Aku aus , kita meri Aku ngirup . Lebuh Aku nyadi orang kampar , kita ngelaluka Aku ngagai rumah kita .
40025036	Aku telanjai , lalu kita meri Aku gari . Aku sakit , lalu kita ngintu Aku . Aku ditutup dalam rumah jil , lalu kita ngabas Aku . '
40025037	Udah nya sida ke lurus deka nyaut Iya , ' Tuhan , kemaya kami meda Nuan lapar , lalu meri Nuan makai , tauka meda Nuan aus , lalu meri Nuan ngirup ?
40025038	Lalu kemaya kami meda Nuan nyadi orang kampar , lalu ngelaluka Nuan ngagai rumah kami , tauka meda Nuan telanjai , lalu meri Nuan gari ?
40025039	Lalu kemaya kami meda Nuan sakit , tauka meda Nuan dalam rumah jil , lalu ngabas Nuan ? '
40025040	Lalu Raja nya deka nyaut sida , ' Enggau bendar Aku madah ngagai kita , lebuh kita ngereja utai tu ngagai siku ari menyadi Aku ti pemadu mit tu , kita ngereja nya ngagai Aku ! '
40025041	" Udah nya Iya deka bejaku ngagai sida ke muak ari kiba Iya , ' Rari ari Aku , kita ke kena sumpah , ngagai api ti enda nemu padam , ti udah disedia Allah Taala ke Sitan enggau ke bala melikat iya !
40025042	Laban lebuh Aku lapar , kita enda meri Aku makai . Lebuh Aku aus , kita enda meri Aku ngirup .
40025043	Aku orang kampar , tang kita enda ngelaluka Aku ngagai rumah kita . Aku telanjai , tang kita enda meri Aku gari . Aku sakit enggau ditan dalam rumah jil , tang kita enda ngabas Aku . '
40025044	Udah nya sida deka nyaut Iya , ' Tuhan , kemaya kami meda Nuan lapar tauka aus , tauka ngampar , tauka telanjai , tauka sakit , tauka ditan dalam rumah jil , lalu enda ngintu Nuan ? '
40025045	Udah nya Iya deka nyaut sida , " Enggau bendar Aku madah ngagai kita , genap kali kita enda nulung siku ari sida ke pemadu mit tu , kita enda nulung Aku . '
40025046	Lalu sida deka diukum belama iya , tang sida ke lurus deka tama ngagai pengidup ti meruan belama iya . "
40026001	Lebuh Jesus udah nyebut semua utai nya , Iya lalu bejaku ngagai sida murid Iya ,
40026002	" Kita nemu , Gawai Paska deka belabuh dua hari da agi , lalu Anak Mensia deka diserahka ngambika Iya diregang . "
40026003	Sida tuai imam enggau sida tuai bansa lalu baum dalam istana imam besai ke benama Kaiapas ,
40026004	bekiraka jalai nangkap Jesus ngena chara belalai , lalu munuh Iya .
40026005	Tang ku sida , " Ukai lebuh maya gawai , enggai ke orang begau . "
40026006	Nyadi lebuh Jesus di Betani , ba rumah Simon ke udah sakit lan ,
40026007	siku indu datai ngagai Iya mai sebutul minyak wangi ti berega , lalu nuang minyak wangi nya ba pala Jesus , lebuh Jesus benung makai .
40026008	Tang lebuh sida murid meda nya , sida pedis ati , lalu bejaku , " Nama kebuah masau minyak wangi nya baka nya ?
40026009	Minyak nya tau dijual ngena rega ti besai , lalu duit nya diberi ngagai orang ke seranta ! "
40026010	Tang Jesus nemu utai ti disebut sida , lalu bejaku ngagai sida , " Nama kebuah kita ngachau indu tu ? Iya udah ngereja utai ti manah ke Aku .
40026011	Laban kita deka seruran bisi orang ke seranta begulai enggau kita , tang Aku enda seruran begulai enggau kita .
40026012	Lebuh iya nuang minyak wangi nya ba tubuh Aku , iya nyendiaka Aku dikubur .
40026013	Enggau bendar Aku madah ngagai kita , di semua endur alai Berita Manah tu ditusui di serata dunya , utai ti udah dikereja iya deka ditusui , kena ngingatka iya . "
40026014	Udah nya siku ari sida ke dua belas , ke benama Judas Iskariot , mansang ngagai sida tuai imam
40026015	lalu bejaku , " Nama utai ti deka diberi kita ngagai aku enti aku nyerahka Jesus ngagai kita ? " Sida lalu meri iya tiga puluh singkap duit pirak .
40026016	Berengkah ari nya Judas belabuh begigaka peluang kena nyerahka Jesus ngagai sida .
40026017	Nyadi ba hari ti keterubah ke Gawai Roti Ti Enda Beragi , sida murid datai ngagai Jesus , lalu bejaku , " Dini endur alai Nuan deka ngasuh kami nyendiaka pemakai Gawai Paska ke Nuan ? "
40026018	Ku Iya bejaku , " Mansang kita ngagai orang siku di nengeri , lalu sebut ngagai iya : ' Ku Pengajar , Maya Aku nyau semak . Aku enggau bala murid Aku deka ngintu Gawai Paska ba rumah nuan . ' "
40026019	Sida murid lalu ngereja nitihka asuh Jesus lalu nyendiaka pemakai Gawai Paska .
40026020	Lebuh hari nyau lemai , Iya duduk enggau sida dua belas iku .
40026021	Lebuh sida benung makai , Jesus bejaku , " Enggau bendar Aku madah ngagai kita , siku ari kita deka nyual Aku . "
40026022	Sida lalu tusah amat ati , lalu belabuh nanya Iya , udah siku-siku , " Ukai aku ti ku Nuan , Tuhan ? "
40026023	Disaut Iya , " Orang ke nyepuhka roti ke dalam mangkuk nyereta Aku , nya meh orang ke deka nyual Aku .
40026024	Anak Mensia endang deka mati munyi ti disebut dalam Bup Kudus , tang naka meh penusah orang ke nyual Anak Mensia ! Manah agi enti iya enda ada ! "
40026025	Judas , ke nyual Iya , lalu bejaku , " Ukai aku ti ku Nuan , Pengajar ? " Disaut Jesus , " Nuan empu udah madahka diri . "
40026026	Lebuh sida benung makai , Jesus ngambi roti , merekat lalu mechahka roti nya , nyuaka roti nya ngagai sida murid Iya , lalu bejaku , " Ambi , empa ; tu tubuh Aku . "
40026027	Udah nya Iya ngambi mangkuk , lalu lebuh Iya udah meri terima kasih , Iya nyuaka mangkuk nya ngagai sida murid , ku Iya , " Irup tu , semua kita ,
40026028	laban tu darah Aku kena nanggam sempekat baru Allah Taala , ti dituang ke orang mayuh ke pengampun dosa .
40026029	Aku madah ngagai kita , Aku enda agi ngirup wain tu datai ngagai maya Aku ngirup iya baru enggau kita dalam Perintah Apai Aku . "
40026030	Lebuh sida udah belagu siti pantun , sida lalu mupuk ngagai Bukit Kana .
40026031	Jesus lalu madah ngagai sida , " Malam tu semua kita deka rari magang ketegal Aku , laban endang udah ditulis , ' Aku deka munuh pengibun bedus , lalu raban bedus deka pambar . '
40026032	Tang lebuh Aku udah diangkatka idup baru , Aku deka mupuk dulu ari kita ngagai Galili . "
40026033	Peter lalu bejaku ngagai Iya , " Enti sema semua orang rari ketegal Nuan , aku meh enda . "
40026034	Ku Jesus bejaku ngagai Peter , " Enggau bendar Aku madah ngagai nuan : malam tu , sebedau manuk mengkukuk , nuan udah besangkalka Aku tiga kali . "
40026035	Ku Peter bejaku ngagai Iya , " Enti sema aku mati enggau Nuan , enda meh aku besangkalka Nuan ! " Semua murid ti bukai bela bejaku munyi nya magang .
40026036	Udah nya Jesus mupuk enggau sida ngagai endur siti ti dikumbai Getsemani , lalu ku Iya bejaku ngagai sida , " Duduk ditu . Aku deka kin lalu besampi . "
40026037	Iya lalu mai enggau Iya Peter enggau anak Sebedi ke dua iku . Ati Iya balat tusah sereta sinu .
40026038	Udah nya Iya bejaku ngagai sida , " Ati Aku balat tusah , asai ke deka mati . Diau ditu , lalu bejaga enggau Aku . "
40026039	Iya bejalai jauh mimit , nyungkurka Diri ke tanah , lalu besampi , " Apai , enti ulih , awakka mangkuk tu diambi ari Aku ! Tang ukai nitihka peneka Aku , tang nitihka peneka Nuan . "
40026040	Iya lalu pulai baru ngagai sida murid , lalu nemu sida tinduk , lalu ku Iya bejaku ngagai Peter , " Kati kita enda ulih bejaga enggau Aku sejam ?
40026041	Bejaga sereta besampi ngambika kita enda kena laban penguji . Ati amat deka , tang tubuh lemi . "
40026042	Iya mupuk baru kedua kali , lalu besampi , " Apai , enti mangkuk tu enda tau diambi ari Aku , lalu Aku enda tau enda ngirup iya , awakka peneka Nuan nyadi . "
40026043	Iya pulai baru , lalu nemu sida murid tinduk , laban sida nyau kelalu deka tinduk .
40026044	Nya alai Iya ninggalka sida baru , mupuk , lalu besampi ketiga kali , munyi ti dulu .
40026045	Udah nya Iya pulai baru ngagai sida , lalu bejaku , " Kati kita agi tinduk sereta belelak ? Peda kita ! Jam udah chukup , lalu Anak Mensia deka dijual ngagai orang ke bedosa .
40026046	Angkat , aram kitai mupuk . Peda kita , orang ke nyual Aku udah datai ! "
40026047	Lebuh Jesus agi benung bejaku , Judas datai , iya nya siku ari sida ke dua belas . Mayuh amat orang ke betangkinka pedang enggau bebaika pemalu datai enggau iya ari asuh sida tuai imam enggau sida tuai bansa .
40026048	Nyadi orang ke nyual Iya udah meri siti tanda ngagai sida , ku iya , " Orang ke disium aku , nya meh Iya . Tangkap Iya ! "
40026049	Judas mansang ngagai Jesus , lalu bejaku , " Tabi , Pengajar , " lalu nyium Iya .
40026050	Ku Jesus bejaku ngagai iya , " Unggal , kereja enggau jampat utai ti deka dikereja nuan . Sida mansang , megai Iya , lalu nangkap Iya .
40026051	Siku orang ke enggau Jesus lalu tekala nya nyintak pedang iya , lalu mantap ulun imam besai , mutuska pending iya .
40026052	Jesus lalu bejaku ngagai iya , " Selitka pedang nuan . Semua orang ke ngena pedang deka mati laban pedang .
40026053	Kati kita ngumbai Aku enda ulih ngangauka Apai Aku , lalu Iya tekala nya ngirumka lebih dua belas raban soldadu melikat ?
40026054	Tang enti baka nya , baka ni ku Bup Kudus dikamatka , ti madahka utai tu enda tau enda nyadi baka tu ? "
40026055	Jesus lalu bejaku ngagai orang mayuh , " Kati Aku tu perumpak alai kita bebaika pedang enggau pemalu mansang nangkap Aku ? Tiap hari Aku duduk ngajar dalam Rumah Sembiang , lalu kita enda nangkap Aku .
40026056	Tang semua utai tu nyadi kena ngamatka jaku ti udah ditulis sida nabi dalam Bup Kudus . " Udah nya semua murid ninggalka Iya , lalu rari .
40026057	Udah nya orang ke nangkap Jesus lalu mai Iya ngagai rumah imam besai Kaiapas alai sida pengajar Adat enggau sida tuai bansa udah begempuru .
40026058	Tang Peter nitihka Iya ari jauh , nyentuk ngagai tengah laman rumah imam besai . Iya tama lalu nudukka diri enggau bala jejaga , deka nengkilaka semua utai ti nyadi .
40026059	Nyadi sida tuai imam enggau semua raban Kunsil nguji ngiga saksi ti bula kena ngelaban Jesus , ngambika sida ulih munuh Iya ,
40026060	tang sida nadai tetemuka saksi ke baka nya , taja pen mayuh orang mansang ke mua lalu nyebut utai ti bula pasal Iya . Ke pengujung iya , dua iku orang mansang ke mua
40026061	lalu bejaku , " Orang tu udah nyebut , ' Aku ulih ngerubuh Rumah Sembiang Allah Taala , lalu nirika iya baru dalam tiga hari . ' "
40026062	Imam besai bediri , lalu bejaku , " Kati Nuan enda nyaut nya ? Nama utai ti disebut orang tu ngelaban Nuan ? "
40026063	Tang Jesus mengkang enda bemunyi . Imam besai lalu bejaku baru ngagai Iya , " Dalam nama Allah Taala ti idup , aku ngasuh nuan madah ngagai kami enti Nuan tu Kristus , Anak Allah Taala . "
40026064	Ku Jesus bejaku ngagai iya , " Nuan empu udah nyebut nya . Tang Aku madah ngagai kita , berengkah ari diatu kita deka meda Anak Mensia duduk muak ari kanan Allah Taala ti Pemadu Bekuasa , lalu datai atas remang ari serega ! "
40026065	Imam besai lalu nyarikka gari diri , lalu bejaku , " Iya udah bejaku busung ! Nama kebuah kitai begunaka saksi bukai ? Kita empu baru udah ninga Iya bejaku busung !
40026066	Baka ni ku penemu kita ? " Sida lalu nyaut , " Iya patut dibunuh . "
40026067	Sida lalu ngeludah mua Iya , lalu malu Iya . Lalu ku sekeda orang ke nampar Iya bejaku ,
40026068	" Benabi Nuan , Kristus ! Sapa nampar Nuan ! "
40026069	Nyadi Peter duduk di luar , ba tengah laman . Siku indu ke nyadi kuli imam besai datai lalu bejaku ngagai Peter , " Nuan tu pen sama enggau Jesus orang Galili . "
40026070	Tang Peter besangkal di mua semua bala sida , ku iya , " Nadai aku nemu utai ti ku nuan . "
40026071	Lebuh Peter pansut ngagai mua pintu penama , siku agi kuli indu meda iya , lalu bejaku ngagai bala orang ke bediri semak dia , " Orang tu udah enggau Jesus orang Nasaret . "
40026072	Peter lalu besangkal baru , " Aku besumpah , aku enda nemu orang nya ! "
40026073	Enda lama udah nya , sida lelaki ke bediri dia datai lalu bejaku ngagai Peter , " Nuan tu siku ari bala sida , ari chara nuan bejaku ! "
40026074	Ku Peter , " Aku besumpah , aku madahka utai ti amat ! Awakka Allah Taala ngukum aku enti aku enda ! Aku enda ngelala orang nya ! " Tekala nya manuk lalu mengkukuk .
40026075	Peter lalu ingatka utai ti udah dipadahka Jesus ngagai iya : ' Sebedau manuk mengkukuk , nuan deka udah besangkalka Aku tiga kali . " Peter pansut lalu duie-duie nyabak .
40027001	Pagi nya , semua tuai imam enggau sida tuai bansa lalu begigaka chara munuh Jesus .
40027002	Sida nanchang Iya , mai Iya pansut , lalu nyerahka Iya ngagai Gabenor Pilate .
40027003	Lebuh Judas , ke udah nyual Iya , ninga Jesus udah diukum , iya nesal ati lalu mulaika tiga puluh singkap duit pirak nya ngagai sida tuai imam , enggau tuai bansa .
40027004	Ku iya , " Aku udah bedosa nyual orang ke nadai penyalah ! " Tang ku sida nyaut iya , " Kapa kami ka ibuhka nya ? Nya pekara nuan empu ! "
40027005	Judas lalu ngempaska duit nya dalam Rumah Sembiang , mupuk ari endur nya , lalu ngantung diri .
40027006	Sida tuai imam lalu ngumpul duit nya , lalu ku sida , " Kitai ngelanggar Adat enti kitai nyimpan duit tu dalam sarang reta Rumah Sembiang , laban tu duit darah . "
40027007	Nya alai sida berandauka nya , lalu meli , ngena duit nya , sebidang tanah ari tukang periuk , nyadika endur alai nguburka orang kampar .
40027008	Nya kebuah tanah nya dikumbai , " Tanah Darah " nyentuk ngagai sehari tu .
40027009	Utai tu nyadi kena ngamatka jaku ti udah disebut beseruanka nabi Jeremiah : " Lalu sida ngambi tiga puluh singkap duit pirak nya , penyampau ti udah dipesetujuka orang Israel kena sida meli Iya ,
40027010	lalu ngena duit nya sida meli tanah tukang periuk , nitihka pesan Tuhan ngagai aku . "
40027011	Jesus bediri di mua gabenor , lalu gabenor nanya Iya : " Kati Nuan raja orang Judah ? " Disaut Jesus , " Munyi ti disebut nuan . "
40027012	Tang lebuh sida tuai imam enggau sida tuai bansa besalahka Iya , Iya enda nyaut .
40027013	Udah nya Pilate bejaku ngagai iya , " Kati Nuan nadai ninga pemayuh utai ti disebut sida ngelaban Nuan ? "
40027014	Tang Jesus enda nyaut , seleka jaku pen enda , lalu tuan gabenor balat amat alit ati .
40027015	Nyadi ba tiap Gawai Paska , tuan gabenor endang selalu ngelepaska siku orang tutup nitihka pinta orang mayuh .
40027016	Nyadi lebuh maya nya bisi siku orang tutup ti tebilang , ke benama Jesus Barabas .
40027017	Nya alai lebuh orang mayuh udah begempuru , Pilate lalu bejaku ngagai sida , " Sapa patut dilepaska aku ke kita ? Jesus Barabas , tauka Jesus ke dikumbai Kristus ? "
40027018	Laban Pilate endang nemu bala tuai orang Judah nyerahka Jesus ngagai iya , laban sida kepapas .
40027019	Lebuh Pilate benung ngakim pekara nya , bini iya ngirumka pesan ngagai iya munyi tu : " Anang ngereja utai nama-nama ngagai orang ke lurus nya , laban aku udah tusah amat ati pasal Iya dalam mimpi aku sehari tu . "
40027020	Nyadi sida tuai imam enggau sida tuai bansa nyungkak orang mayuh minta Pilate ngelepaska Barabas , lalu munuh Jesus .
40027021	Tuan gabenor lalu bejaku baru ngagai orang mayuh , " Sapa ari seduai tu ke dilepaska aku ke kita ? " Sida lalu nyaut , " Barabas ! "
40027022	Pilate lalu bejaku , " Enti pia , nama utai ti patut dikereja aku ngagai Jesus ke dikumbai Kristus ? " Semua sida lalu nyaut , " Regang Iya ! "
40027023	Pilate lalu nanya , " Nama kebuah ? Nama penyalah Iya ? " Tang sida manjung inggar agi , " Regang Iya ! "
40027024	Lebuh Pilate nemu diri nadai ulih ngereja utai nama-nama , laban orang mayuh nyau deka begau , iya ngambi ai , lalu masu jari diri di mua orang mayuh , lalu bejaku , " Aku enda tanggung pemati orang tu ! Kita empu tanggung nya ! "
40027025	Semua orang mayuh lalu nyaut , " Awakka darah Iya ninggang kami enggau anak kami ! "
40027026	Nya alai Pilate ngelepaska Barabas ke sida . Iya ngasuh Jesus disipat , lalu nyerahka Iya ngambika Iya diregang .
40027027	Udah nya bala soldadu Pilate mai Jesus ngagai istana gabenor , lalu semua bala soldadu bekelingika Iya
40027028	Sida lalu muka gari ari tubuh Iya , lalu ngerasukka baju panjai ti ungu ba Iya .
40027029	Sida lalu ngaga makota duri , ngengkahka makota nya ba pala Iya , lalu ngengkahka siti tungkat ba jari kanan Iya . Sida lalu besugang di mua Iya , lalu ngeleseka Iya . Ku sida , " Tabi ke Nuan Raja orang Judah ! "
40027030	Sida lalu ngeludah Iya , ngambi tungkat ari Iya , lalu malu pala Iya .
40027031	Lebuh sida udah tembu beduan Iya , sida muka baju panjai ti ungu nya ari Iya , lalu ngerasukka gari Iya Empu baru ba Iya , lalu mai Iya pansut , deka ngeregang Iya .
40027032	Lebuh sida pansut , sida betemu enggau siku lelaki ke benama Simon , ari Sairin . Sida lalu mejalka orang nya ngesan regang Jesus .
40027033	Lebuh sida datai ba endur siti ti dikumbai Golgota ( reti nya , " Endur Alai Keruntuk " )
40027034	sida meri Iya wain dichampur enggau empedu , tang lebuh Jesus ensepi utai nya , Iya enggai ngirup .
40027035	Lebuh sida udah ngeregang Iya , sida lalu bechabut undi ke gari Iya .
40027036	Udah nya sida duduk nengkilaka Iya .
40027037	Ba atas pala Iya sida ngengkahka siti pelekat ti madahka penyalah Iya . Baka tu ku jaku ti ditulis ba pelekat nya , " Tu Jesus , Raja orang Judah . "
40027038	Dua iku penyamun lalu diregang sama enggau Iya , siku muak ari kanan , lalu siku muak ari kiba .
40027039	Orang ke mansa ngeleseka Jesus , ngilikka pala sida
40027040	lalu bejaku , " Nuan ke deka ngerubuh Rumah Sembiang , lalu nirika iya baru dalam tiga hari , idupka diri empu lalu nurun nuan ari regang nya ! "
40027041	Sida tuai imam enggau sida pengajar Adat , enggau sida tuai bansa mega ngeleseka Iya . Ku sida ,
40027042	" Iya ngidupka orang bukai , tang Iya enda ulih ngidupka Diri Empu ! Enti Iya amat Raja orang Israel , awakka Iya nurun ari regang nya , ngambika kitai arapka Iya !
40027043	Iya ngarapka Allah Taala . Awakka Allah Taala meh ngelepaska Iya , enti Allah Taala deka , laban Iya udah nyebut , ' Aku tu Anak Allah Taala . ' "
40027044	Perumpak ke diregang sama enggau Iya mega ngeleseka Iya .
40027045	Ba urung tengah hari , semua menua petang magang nyentuk ngagai pukul tiga ngalih hari .
40027046	Ba urung pukul tiga , Jesus ngangau enggau nyawa ti inggar , " Eli , Eli , lama sabaktani ? " reti nya , " Allah Taala Aku , Allah Taala Aku , nama kebuah Nuan ninggalka Aku ? "
40027047	Lebuh orang ke bediri dia ninga Iya manjung , sida lalu bejaku , " Iya ngangauka Elijah ! "
40027048	Siku ari bala sida lalu belanda tekala nya , ngambi siti bungai karang , nyepuhka bungai karang nya ngagai ai wain ti masam , nuatka bungai karang nya ngena kayu , lalu nguji ngasuh Jesus ngirup .
40027049	Tang ku sida ti bukai bejaku , " Anang guai dulu ! Nyangka Elijah bisi datai nyelamatka Iya ! "
40027050	Jesus ngangau baru enggau nyawa ti inggar , lalu ngapuska seput .
40027051	Kain tirai ti digantung dalam Rumah Sembiang lalu charik belah dua ari atas ke baruh . Tanah berenyang , lalu batu belah .
40027052	Kubur mega tebuka , lalu mayuh nembiak Tuhan ke udah mati , diangkatka idup baru .
40027053	Sida pansut ari kubur lebuh Jesus udah diangkatka ari mati . Sida tama ngagai Nengeri ti Kudus , lalu mayuh orang meda sida .
40027054	Lebuh pemesai soldadu enggau bala soldadu ke sama enggau iya nengkilaka Jesus , meda tanah berenyang , enggau semua utai bukai ti nyadi , sida takut , lalu ku sida , " Iya amat Anak Allah Taala ! "
40027055	Sida ke indu pen mayuh mega dia , nengkilaka Iya ari jauh . Sida tu udah nitihka Iya ari Galili , lalu ngintu Iya .
40027056	Bala sida nya nyengkaum Maria Magdalin , Maria indai James seduai Josep , enggau bini Sebedi .
40027057	Lebuh hari nyau lemai , siku orang ke kaya ari Arimatea datai . Nama iya Josep . Iya tu mega murid Jesus .
40027058	Iya betemu enggau Pilate , lalu minta bangkai Jesus . Pilate lalu ngasuh orang nyerahka bangkai Jesus ngagai Josep .
40027059	Josep lalu ngambi bangkai Jesus , lalu mungkus bangkai nya ngena kain linin ti baru .
40027060	Iya ngengkahka bangkai nya dalam kubur Josep empu , ti udah ditebuk iya ba batu galang . Iya lalu maringka sigi batu ti besai ngagai mua lubang kubur nya , lalu mupuk ari endur nya .
40027061	Maria Magdalin enggau Maria ti siku nya bisi dia , duduk nunga ngagai kubur nya .
40027062	Hari siti , iya nya hari Sabat , sida tuai imam enggau sida orang Parisi betemu enggau Pilate .
40027063	Ku sida , " Tuan , kami ingatka utai ti udah disebut orang ke bula nya , lebuh Iya agi idup . Ku Iya , ' Udah bekau tiga hari , Aku deka angkat idup baru . '
40027064	Nya alai , asuh orang nyaga kubur nya nyentuk ngagai hari ti ketiga , enggai ke sida murid Iya datai lalu ngenchuri bangkai Iya , lalu madah ngagai orang mayuh , ' Iya udah angkat idup baru ari mati , ' lalu pemula ti penudi tu deka jai agi ari pemula ti keterubah . "
40027065	Ku Pilate bejaku enggau sida , " Bai seraban jejaga , lalu mupuk . Jaga kubur nya likun enggau naka ulih kita . "
40027066	Sida mupuk lalu ngelekatka chop tambit ba batu ti dikena nutup kubur nya lalu ngasuh jejaga nyaga kubur nya .
40028001	Udah lepas hari Sabat , tumu pagi hari Minggu , Maria Magdalin enggau Maria ti siku nya , mansang ngagai kubur .
40028002	Tekala nya tanah lalu balat amat berenyang , laban siku melikat Tuhan nurun ari serega , datai lalu maringka batu ari mua kubur nya , lalu duduk ba batu nya .
40028003	Gamal melikat nya baka kilat , lalu gari iya burak baka seleju .
40028004	Bala jejaga balat amat takutka iya datai ke sida nyau getar-getar lalu baka orang ke mati .
40028005	Tang ku melikat nya bejaku ngagai indu dua iku nya , " Anang takut . Aku nemu seduai ngiga Jesus , ke udah diregang .
40028006	Iya nadai ditu laban Iya udah diangkatka ari mati , munyi ti udah dipadahka Iya . Datai kitu , lalu peda endur alai Iya gali .
40028007	Udah nya mupuk seduai enggau jampat , lalu padahka ngagai sida murid Iya , ' Iya udah diangkatka ari mati , lalu Iya diatu mansang ngagai Galili dulu ari kita . Din kita deka meda Iya ! ' Tu pesan aku ngagai seduai . "
40028008	Seduai iya lalu beguai-guai mupuk ari kubur nya , takut tang gaga ati , lalu belanda madahka sida murid Iya .
40028009	Tekala nya Jesus betemu enggau seduai iya , lalu bejaku , " Tabi ke seduai . " Seduai iya lalu mansang ngagai Iya , megai kaki Iya , lalu nyembah Iya .
40028010	Lalu ku Jesus bejaku ngagai seduai iya , " Anang takut . Mupuk meh seduai , lalu asuh bala menyadi Aku mupuk ngagai Galili . Din sida deka meda Aku . "
40028011	Lebuh indu dua iku nya benung di rantau jalai , sekeda soldadu ke nyaga kubur nya mansang ngagai nengeri , lalu madah ngagai sida tuai imam pasal semua utai ti udah nyadi .
40028012	Lebuh sida tuai imam udah baum enggau sida tuai bansa , sida lalu meri duit ngagai sida soldadu nya .
40028013	Ku sida , " Padahka ngagai orang mayuh , ' Sida murid Iya datai lebuh malam hari , lalu ngenchuri bangkai Iya , lebuh kami tinduk . '
40028014	Lalu enti tuan gabenor ninga pasal pekara tu , kami deka bejaku ngagai iya , ngambika kita enda kena penusah laban nya . "
40028015	Bala soldadu lalu ngambi duit nya , lalu ngereja nitihka asuh sida , lalu jerita nya ditaburka ngagai orang Judah nyentuk ngagai sehari tu .
40028016	Murid ke sebelas iku lalu mupuk ngagai menua Galili , ngagai bukit sigi ti udah dipadahka Jesus ngagai sida .
40028017	Lebuh sida meda Iya , sida lalu nyembah Iya , tang sekeda sida kakang ati .
40028018	Jesus mansang ngagai sida lalu bejaku , " Semua kuasa di serega enggau di dunya udah diberi magang ngagai Aku .
40028019	Nya alai , bejalai kita ngagai semua bansa lalu gaga sida nyadi murid Aku , maptisa sida dalam nama Apai , Anak enggau Roh Kudus ,
40028020	lalu ajar sida ngasika semua pesan ti udah diberi Aku ngagai kita . Lalu ingat , Aku deka seruran enggau kita nyentuk ngagai pengujung dunya . "
41001001	Tu pun Berita Manah pasal Jesus Kristus , ti Anak Allah Taala .
41001002	Munyi ti ditulis dalam bup nabi Isaiah , " Ku Allah Taala bejaku , ' Dinga ! Aku ngirumka seruan Aku dulu ari Nuan ; iya deka nyendiaka jalai ke Nuan . '
41001003	Siku orang ngangau di menua puang : ' Sediaka jalai ke Tuhan ; Gaga jalai Iya rurus ! ' "
41001004	John Pemaptisa pegari di menua puang , madahka pemaptisa nesal ati ke pengampun dosa .
41001005	Semua orang ari serata menua Judea , enggau ari Jerusalem mansang ngagai iya . Sida ngaku dosa sida , lalu iya maptisa sida ba Sungai Jordan .
41001006	Gari John digaga ari bulu unta , lalu belulang ti melit punggung iya digaga ari kulit jelu . Lalu pemakai iya buntak enggau ai manyi .
41001007	Ku iya madah ngagai orang mayuh , " Iya ke datai dudi ari aku lebih agi bekuasa ari aku , datai ke aku enda tau meremi lalu muka tali kasut Iya .
41001008	Aku udah maptisa kita ngena ai , tang Iya deka maptisa kita ngena Roh Kudus . "
41001009	Lebuh maya nya Jesus datai ari Nasaret di menua Galili lalu dibaptisa ulih John ba Sungai Jordan .
41001010	Lebuh Iya pansut ari dalam ai , Iya tekala nya meda langit tebuka , lalu Roh Kudus nurun ngagai Iya baka burung achang .
41001011	Nyawa lalu bisi didinga bejaku ari serega , " Nuan tu Anak ti dikesayauka Aku . Aku rindu bendar ke Nuan . "
41001012	Roh Kudus lalu tekala nya mai Iya ngagai menua puang .
41001013	Iya diau di menua puang empat puluh hari , diuji Sitan . Iya diau begulai enggau jelu babas , lalu bala melikat ngintu Iya .
41001014	Lebuh John udah ditangkap , Jesus bejalai ngagai menua Galili , nusui Berita Manah Allah Taala .
41001015	Ku John bejaku , " Timpuh udah datai , lalu Perintah Allah Taala nyau semak ! Nesal ati ke dosa kita , lalu arapka Berita Manah ! "
41001016	Lebuh Jesus benung bejalai ba tebing Danau Galili , Iya tepedaka dua iku orang berikan , Simon enggau menyadi lelaki iya Andrew , benung nyala .
41001017	Ku Jesus bejaku ngagai seduai iya , " Titihka Aku . Aku deka ngajar seduai chara ngulihka mensia . "
41001018	Tekala nya seduai iya ninggalka jala seduai , lalu nitihka Iya .
41001019	Lebuh Iya udah bejalai jauh mimit ari nya , Iya tepedaka dua iku agi orang diri menyadi , James seduai John , anak Sebedi , benung nyeruri jala dalam perau sida .
41001020	Tekala nya Iya ngangauka seduai iya , lalu seduai iya ninggalka apai seduai iya Sebedi sama enggau orang gaji sida dalam perau , lalu nitihka Jesus .
41001021	Jesus enggau sida murid Iya datai di nengeri Kapernaum . Kena hari Sabat , Iya tama ngagai balai gempuru lalu ngajar .
41001022	Sida alit ati ninga ajar Iya , laban Iya ngajar baka orang ke bisi kuasa , ukai baka sida pengajar Adat .
41001023	Nyadi dalam balai gempuru nya bisi siku lelaki ke dirasuk roh ti jai .
41001024	Ku orang nya bejaku enggau nyawa ti inggar , " Nama utai ti deka dikereja Nuan ngagai kami , Jesus orang Nasaret ? Kati Nuan datai ditu deka ngerusak kami ? Aku ngelala Nuan . Nuan tu Seruan ti Kudus ari Allah Taala ! "
41001025	Jesus lalu ngerara iya , " Anang bejaku ! Pansut nuan ari iya ! "
41001026	Roh ti jai nya lalu ngusak orang nya , nyerauh lalu udah nya pansut ari iya .
41001027	Semua orang balat alit ati lalu belabuh betanya ngagai pangan diri , " Nama utai tu ? Tu ajar ti baru . Iya bisi kuasa ! Iya ngerara roh ti jai , lalu sida ngasika Iya ! "
41001028	Berita pasal Iya lalu tekala nya belabuh ngelekai ngagai semua endur di serata menua Galili .
41001029	Lebuh Jesus mupuk ari balai gempuru nya , Iya enggau James seduai John tama ngagai rumah Simon seduai Andrew .
41001030	Nyadi mentua indu Simon gali sakit chelap angat , lalu sida madahka pasal iya ngagai Jesus .
41001031	Jesus mansang lalu megai jari mentua Simon , lalu ngangkatka iya . Iya lalu gerai , lalu belabuh mela sida .
41001032	Lebuh padam mata panas lemai nya , orang mai ngagai Jesus semua orang ke sakit , tauka dirasuk antu .
41001033	Lalu semua orang di nengeri nya begelumu di mua rumah nya .
41001034	Iya ngeraika mayuh orang ke sakit laban mayuh macham pemedis , lalu muru mayuh antu . Iya enda nyagi sida antu bejaku , laban sida ngelala sapa Iya .
41001035	Pagi hari siti , sebedau rerak tawas , Jesus angkat , lalu bejalai ngagai siti endur ti sunyi , lalu besampi .
41001036	Simon enggau bala pangan iya lalu ngiga Iya .
41001037	Lebuh sida udah tetemuka Iya , sida lalu bejaku , " Semua orang ngiga Nuan . "
41001038	Ku Iya nyaut , " Aram kitai bejalai ngagai nengeri bukai , ngambika Aku nusui Berita Manah dia mega , laban nya endang kebuah Aku datai . "
41001039	Iya lalu bejalai di serata menua Galili , nusui Berita Manah dalam balai gempuru sida , lalu muru antu .
41001040	Siku lelaki ke sakit lan datai ngagai Jesus , besugang , minta tulung Jesus . Ku iya , " Enti Nuan deka , Nuan ulih ngasuh aku tuchi . "
41001041	Enggau ati ti sinu ke iya Jesus ngunjurka jari lalu negu orang nya , lalu bejaku , " Aku deka . Tuchi meh nuan ! "
41001042	Tekala nya penyakit nya lalu nadai agi ba orang nya , lalu iya nyadi tuchi .
41001043	Lebuh Jesus udah berat-rat nangkan orang nya enggau jaku , Iya lalu kemaya nya ngasuh iya mupuk .
41001044	Ku Jesus bejaku ngagai iya , " Anang madahka tu ngagai orang , tang mansang nuan ngagai imam lalu asuh iya meresa nuan , lalu beri piring ti udah diletak Moses , kena nuan mandangka diri ngagai orang mayuh nuan udah tuchi . "
41001045	Tang orang nya mupuk lalu belabuh nusui berita nya di semua endur . Ketegal nya Jesus nyau enda ulih agi ngayanka Diri lebuh Iya tama ngagai nengeri . Tang Iya diau di luar ba endur ti sunyi , lalu orang datai ngagai Iya ari semua endur .
41002001	Lebuh Iya pulai ngagai Kapernaum kira dua tiga hari udah bekau nya , orang lalu madahka Iya bisi di rumah .
41002002	Mayuh amat orang begempuru dia , datai ke rumah nya nyau enda muat alai sida . Di mua pintu pen nadai meh endur . Lalu Iya nusui pesan Allah Taala ngagai sida .
41002003	Empat iku lelaki datai ngagai Iya , mai orang siku ke sakit bajung .
41002004	Laban orang kelalu mayuh , sida enda ulih mai orang nya ngagai Jesus , lalu sida ngerumbak perabung ba senentang endur alai Jesus , lalu ngulurka orang ke sakit nya ngena tikai iya empu .
41002005	Lebuh Jesus meda pengarap sida , Iya lalu bejaku ngagai orang ke sakit bajung nya , " Anak , dosa nuan diampun . "
41002006	Sekeda pengajar Adat ke duduk dia lalu betanya dalam ati diri ,
41002007	" Nama kebuah orang tu bejaku munyi nya ? Nya jaku busung ! Semina Allah Taala aja ulih ngampun dosa ! "
41002008	Tekala nya Jesus nemu utai ti diperagam ati sida , lalu ku Iya , " Nama kebuah kita beperagamka utai ti baka nya ?
41002009	Ni ti mudah agi disebut ngagai orang ke sakit bajung tu , ' Dosa nuan diampun , ' tauka ' Angkat , bai peninduk nuan , lalu bejalai ' ?
41002010	Tang ngambika kita nemu Anak Mensia bisi kuasa di dunya tu ngampun dosa , " Iya lalu bejaku ngagai orang ke sakit bajung nya ,
41002011	" Aku bejaku ngagai nuan : angkat nuan ! Bai peninduk nuan , lalu pulai ke rumah ! "
41002012	Orang nya lalu bediri , lalu tekala nya ngambi peninduk iya , lalu pansut ari endur nya dipeda semua sida . Semua sida lalu balat alit ati , lalu ngemuliaka Allah Taala . Ku sida , " Nadai kitai udah kala meda utai baka tu ! "
41002013	Jesus bejalai baru ngagai tebing Danau Galili , lalu bala orang mayuh begelumu ngelingi Iya , lalu Iya ngajar sida .
41002014	Lebuh Iya benung bejalai , Iya tepedaka Lewi anak Alpius duduk dalam opis pengumpul chukai . Iya lalu bejaku ngagai Lewi , " Titihka Aku . " Lewi angkat lalu nitihka Iya .
41002015	Lebuh Iya makai dalam rumah Lewi , mayuh pengumpul chukai enggau orang ke bedosa makai sama enggau Iya sereta enggau murid Iya , laban mayuh sida nya nitihka Iya .
41002016	Lebuh sida pengajar Adat enggau orang Parisi meda Jesus begulai makai enggau orang ke bedosa , sereta enggau pengumpul chukai , sida lalu bejaku ngagai sida murid Iya , " Nama kebuah Iya begulai makai enggau pengumpul chukai sereta enggau orang ke bedosa ? "
41002017	Lebuh Jesus ninga nya , Iya lalu bejaku ngagai sida , " Orang ke gerai enda begunaka lutur , tang semina orang ke sakit . Aku datai ukai deka ngangauka orang ke lurus , tang orang ke bedosa . "
41002018	Nyadi sida murid John Pemaptisa enggau sida orang Parisi bepasa . Orang lalu datai ngagai Jesus , lalu nanya Iya , " Nama kebuah sida murid John Pemaptisa enggau sida murid orang Parisi bepasa , tang murid Nuan enda ? "
41002019	Ku Jesus bejaku ngagai sida , " Kati bala pengabang bepasa lebuh lelaki ke ditikah agi mengkang begulai enggau sida ? Seagi-agi lelaki ke ditikah nya mengkang begulai enggau sida , sida enda bepasa .
41002020	Maya deka datai alai lelaki ke ditikah nya deka diambi ari sida , nya baru sida deka bepasa .
41002021	" Nadai orang nampalka chebik kain ti baru ngagai kain ti lama , laban kain ti baru nya deka kesat lalu nyintak ari kain ti lama , lalu ngasuh kain ti lama nya balat agi charik .
41002022	Lalu nadai mega orang nuang wain ti baru ngagai kambut wain ti lama , enggai ke wain nya ngasuh kambut nya pechah , lalu wain nya deka nyaya , lalu kambut nya rusak . Wain ti baru patut disimpan dalam kambut ti baru . "
41002023	Nyadi sekali lebuh hari Sabat Jesus bejalai nengah umai gandum . Lebuh sida bejalai nengah umai nya sida murid Iya lalu belabuh ngelesit igi gandum .
41002024	Orang Parisi lalu bejaku ngagai Iya , " Nama kebuah sida ngereja utai ti ngelanggar Adat lebuh hari Sabat ! "
41002025	Iya lalu bejaku ngagai sida , " Kati kita nadai udah kala macha pasal utai ti dikereja David , lebuh iya enggau bala iya lapar lalu begunaka pemakai ?
41002026	Iya tama ngagai rumah Allah Taala , lebuh maya Abiatar nyadi imam besai , lalu makai roti ti udah diberi ngagai Allah Taala , ti enda tau diempa orang bukai kelimpah ari sida imam , lalu iya mega meri roti nya ngagai bala iya ? "
41002027	Lalu ku Jesus bejaku ngagai sida , " Hari Sabat digaga ke mensia , ukai mensia ke hari Sabat .
41002028	Nya alai Anak Mensia Tuhan ke hari Sabat . "
41003001	Jesus lalu tama baru ngagai balai gempuru . Dalam balai gempuru nya bisi siku orang ke mati lengan sepiak .
41003002	Sida lalu nengkilaka Jesus , deka meda enti Iya deka ngeraika orang nya lebuh hari Sabat , ngambika sida ulih besalahka Iya .
41003003	Ku Iya bejaku ngagai orang ke mati lengan nya , " Datai ke mua kitu . "
41003004	Lalu ku Iya bejaku ngagai sida , " Nitihka Adat , ni utai ti patut dikereja kitai lebuh hari Sabat , ngereja utai ti manah tauka utai ti jai ; ngidupka nyawa tauka munuh ? " Tang sida enda engkeretik .
41003005	Jesus merening ngagai sida enggau ati ti pedis tang sinu ati ke sida laban sida kieh . Iya lalu bejaku ngagai orang ke mati jari nya , " Unjurka jari nuan . " Orang nya lalu ngunjurka jari iya , lalu jari iya gerai .
41003006	Orang Parisi pansut , lalu baum tekala nya enggau bala nembiak Herod , bekiraka chara munuh Jesus .
41003007	Jesus enggau sida murid Iya mupuk ngagai Danau Galili , lalu mayuh amat orang ari Galili , enggau ari Judea nitihka Iya ,
41003008	enggau ari Jerusalem , ari Idumea , ari menua ti ngilah Sungai Jordan , enggau ari menua ti ngelingi nengeri Tire enggau Sidon . Mayuh amat orang datai ngagai Iya lebuh sida ninga pasal semua utai ti dikereja Iya .
41003009	Iya lalu ngasuh sida murid Iya nyendiaka sebuah perau ke Iya , laban orang kelalu mayuh , enggai ke sida ngempitka Iya ;
41003010	laban Iya udah ngeraika mayuh orang , datai ke semua orang ke sakit nyau berebut mansang ngagai Iya , deka negu Iya .
41003011	Lalu genap kali roh ti jai meda Iya , sida nyungkurka diri di mua Iya , lalu merakka nyawa , " Nuan tu Anak Allah Taala ! "
41003012	Lalu Iya berat-rat nangkan sida enggau jaku , enggai ke orang ngelala Iya .
41003013	Udah nya Jesus niki ngagai bukit sigi , lalu ngangauka orang ke dikedekaka Iya . Sida lalu datai ngagai Iya .
41003014	Iya lalu milih dua belas iku sida ke dikumbai Iya rasul , ngambika sida bisi enggau Iya , sereta bisi diasuh Iya bejalai nusui Berita Manah ,
41003015	lalu bisi kuasa muru antu .
41003016	Nya alai Iya milih dua belas iku sida : Simon ( ke digelar Iya Peter ) ,
41003017	James anak Sebedi enggau menyadi iya John , ( ke digelar Iya Boanerges , reti nya " Anak Guntur " ) ,
41003018	Andrew , Philip , Bartolomew , Matthew , Thomas , James anak Alpius , Tadeus , Simon ke digelar bujang berani ,
41003019	enggau Judas Iskariot , ke nyual Jesus . Udah nya Iya pulai ke rumah .
41003020	Bala orang mayuh lalu begelumu baru , datai ke Jesus enggau sida murid Iya nyau enda ulih makai .
41003021	Lebuh sida Jesus sebilik ninga nya , sida lalu datai deka nagang Iya , laban orang bisi udah bejaku , " Iya nyau udah gila ! "
41003022	Lalu ku bala pengajar Adat ke datai ari Jerusalem bejaku , " Iya bisi Belsebup dalam Iya , lalu Iya muru antu ngena kuasa raja antu . "
41003023	Iya lalu ngangauka sida ngagai Iya , lalu bejaku ngagai sida ngena jaku sempama : " Baka ni ku Sitan ulih muru Sitan ?
41003024	Enti perintah bepechah-belah ngelaban diri empu , perintah nya enda tan .
41003025	Lalu enti ruang bilik bepechah-belah ngelaban diri empu , ruang bilik nya enda tan .
41003026	Lalu enti Sitan bepechah-belah ngelaban diri empu , iya enda tan , lalu perintah iya deka abis .
41003027	" Tang nadai orang ulih tama ngagai rumah orang ke kering , lalu ngerampas reta tengkira iya , enti iya enda dulu nanchang orang ke kering nya . Udah nya baru iya ulih ngerampas utai ari rumah orang nya .
41003028	" Enggau bendar Aku madah ngagai kita , semua mensia deka diampun ari dosa sida enggau ari jaku busung sida ,
41003029	tang barang sapa bejaku busung ngelaban Roh Kudus , enda diampun , laban iya ngereja dosa ti mengkang belama iya . " (
41003030	Jesus nyebut nya laban sida udah nyebut , " Iya bisi roh ti jai . " )
41003031	Indai enggau sida menyadi lelaki Jesus datai . Sida bediri di luar , lalu ngasuh orang madahka Iya .
41003032	Mayuh amat orang duduk ngelingi Iya , lalu ku sida bejaku ngagai Iya , " Indai enggau sida menyadi lelaki Nuan bisi di luar , ngiga Nuan . "
41003033	Jesus lalu nyaut , " Sapa indai Aku ? Sapa menyadi Aku ? "
41003034	Iya lalu merening ngagai orang ke duduk ngelingi Iya , lalu bejaku , " Tu meh indai Aku enggau menyadi Aku !
41003035	Barang sapa ngereja peneka Allah Taala , nya meh menyadi lelaki , menyadi indu , enggau indai Aku . "
41004001	Jesus lalu belabuh ngajar baru ba tebing Danau Galili . Mayuh amat orang begempuru ngelingi iya . Nya alai Iya nepan sebuah perau ti lagung-lagung ba danau nya , lalu nudukka Diri dia , lalu semua orang mayuh bediri ba tebing .
41004002	Iya lalu belabuh ngajar sida mayuh macham utai ngena jaku sempama . Ku Iya :
41004003	" Dinga kita ! Siku penabur benih mansang naburka benih .
41004004	Lebuh iya naburka benih nya , sekeda leka benih nya labuh ba jalai ; burung datai lalu makai leka benih nya .
41004005	Sekeda leka benih nya labuh ba tanah ti bebatu , ti nadai mayuh tanah . Leka benih nya lalu matuk tekala nya , laban tanah dia mabu ,
41004006	lalu lebuh mata panas nyau niki , utai nya layu lalu mati , laban iya nadai urat .
41004007	Sekeda leka benih ti bukai labuh ba madang duri . Duri nya tumbuh lalu ngalahka benih ti tumbuh nya , lalu sida enda ulih bebuah .
41004008	Lalu benih ti bukai labuh ba tanah ti ami , tumbuh lalu mansang besai lalu bebuah lebat , mansutka tiga puluh kali lipat , enam puluh kali lipat , enggau seratus kali lipat . "
41004009	Lalu ku Jesus bejaku , " Awakka orang ke bisi pending , ninga . "
41004010	Lebuh Jesus nyau keDiri , sida ke dua belas enggau orang bukai ke enggau sida lalu nanya ngagai Iya pasal jaku sempama nya .
41004011	Lalu ku Iya bejaku ngagai sida , " Kita udah diberi misteri pasal Perintah Allah Taala , tang ke orang ti di luar , semua utai diberi ngagai sida ngena jaku sempama ,
41004012	ngambika sida merening tang enda meda , mending tang enda mereti , laban enti sida mereti , sida deka nguing ngagai Allah Taala , lalu Iya deka ngampun sida . "
41004013	Lalu ku Iya bejaku ngagai sida , " Kati kita enda meretika sempama tu ? Enti pia , baka ni ku kita ulih meretika semua sempama ?
41004014	Orang ke penabur benih nya naburka jaku Allah Taala .
41004015	Benih ti labuh ba jalai nya orang ke ninga jaku nya . Lebuh sida ninga jaku nya , Sitan datai tekala nya lalu ngerampas jaku nya ari sida .
41004016	Benih ti labuh ba tanah ti bebatu nya orang ke gaga ati ninga lalu nerima jaku nya .
41004017	Tang sida nadai urat , lalu tan enda lama . Lebuh penusah tauka pemerinsa datai ketegal jaku nya , sida lalu tekala nya mungkir .
41004018	Benih ti labuh ba madang duri nya orang ke ninga jaku nya ,
41004019	tang pengangkun sida ke dunya , enggau pengerindu sida ke pengaya , enggau pengingin sida ke utai bukai , tama lalu ngalahka jaku nya , lalu jaku nya enda bebuah .
41004020	Tang benih ti labuh ba tanah ti manah nya orang ke ninga jaku nya , nerima iya lalu bebuah tiga puluh , enam puluh , enggau seratus kali lipat . "
41004021	Lalu ku Iya bejaku ngagai sida , " Kati lampu ti ditungkun , dirungkup ngena bisin , tauka diengkah di baruh katil , tauka diengkah ba penuduk lampu ?
41004022	Laban nadai utai ti dilalai , enda dikebakka , lalu nadai utai ti resia , enda ditemu .
41004023	Awakka orang ke bisi pending , ninga . "
41004024	Lalu ku Iya bejaku ngagai sida , " Peratika utai ti didinga kita ! Takar ti dikena kita , deka dikena nakar utai ke kita , lalu utai ti lebih agi ari nya deka diberi ngagai kita .
41004025	Laban orang ke bisi utai deka diberi mayuh agi , lalu orang ke nadai utai , indah utai ti mimit ti dikemisi sida deh deka diambi ari sida . "
41004026	Ku Iya mega bejaku , " Perintah Allah Taala nya baka orang siku ke naburka benih ba tanah .
41004027	Malam hari iya tinduk , lalu lebuh siang hari iya angkat , tang iya enda nemu baka ni ku utai nya matuk lalu tumbuh .
41004028	Tanah nya ti ngeluarka asil , terubah , batang pegari , udah nya utai nya murai , lalu udah nya tangkai pegari .
41004029	Tang lebuh utai nya nyau mansau , orang lalu tekala nya ngerat batang iya ngena sabit , laban nya endang maya ngetau .
41004030	Jesus mega nyebut , " Baka ni ku kitai mandingka Perintah Allah Taala ? Tauka sempama ni ti deka dikena kitai madahka pasal Perintah nya ?
41004031	Perintah Allah Taala nya baka igi mustard , leka ti pemadu mit di dunya tu .
41004032	Tang lebuh iya udah ditanam , iya tumbuh lalu nyadi utai ti besai agi ari semua utai bukai ti ditanam . Iya mansutka dan ti besai , datai ke burung nyau ulih ngaga tansang di baruh iya . "
41004033	Jesus ngena mayuh jaku sempama ti baka nya kena Iya madahka pesan ngagai orang mayuh , naka ti ulih didinga sida .
41004034	Iya enda bejaku ngagai sida enti enda ngena jaku sempama , tang lebuh Iya kediri enggau sida murid Iya , Iya nerangka semua utai ngagai sida .
41004035	Lemai nya Iya bejaku ngagai sida murid Iya , " Aram kitai ngelayang ke seberai . "
41004036	Sida lalu ninggalka orang mayuh , mai Iya enggau sida dalam perau . Perau bukai mega mupuk enggau Iya .
41004037	Kabut besai nyadi , lalu gelumbang mangka ngagai perau sida datai ke perau nya nyau deka karam .
41004038	Iya tinduk di kemudi , gali ba panggal . Sida ngerak Iya , lalu bejaku , " Pengajar , kati Nuan enda ibuhka kitai nyau deka mati ? "
41004039	Jesus dani lalu ngerara ribut , lalu bejaku ngagai gelumbang , " Teduh ! Diau jenuh ! " Ribut lalu teduh , lalu ai nadai agi beumbak .
41004040	Ku Iya bejaku ngagai sida , " Nama kebuah kita takut ? Kati kita mengkang enda arap ? "
41004041	Lalu sida balat takut , sereta belabuh bejaku enggau pangan diri , " Sapa orang tu datai ke ribut enggau gelumbang ngasika Iya ? "
41005001	Sida lalu datai di seberai Danau Galili , di menua Gerasa .
41005002	Lebuh Jesus angkat ari perau lalu niki ke tebing , siku orang ke dirasuk antu lalu tekala nya pansut ari pendam lalu mansang ngagai Iya .
41005003	Orang nya diau ba sebelah pendam , lalu nadai orang ulih masung iya ; ngena rantai pen enda meh ulih ,
41005004	laban iya suah udah ditanchang ngena rantai lalu dikunchi , tang iya mutuska rantai lalu mechahka kunchi nya , lalu nadai orang ulih merekuhka iya .
41005005	Siang malam iya bejalai segau-segau ba sebelah pendam , enggau ba sebelah bukit , rauh-rauh sereta ngurik diri ngena batu .
41005006	Lebuh iya tepedaka Jesus ari jauh , iya belanda lalu meremi di mua Jesus ,
41005007	lalu manjung enggau pengabis penginggar nyawa iya . Ku iya , " Nama utai ti deka dikereja Nuan ba aku , Jesus , Anak Allah Taala ti Pemadu Tinggi ? Dalam nama Allah Taala , anang merinsaka aku ! "
41005008	Iya nyebut nya laban Jesus udah bejaku ngagai iya , " Pansut nuan ari orang tu , nuan roh ti jai ! "
41005009	Jesus lalu nanya iya , " Sapa nama nuan ? " Iya lalu nyaut , " Nama aku Bala , laban kami mayuh ! "
41005010	Iya lalu bebendar enda nyagi Jesus muru sida ari menua nya .
41005011	Nyadi ba tisi munggu semak nya bisi raban babi , benung nyungkur .
41005012	Roh ti jai nya lalu bejaku ngagai Jesus , " Kirumka kami ngagai raban babi nya ; awakka kami tama ngagai sida . "
41005013	Jesus lalu ngemendarka nya . Roh ti jai nya lalu pansut ari orang nya , lalu tama ngagai babi . Raban babi nya lalu belanda nurun tingkah ngagai danau , lalu lemas . Pemayuh babi nya kira 2,000 iku .
41005014	Orang ke ngibun raban babi nya lalu rari , lalu madahka berita nya di nengeri enggau di menua pesisir . Orang mayuh lalu datai , keran deka meda utai ti udah nyadi .
41005015	Sida datai ngagai Jesus lalu meda orang ke udah dirasuk antu nya duduk dia , udah begari , lalu udah suman . Iya nya meh orang ke udah dirasuk antu ke benama ' Bala ' lalu sida takut .
41005016	Orang ke udah meda utai nya nyadi ba orang ke dirasuk antu , enggau utai ti udah nyadi ba raban babi , lalu madah ngagai sida .
41005017	Sida lalu minta Jesus mupuk ari menua sida .
41005018	Lebuh Jesus benung nepan perau , orang ke udah dirasuk antu nya lalu minta Jesus mai iya .
41005019	Tang Jesus enggai mai iya , lalu bejaku ngagai iya , " Pulai ke rumah ngagai bala pangan nuan , lalu padahka ngagai sida pemayuh utai ti udah dikereja Tuhan ke nuan , enggau pengasih Iya ke nuan . "
41005020	Iya lalu mupuk , lalu belabuh madah ngagai orang dalam Sepuluh Buah Nengeri , pemayuh utai ti udah dikereja Jesus ke iya . Semua orang balat alit ati .
41005021	Lebuh Jesus udah pulai baru ke seberai ngena perau , mayuh amat orang begelumu ngelingi Iya ba tebing danau nya .
41005022	Siku tuai balai gempuru , ke benama Jairus , datai . Lebuh iya meda Jesus , iya lalu nyungkurka diri di kaki Jesus ,
41005023	minta kasih ngagai Iya , ku iya , " Anak indu aku nyau ka mati . Aku minta Nuan datai , lalu ngengkahka jari Nuan atas iya , ngambika iya gerai lalu idup ! "
41005024	Jesus lalu mupuk enggau iya . Mayuh amat orang nitih sereta bekelingika Iya .
41005025	Nyadi dia bisi siku indu ke udah sakit begetah dua belas taun .
41005026	Iya udah berubat ngagai mayuh bengkah lutur . Tang sida enda ulih ngeraika iya . Semua duit iya nyau abis kena iya berubat , tang iya nadai belinsur gerai , tang majak balat-sebalat sakit .
41005027	Iya udah ninga pasal Jesus . Iya lalu datai ari belakang Jesus dalam tekang bala mayuh , lalu negu baju Jesus ,
41005028	laban ku iya bejaku dalam ati diri , " Enti aku negu baju Iya , aku deka gerai . "
41005029	Iya lalu tekala nya badu agi begetah , lalu iya ngasaika tubuh diri udah digeraika ari penyakit nya .
41005030	Jesus lalu tekala nya nemu kuasa bisi udah pansut ari Iya . Iya lalu nguing ngagai tekang bala mayuh lalu bejaku , " Sapa negu baju Aku ? "
41005031	Sida murid Iya lalu bejaku ngagai Iya , " Peda Nuan pemayuh orang besedul ngelingi Nuan , lalu agi ga Nuan nanya , " Sapa negu Aku ? "
41005032	Jesus majak gining-gining ngiga orang ke udah negu Iya .
41005033	Tang lebuh indu nya nemu utai bisi udah nyadi ba iya , iya datai , getar-getar takut , besugang di kaki Jesus lalu madah ngagai Iya semua utai ti udah nyadi .
41005034	Jesus lalu bejaku ngagai iya , " Anak , pengarap nuan udah ngeraika nuan . Mupuk meh nuan enggau selamat . Nuan udah gerai ari penyakit nuan . "
41005035	Lebuh Jesus agi benung bejaku , sekeda seruan datai ari rumah Jairus , lalu madah ngagai Jairus , " Anak nuan udah mati . Anang agi ngiruh Pengajar . "
41005036	Tang Jesus enda ibuhka utai ti disebut sida , lalu ku Iya bejaku ngagai Jairus , " Anang takut . Arap aja . "
41005037	Iya lalu enda nyagi orang nitihka Iya , kelimpah ari Peter seduai James enggau menyadi James ke benama John .
41005038	Lebuh sida datai ba rumah Jairus , Jesus meda orang begau , sereta ninga orang nyau bekeduie sereta rauh-rauh nyabak .
41005039	Lebuh Iya udah tama , Iya lalu bejaku ngagai sida , " Nama kebuah kita begau lalu nyabak baka tu ? Anak mit tu ukai mati , tang tinduk ! "
41005040	Sida lalu ketawaka Iya . Iya lalu muru semua sida pansut . Iya mai apai enggau indai anak mit nya , enggau sida ke enggau Iya , lalu tama ngagai endur alai anak mit nya .
41005041	Iya megai jari anak mit nya , lalu bejaku ngagai iya , " Talita , koum , " reti nya , " Endu , angkat nuan ! "
41005042	Anak mit nya lalu angkat tekala nya , lalu belabuh bejalai , ( umur iya dua belas taun ) . Sida balat amat alit ati .
41005043	Jesus lalu berat-rat nangkan sida enggau jaku , enda nyagi sida madahka utai nya ngagai orang . Iya lalu ngasuh sida meri anak mit nya utai diempa .
41006001	Jesus angkat ari endur nya lalu pulai baru ngagai menua Iya Empu , lalu sida murid Iya nitihka Iya .
41006002	Lebuh hari Sabat , Iya belabuh ngajar dalam balai gempuru , lalu mayuh orang alit ati ninga Iya . Ku sida , " Dini alai orang tu bulih semua utai tu ? Nama penemu-dalam tu ti udah diberi ngagai Iya ? Nama kereja ajih ti benung dikereja Iya tu ?
41006003	Ukai enda Iya tu tukang kayu , anak Maria , menyadi James , Joses , Judas , enggau Simon ? Ukai enda sida menyadi indu Iya bisi ditu enggau kitai ? " Sida lalu nulak Iya .
41006004	Lalu ku Jesus bejaku ngagai sida , " Nabi endang dibasa orang , kelimpah ari di menua iya empu , enggau ba bala kaban belayan iya empu , enggau dalam rumah iya empu . "
41006005	Lalu Iya enda ulih ngereja kereja ajih dia , kelimpah ari ngengkahka jari atas dua tiga iku orang ke sakit , lalu ngeraika sida .
41006006	Lalu Iya balat alit ati ke penadai pengarap sida . Udah nya Iya bejalai ngagai genturung pendiau , ngajar orang .
41006007	Iya lalu ngangauka sida ke dua belas iku ngagai Iya , lalu ngasuh sida bejalai dua iku sepasang , lalu meri sida kuasa atas roh ti jai .
41006008	Iya enda nyagi sida mai utai lebuh sida bejalai , semina tungkat aja : enda mai roti , kandi , duit dalam belulang sida ,
41006009	tang semina ngena selipar , lalu enda tau mai baju kena besilih .
41006010	Ku Iya bejaku ngagai sida , " Lebuh kita tama ngagai rumah orang , diau dia nyentuk ngagai maya kita mupuk ari endur nya .
41006011	Enti orang dia enggai nerima kita lalu enggai mendingka kita , tesai abus ari kaki kita lebuh kita mupuk ari endur nya , nyadika saksi kena ngelaban sida . "
41006012	Sida mupuk , lalu madahka semua orang enda tau enda nesal ati ke dosa sida .
41006013	Lalu sida muru mayuh antu , lalu nata mayuh orang ke sakit ngena minyak , lalu ngeraika sida .
41006014	Raja Herod bisi ninga pasal nya , laban berita pasal Jesus udah ditemu orang mayuh . Sekeda orang nyebut , " John Pemaptisa udah diangkatka ari mati . Nya kebuah kuasa nya bekereja dalam Iya . "
41006015	Tang ku sida ti bukai , " Iya nya Elijah . " Lalu ku sekeda sida ti bukai , " Iya nya nabi , baka siku ari sida nabi ke dulu kelia . "
41006016	Tang lebuh Herod ninga nya , iya lalu bejaku , " John Pemaptisa , ti udah dipumpung aku pala , udah diangkatka ari mati . "
41006017	Laban Herod udah ngasuh orang nangkap John , lalu nanchang iya dalam rumah jil , ketegal Herodias , bini menyadi iya Philip , laban Herod udah ngambi Herodias nyadika bini iya empu .
41006018	Laban John udah bejaku ngagai Herod , " Nuan enda tau ngambi bini menyadi nuan ! "
41006019	Diatu Herodias bedendam ngagai John , lalu keran deka munuh iya , tang enda ulih
41006020	laban Herod takutka John , laban iya nemu John endang orang ke lurus sereta kudus . Lebuh iya mendingka John , ati iya beba , tang taja pia iya rindu mendingka John .
41006021	Tang siti peluang datai lebuh Herod , kena hari pengada iya , meri pengerami makai besai ke orang ke orang ke gawa dalam istana , bala pemesai enggau bala tuai bansa di menua Galili .
41006022	Lebuh anak dara Herodias tama lalu betanda , Herod enggau bala pengabang rindu meda iya . Raja lalu bejaku ngagai indu nya , " Pinta ari aku sebarang utai ti dikedekaka nuan , lalu aku deka meri utai nya ngagai nuan . "
41006023	Herod lalu besemaya ngena jaku sumpah ngagai indu nya , " Aku deka meri ngagai nuan sebarang utai ti dipinta nuan . Indah setengah ari menua ti dipegai aku deh deka aku beri ngagai nuan ! "
41006024	Indu nya pansut , lalu bejaku enggau indai iya , " Nama utai ti patut dipinta aku ? " Indai iya lalu nyaut , " Pala John Pemaptisa . "
41006025	Indu nya lalu tekala nya beguai-guai pulai baru ngagai raja , lalu bejaku , " Aku minta nuan meri ngagai aku diatu pala John Pemaptisa ba atas pinggai ! "
41006026	Raja lalu balat tusah ati ; tang laban iya udah besumpah di mua bala pengabang , iya enggai nulak peminta indu nya .
41006027	Iya lalu tekala nya ngangauka siku jejaga , lalu ngasuh iya ngambi pala John . Jejaga nya mupuk lalu mumpung pala John dalam rumah jil ,
41006028	mai pala John ngena pinggai , lalu meri pala nya ngagai indu nya . Indu nya lalu meri pala nya ngagai indai iya .
41006029	Lebuh sida murid John ninga pasal nya , sida datai lalu ngambi bangkai John , lalu nguburka iya .
41006030	Sida rasul pulai lalu begelumu ngelingi Jesus , lalu madah ngagai Iya semua utai ti udah dikereja enggau diajar sida .
41006031	Iya lalu bejaku ngagai sida , " Aram kitai mupuk ngagai endur ti sunyi , kediri kitai aja , lalu belelak dia enda lama . " Laban mayuh amat orang datai pulai , datai ke Jesus enggau bala murid Iya nyau nadai peluang alai makai .
41006032	Sida lalu mupuk , ngena sebuah perau ngagai endur ti sunyi , kediri sida aja .
41006033	Tang mayuh orang meda sida bekejang , lalu ngelala sida . Nya alai sida berumban-rumban datai ari semua nengeri , lalu datai ba endur nya dulu agi ari sida .
41006034	Lebuh Jesus niki ke tebing , Iya lalu tepedaka mayuh amat orang , lalu Iya sinu ati ke sida , laban sida baka bedus ti nadai orang ngibun . Iya lalu belabuh ngajar sida mayuh macham utai .
41006035	Lebuh hari nyau udah lemai , sida murid Iya datai ngagai Iya , lalu bejaku , " Menua tu nadai mensia , lalu hari pen nyau jauh udah lemai .
41006036	Asuh sida mupuk ngambika sida ulih bejalai ngagai umai enggau genturung pendiau ti semak ditu , lalu meli pemakai ke diri empu . "
41006037	Tang ku Jesus nyaut sida , " Kita empu meri sida utai diempa . " Sida lalu nanya , " Kati Nuan ngasuh kami mupuk lalu meli roti rega dua ratus singkap duit pirak ke diempa sida ? "
41006038	Iya lalu nanya sida , " Berapa iti tuku roti dikemisi kita ? Uji abas dulu . " Lebuh sida udah nemu pemayuh roti , sida lalu madah ngagai Iya , " Lima iti tuku roti , enggau dua iku ikan . "
41006039	Jesus lalu bejaku ngagai sida murid Iya ngasuh semua orang mayuh duduk beraban-raban ba rumput .
41006040	Orang mayuh lalu duduk beraban-raban , seratus enggau ngelima puluh iku dalam siti-siti raban .
41006041	Iya lalu ngambi lima iti tuku roti , enggau dua iku ikan nya , engkadah ke langit , meri terima kasih lalu mechahka roti nya , lalu nyuaka roti nya ngagai sida murid Iya , ngambika disadung ngagai orang mayuh . Iya mega magi ikan ti dua iku nya ngagai semua sida .
41006042	Semua sida bela makai lalu kenyang magang .
41006043	Sida murid ngumpul dua belas bakul penuh repik roti enggau ikan nya .
41006044	Pemayuh orang ke makai roti nya lima ribu iku .
41006045	Jesus lalu kemaya nya ngasuh sida murid Iya nepan sebuah perau , lalu mupuk dulu ari Iya ngagai Betsaida , di seberai danau nya , benung Iya ke ngasuh orang mayuh pulai .
41006046	Lebuh Iya udah meri selamat tinggal ngagai orang mayuh , Iya lalu niki ngagai bukit sigi , deka besampi .
41006047	Lebuh hari nyau lemai , perau ti dikena sida murid Iya benung ba tengah danau , lalu Jesus keDiri ba darat .
41006048	Iya meda sida bebendar amat bedayung nanjak ribut . Kira entara pukul tiga enggau pukul enam pagi , Iya bejalai ba atas ai mansang ngagai sida . Iya baru deka mansa sida ,
41006049	lalu lebuh sida meda Iya bejalai ba atas ai , sida ngumbai Iya antu , lalu sida nyerauh ,
41006050	laban semua sida bela meda Iya lalu takut . Tang Iya tekala nya bejaku ngagai sida , " Anang takut ! Aku tu . Anang takut ! "
41006051	Iya lalu nepan ngagai perau sida . Ribut lalu teduh . Semua sida lalu balat alit ati ,
41006052	laban sida enda meretika pasal tuku roti , laban ati sida kieh .
41006053	Lebuh sida udah ngelayang ke seberai , sida lalu sangkai di Genesaret , lalu nanchangka perau sida .
41006054	Lebuh sida angkat ari perau , orang mayuh lalu tekala nya ngelala Jesus .
41006055	Sida lalu berumban nesau orang mayuh di serata menua nya , lalu bebaika orang ke sakit ngena peninduk sida ngagai sebarang endur alai sida ninga Jesus bisi .
41006056	Lalu di sebarang endur ti digagai Jesus , nemuka genturung pendiau , nengeri , tauka di umai , sida ngalika orang ke sakit ba sebelah pasar , lalu minta Iya nejuka sida ke sakit negu puting serayung Iya , lalu semua orang ke negu serayung Iya gerai magang .
41007001	Lebuh orang Parisi enggau sekeda pengajar Adat ke datai ari Jerusalem begelumu ngelingi Iya ,
41007002	sida meda sekeda murid Jesus makai ngena jari ti enda tuchi , reti nya , enda dibasu .
41007003	( Laban orang Parisi , enggau semua orang Judah , enda makai enti sida apin masu jari sida nitihka ajar aki ini sida ;
41007004	lalu sida enda makai utai ti udah dibeli ari pasar , enti utai nya apin dibasu . Lalu sida mayuh adat asal ti bukai ti dititihka sida , baka bebasuka mangkuk , periuk enggau pekekas bukai ti digaga ari temaga . )
41007005	Nya alai orang Parisi enggau sida pengajar Adat lalu nanya Iya , " Nama kebuah murid Nuan enda nitihka adat sida ke tuai , tang makai ngena jari ti enda tuchi ? "
41007006	Jesus lalu nyaut sida , " Betul jaku nabi Isaiah lebuh iya benabika pasal kita ke pura-pura ngapa tu , munyi ti udah ditulis : ' Orang tu ngemesaika Aku ngena mulut sida , tang ati sida jauh ari Aku .
41007007	Sida ngelebuka diri nyembah Aku , laban sida meri ajar mensia lalu ngumbai nya adat Aku . '
41007008	Kita ngelengkaka pesan Allah Taala , lalu bepegai ba ajar mensia . "
41007009	Lalu ku Iya bejaku ngagai sida , " Kita pintar nulak pesan Allah Taala , ngambika kita nitihka ajar kita empu .
41007010	Laban ku Moses , ' Bebasaka apai enggau indai kita . ' Lalu iya mega nyebut , ' Barang sapa bejai apai indai diri , enda tau enda dibunuh . '
41007011	Tang ku kita , enti orang madah ngagai apai tauka indai iya , ' Utai ti patut diberi aku ngagai nuan , udah diberi aku ngagai Allah Taala , '
41007012	iya enda ibuh ngereja sebarang utai ke apai tauka indai iya .
41007013	Nya jalai kita muai jaku Allah Taala lalu nukar iya ngena ajar kita empu , ti diberi kita ngagai orang . Lalu kita ngereja mayuh utai bukai ti baka nya . "
41007014	Iya lalu ngangauka orang mayuh ngagai Iya baru , lalu bejaku ngagai sida , " Pendingka Aku , semua kita , lalu mereti :
41007015	Nadai utai ti tama ngagai mensia tau ngasuh iya enda tuchi . Utai ti ngasuh mensia enda tuchi nya utai ti pansut ari mensia . "
41007016	Awakka orang ke bisi pending , ninga !
41007017	Lebuh Iya ninggalka orang mayuh , lalu tama ngagai rumah , sida murid Iya lalu nanya Iya pasal jaku sempama nya .
41007018	Ku Iya bejaku ngagai sida , " Kati kita lalu enda mereti ? Kati kita enda nemu , utai ti tama ari luar ngagai mensia , enda ulih ngasuh iya enda tuchi ?
41007019	Laban utai nya ukai tama ngagai ati , tang tama ngagai perut , lalu udah nya pansut ari tubuh . " ( Lebuh Iya nyebut nya , Iya madahka semua pemakai tau diempa magang . )
41007020	Lalu ku Iya , " Utai ti pansut ari mensia , nya utai ti ngasuh iya enda tuchi .
41007021	Laban ari dalam mensia , ari ati mensia pansut runding ti jai : bambai , ngenchuri , munuh orang ,
41007022	butang , amu , ulah ti jai , nipu orang , ulah ti kamah , kepapas , bejakuka orang , sumbung , enggau pemeli .
41007023	Semua utai ti jai nya pansut ari ati mensia ; nya utai ti ngasuh iya enda tuchi . "
41007024	Jesus angkat ari endur nya , lalu mupuk ngagai menua Tire . Iya lalu tama ngagai sebuah rumah , lalu enggai nejuka orang nemu Iya bisi dia . Tang Iya enda ulih belalai ari sidai .
41007025	Siku indu , ke bisi anak indu ke dirasuk antu , tekala nya ninga pasal Jesus . Iya lalu datai lalu nyungkurka diri di kaki Jesus .
41007026	Nyadi indu nya orang bansa Gerika , asal ari menua Poenisia , di menua Siria . Lalu iya minta Jesus muru antu ari anak indu iya .
41007027	Ku Jesus bejaku ngagai iya , " Awakka sida ke mit diberi makai dulu , laban kitai enda patut ngambi pemakai ari sida ke mit lalu nibarka pemakai nya ngagai ukui . "
41007028	Tang ku indu nya nyaut Iya , " Sigi amat , Tuan . Indah ukui ti di baruh mija deh makai repik pemakai sida anak mit ! "
41007029	Lalu ku Jesus bejaku ngagai iya , " Laban nuan udah nyebut nya , nuan tau mupuk . Antu nya udah pansut ari anak indu nuan ! "
41007030	Indu nya lalu pulai , lalu nemu anak iya gali ba katil , lalu antu nya nadai agi ba anak iya .
41007031	Udah nya Jesus mulaika Diri ari menua Tire , lalu bejalai nengah menua Sidon mansang ngagai Danau Galili , ngerenchah menua Sepuluh Buah Nengeri .
41007032	Orang lalu mai ngagai Iya siku lelaki ke bengal sereta bisu ; sida lalu minta Jesus ngengkahka jari Iya atas orang nya .
41007033	Jesus lalu mai orang nya ke tisi , ngejang ari bala mayuh . Iya ngachukka tunjuk Iya ngagai lubang pending orang nya , ngeludah dilah iya lalu negu dilah iya nya ,
41007034	engkadah ke langit , meresu ngesuhka seput , lalu bejaku ngagai orang nya , " Epata , " reti nya , " Tebuka meh ! "
41007035	Tekala nya orang nya lalu ulih ninga , dilah iya ulih engkebut , lalu iya ulih bejaku enggau terang .
41007036	Jesus lalu enda nyagi sida nusui pasal nya ngagai orang . Tang makin balat Iya enda nyagi sida , makin balat agi ga sida nusui utai nya .
41007037	Sida balat amat alit ati . Ku sida , " Semua utai ti dikereja Iya manah magang ! Iya ngasuh orang ke bengal ulih ninga , lalu ngasuh orang ke bisu ulih bejaku ! "
41008001	Lebuh maya nya , mayuh amat orang begempuru , lalu sida nadai utai diempa . Nya alai Iya ngangauka sida murid Iya , lalu bejaku ngagai sida ,
41008002	" Aku sinu ati ke bala orang tu , laban sida udah enggau Aku tiga hari , lalu nadai utai diempa .
41008003	Enti Aku ngasuh sida pulai lapar , sida deka lepi di rantau jalai , lalu sekeda sida datai ari jauh . "
41008004	Ku sida murid nyaut Iya , " Baka ni ku kitai meri bala orang tu makai di menua puang tu ? "
41008005	Iya lalu nanya sida , " Berapa iti tuku roti dikemisi kita ? " " Tujuh , " ku sida nyaut .
41008006	Iya lalu ngasuh orang mayuh duduk ba tanah . Iya ngambi tujuh iti tuku roti nya , lalu lebuh Iya udah meri terima kasih , Iya mechahka roti nya , lalu nyuaka roti nya ngagai sida murid Iya , ngambika sida nyadung utai nya ngagai orang mayuh . Sida lalu nyadung roti nya .
41008007	Sida mega bisi dua tiga iku ikan ti mit . Lebuh Iya udah merekatka ikan nya , Iya mega ngasuh sida murid nyadung ikan nya .
41008008	Semua sida makai , lalu kenyang magang . Sida lalu ngumpul tujuh bakul penuh teda repik pemakai nya .
41008009	Orang ke makai nya kira empat ribu iku . Iya lalu ngasuh orang mayuh pulai .
41008010	Iya nepan perau enggau sida murid Iya , lalu mupuk ngagai pelilih menua Dalmanuta .
41008011	Orang Parisi datai lalu belabuh betalat enggau Jesus , minta Iya ngayanka tanda ari serega , kena sida nguji Iya .
41008012	Iya lalu meresu ngesuhka seput , lalu bejaku , " Nama kebuah orang ke rebak diatu minta tanda ? Enggau bendar Aku madah ngagai kita , nadai tanda deka diberi ngagai rebak ti diatu ! "
41008013	Iya lalu ninggalka sida , nepan perau nya baru , lalu ngelayang ke seberai .
41008014	Nyadi sida murid enda ingat mai roti . Sida semina bisi setuku aja dibai sida dalam perau nya .
41008015	Lalu Jesus nangkan sida enggau jaku , " Bejimat kita , sereta bejaga ari ragi orang Parisi , enggau ragi Herod . "
41008016	Sida lalu berandauka nya enggau pangan diri , " Laban kitai nadai roti . "
41008017	Jesus nemu utai ti dikerandauka sida , lalu ku Iya bejaku ngagai sida , " Nama kebuah kita berandauka pasal nadai roti ? Kati kita lalu apin nemu tauka mereti ? Nama kebuah ati kita kieh ?
41008018	Kita bisi mata , lalu kita enda meda ? Kita bisi pending , lalu kita enda ninga ? Kati kita enda ingat ?
41008019	Lebuh Aku mechahka lima iti tuku roti ke lima ribu iku orang , berapa bakul teda digumpul kita ? " " Dua belas , " ku sida nyaut .
41008020	" Lalu tujuh iti tuku roti ke empat ribu iku orang , berapa bakul teda digumpul kita ? " " Tujuh , " ku sida nyaut .
41008021	Iya lalu bejaku ngagai sida , " Lalu kita mengkang enda mereti ? "
41008022	Sida lalu datai di Betsaida . Sekeda orang lalu mai ngagai Iya siku orang ke buta , minta Iya negu orang nya .
41008023	Iya lalu megai jari orang nya , lalu nguluka iya pansut ari nengeri nya . Lalu lebuh Iya udah ngeludah mata orang nya , lalu ngengkahka jari Iya ba orang nya , Iya lalu nanya , " Kati nuan bisi meda utai ? "
41008024	Orang nya engkadah , lalu bejaku , " Aku meda orang , tang sida baka kayu bejalai . "
41008025	Jesus lalu ngengkahka jari Iya baru ba mata orang nya . Orang nya lalu merening enggau naka ulih , lalu mata iya pulai suman baru sereta lansik .
41008026	Jesus lalu ngasuh iya pulai ke rumah , ku Iya , " Anang tama ngagai nengeri nya . "
41008027	Udah nya Jesus enggau sida murid Iya mupuk ngagai mayuh bengkah genturung pendiau di Siseria Pilipi , lalu di rantau jalai Iya nanya sida murid Iya , " Sapa Aku tu ku orang ? "
41008028	Sida lalu nyaut Iya , " John Pemaptisa . Orang bukai ngumbai Nuan Elijah , lalu sida ti bukai ngumbai Nuan siku ari sida nabi . "
41008029	Iya lalu nanya sida , " Kati ku kita ? Sapa Aku tu ku kita ? " Peter lalu nyaut , " Nuan tu Kristus . "
41008030	Jesus lalu berat-rat enda nyagi sida madahka pasal Iya ngagai orang .
41008031	Iya lalu belabuh ngajar sida murid Iya , madahka Anak Mensia enda tau enda balat diperinsa , lalu ditulak sida tuai bansa , sida tuai imam , enggau sida pengajar Adat , lalu dibunuh , lalu tiga hari udah bekau nya Iya deka angkat idup baru .
41008032	Iya madahka tu enggau terang ngagai sida . Peter lalu mai Iya ke tisi , lalu belabuh ngerara Iya .
41008033	Tang Jesus nguing lalu merening ngagai sida murid Iya , lalu ngerara Peter . Ku Iya , " Rari nuan ari Aku , Sitan . Laban nuan berundingka utai mensia , ukai utai Allah Taala . "
41008034	Iya lalu ngangauka orang mayuh sereta enggau sida murid Iya , lalu bejaku ngagai sida , " Enti orang deka nitihka Aku , awakka sida badu agi berundingka diri empu , ngesan regang diri , lalu nitihka Aku .
41008035	Laban barang sapa deka ngidupka nyawa diri , deka ngelenyauka iya , lalu barang sapa ngelenyauka nyawa diri ketegal Aku , enggau ketegal Berita Manah , deka ngidupka iya .
41008036	Laban nama penguntung orang , enti iya bempu semua dunya tang ngelenyauka nyawa diri ?
41008037	Laban nama utai ti ulih diberi orang kena iya nyilih nyawa diri ?
41008038	Barang sapa malu ke Aku sereta malu ke ajar Aku di mua rebak ti jai sereta bedosa tu , Anak Mensia deka mega malu ke orang nya lebuh Iya datai dalam mulia Apai Iya sama enggau bala melikat Iya ti kudus . "
41009001	Lalu ku Iya bejaku ngagai sida , " Enggau bendar Aku madah ngagai kita , sekeda orang ke bediri ditu enda mati sebedau sida meda Perintah Allah Taala datai enggau kuasa . "
41009002	Enam hari udah bekau nya Jesus mai Peter , James enggau John , lalu nguluka sida niki ngagai bukit sigi ti tinggi , kediri sida aja . Sida lalu meda gamal Iya berubah ,
41009003	lalu gari Iya bebali beperenching burak , burak agi ari ti ulih dibasu mensia di dunya tu .
41009004	Sida lalu tepedaka Elijah seduai Moses lalu pegari lalu bejaku enggau Jesus .
41009005	Peter lalu bejaku ngagai Jesus , " Pengajar , manah kitai diau ditu ! Awakka kami ngaga tiga buah langkau , sebuah ke Nuan , sebuah ke Moses , lalu sebuah ke Elijah . "
41009006	Peter enda nemu utai ti patut disebut iya , laban sida balat takut .
41009007	Siti remang lalu ngelindung sida , lalu nyawa bisi didinga bejaku ari dalam remang nya , " Tu Anak ke dikesayauka Aku . Pendingka Iya ! "
41009008	Sida lalu malik kiba kanan , tang sida nadai meda orang bukai , semina Jesus aja .
41009009	Lebuh sida nurun ari bukit nya , Jesus lalu enda nyagi sida madah ngagai orang utai ti udah dipeda sida , nyentuk ngagai maya Anak Mensia udah angkat ari mati .
41009010	Nya alai sida nadai madahka pekara nya ngagai orang , lalu betanyaka reti utai ti dikumbai pengangkat ari mati .
41009011	Sida lalu nanya Iya , " Nama kebuah sida pengajar Adat madahka Elijah enda tau enda datai dulu ? "
41009012	Ku Iya bejaku ngagai sida , " Elijah endang amat dulu datai lalu nyendiaka semua utai . Tang nama kebuah Bup Kudus madahka Anak Mensia deka balat diperinsa , lalu dikeleseka ?
41009013	Tang Aku madah ngagai kita , Elijah endang udah datai , lalu sida udah ngereja utai ngagai iya nitihka peneka ati sida , munyi ti udah ditulis pasal iya . "
41009014	Lebuh sida datai ba bala murid ti bukai , sida meda mayuh amat orang bekelingika sida murid nya , sereta meda bala pengajar Adat bekelikuh enggau sida .
41009015	Lebuh orang mayuh meda Jesus , sida alit ati , lalu belanda ngagai Iya lalu nyambut penatai Iya .
41009016	Iya lalu nanya sida murid Iya , " Nama utai ti dipetalatka kita enggau sida ? "
41009017	Siku orang ari bala mayuh lalu nyaut Iya , " Pengajar , aku mai anak aku ngagai Nuan , laban iya dirasuk roh bisu .
41009018	Genap kali roh nya nyerang iya , roh nya ngempaska iya ke tanah , lalu nyawa iya bepupu , ngeli iya kerik-kerik , lalu tubuh iya tekering . Aku udah minta sida murid Nuan muru roh nya , tang sida enda ulih . "
41009019	Jesus lalu nyaut sida , " Kita tu orang ke enda arap ! Ni pengelama Aku enda tau enda begulai enggau kita ? Ni pengelama Aku enda tau enda sabar enggau kita ? Bai iya kitu ngagai Aku . "
41009020	Sida lalu mai nembiak nya ngagai Iya . Lebuh roh nya meda Jesus , iya lalu tekala nya ngusak nembiak nya . Nembiak nya lalu rebah ke tanah lalu maringka diri , lalu nyawa iya bepupu .
41009021	Jesus lalu nanya apai nembiak nya , " Ni pengelama iya udah baka tu ? " Iya lalu nyaut , " Kenyau ari iya agi mit .
41009022	Roh ti jai nya suah udah nikauka iya ngagai api , enggau ngagai ai , deka munuh iya . Tang enti Nuan ulih , kasihka kami , lalu tulung kami . "
41009023	Jesus lalu bejaku ngagai iya , " ' Enti Nuan ulih ! ' -- Semua utai ulih magang ke orang ke arap . "
41009024	Tekala nya apai nembiak nya lalu bejaku enggau nyawa ti inggar , " Aku arap ! Tulung aku ngambika pengarap aku besai agi ! "
41009025	Lebuh Jesus meda orang mayuh belanda mansang ngagai sida , Iya lalu ngerara roh ti jai nya , ku Iya , " Nuan roh bengal enggau bisu , Aku merintah nuan pansut ari iya , lalu anang agi tama ngagai iya ! "
41009026	Lebuh roh nya udah nyerauh lalu balat amat ngusak nembiak nya , iya pansut , lalu nembiak nya nyau baka ke mati . Nyau ka semua orang lalu bejaku , " Mati iya nya ! "
41009027	Tang Jesus megai jari nembiak nya , lalu ngangkatka iya . Nembiak nya lalu ulih bediri .
41009028	Lebuh Jesus udah tama ngagai rumah , sida murid Iya lalu nanya Iya lebuh sida kediri , " Nama kebuah kami enda ulih muru roh nya ? "
41009029	Ku Iya bejaku ngagai sida , " Roh ti bansa nya semina ulih diburu ngena sampi .
41009030	Sida lalu mupuk ari endur nya , lalu bejalai nengah menua Galili . Jesus enggai ngasuh orang nemu endur alai Iya ,
41009031	laban Iya benung ngajar murid Iya . Ku Iya bejaku ngagai sida , " Anak Mensia deka diserahka ngagai jari mensia , lalu sida deka munuh Iya , lalu tiga hari udah bekau nya , Iya deka angkat idup baru . "
41009032	Tang sida enda meretika utai ti ku Iya , lalu sida takut nanya Iya .
41009033	Udah nya sida datai di Kapernaum . Lebuh Iya udah datai di rumah , Iya lalu nanya sida , " Nama utai ti dikelikuhka kita di rantau jalai tadi ? "
41009034	Tang sida enda bemunyi , laban lebuh sida di rantau jalai , sida udah bekelikuhka enggau pangan diri sapa ke pemadu besai .
41009035	Jesus duduk , lalu ngangauka sida dua belas , lalu bejaku ngagai sida , " Barang sapa keran deka nyadi dulu , enda tau enda nyadi dudi ari semua , lalu nyadi pemela ke semua . "
41009036	Iya lalu ngambi siku anak mit , lalu ngengkahka anak mit nya ba tengah-tengah sida . Iya merap anak mit nya , lalu bejaku ngagai sida ,
41009037	" Barang sapa nerima siku anak mit ti baka tu dalam nama Aku , nerima Aku . Lalu barang sapa nerima Aku , ukai nerima Aku , tang nerima Iya ke ngirumka Aku . "
41009038	John lalu bejaku ngagai Iya , " Pengajar , kami bisi meda orang siku muru antu dalam nama Nuan , lalu kami nguji nagang iya , laban iya ukai raban kitai . "
41009039	Tang ku Jesus bejaku , " Anang nagang iya , laban nadai orang ke ngereja kereja ajih dalam nama Aku lalu udah nya bejai Aku .
41009040	Barang sapa enda ngelaban kitai , setanah enggau kitai .
41009041	Laban enggau bendar Aku madah ngagai kita , barang sapa meri kita ai irup ketegal kita nembiak Aku , deka nerima upah .
41009042	Barang sapa ngasuh siku ari sida ke mit tu , ke arapka Aku , bedosa , manah agi enti batu kisar ti besai ditanchangka ba rekung orang nya , lalu iya dibuai ngagai tasik .
41009043	Enti jari nuan mai nuan bedosa , tetak iya ! Manah agi nuan tama ngagai pengidup nadai jari sepiak , ari ke bisi dua piak jari , lalu nuan dibuai ngagai neraka , ngagai api ti enda nemu padam ,
41009044	alai ulat ti makai sida enda nemu mati , lalu api enda nemu padam .
41009045	Lalu enti kaki nuan mai nuan bedosa , tetak iya ! Manah agi nuan tama ngagai pengidup nadai kaki sepiak , ari ke bisi dua piak kaki , lalu nuan dibuai ngagai neraka
41009046	alai ulat ti makai sida enda nemu mati , lalu api enda nemu padam .
41009047	Lalu enti mata nuan mai nuan bedosa , keruk iya ! Manah agi nuan tama ngagai Perintah Allah Taala mai sigi aja leka mata , ari ke bisi dua igi leka mata , lalu nuan dibuai ngagai neraka ,
41009048	alai ulat ti makai sida enda nemu mati , lalu api ti makai sida enda nemu padam .
41009049	Laban semua orang deka dituchi ngena api , baka piring ti dituchi ngena garam .
41009050	" Garam endang manah , tang enti iya nadai agi masin , baka ni ku jalai ngaga iya masin baru ? Awakka kita masin baka garam , lalu diau bebaik enggau pangan diri . "
41010001	Jesus angkat ari endur nya , lalu mupuk ngagai menua Judea , enggau ngagai menua ti ngilah Sungai Jordan . Mayuh amat orang datai baru ngagai Iya , lalu endang baka selama , Iya ngajar sida .
41010002	Orang Parisi datai deka nguji Iya . Ku sida nanya , " Kati laki tau muai bini ? "
41010003	Iya lalu nyaut sida , " Nama pesan Moses ngagai kita ? "
41010004	Ku sida , " Moses ngemendarka laki nulis surat sarak , lalu muai bini iya . "
41010005	Tang ku Jesus bejaku ngagai sida , " Moses nulis pesan nya ke kita , laban kita kieh .
41010006	Tang kenyau ari penumbuh dunya , ' Allah Taala ngaga mensia lelaki enggau indu . '
41010007	Ketegal nya , lelaki deka ninggalka apai indai iya , lalu begulai enggau bini iya ,
41010008	lalu seduai iya deka nyadi setubuh . ' Nya alai , seduai iya ukai dua iku agi , tang siku .
41010009	Nya alai , nadai orang tau nyeraraka utai ti udah ditampilka Allah Taala . "
41010010	Lebuh sida pulai baru ke rumah , sida murid nanya Iya baru pasal pekara nya .
41010011	Lalu ku Iya bejaku ngagai sida , " Barang sapa muai bini , lalu jadi enggau indu bukai , butang ngelaban bini iya ,
41010012	lalu enti bini muai laki , lalu jadi enggau lelaki bukai , iya butang . "
41010013	Orang mai anak mit ngagai Jesus , ngambika Iya ngengkahka jari Iya atas sida . Sida murid lalu nganu orang nya .
41010014	Tang lebuh Jesus meda nya , Iya pedis ati lalu bejaku ngagai sida murid Iya , " Awakka sida ke mit datai ngagai Aku . Anang nagang sida , laban Perintah Allah Taala diempu orang ke baka sida tu .
41010015	Enggau bendar Aku madah ngagai kita , barang sapa enda nerima Perintah Allah Taala baka anak mit , enda ulih tama ngagai Perintah nya . "
41010016	Iya lalu merap sida anak mit nya , ngengkahka jari Iya atas sida , lalu merekatka sida .
41010017	Lebuh Jesus baru deka mupuk , siku lelaki belanda datai lalu besugang di mua Iya , lalu nanya , " Pengajar ti manah , nama utai ti enda tau enda dikereja aku ngambika aku bulih pengidup ti meruan belama iya ? "
41010018	Ku Jesus bejaku ngagai iya , " Nama kebuah nuan ngumbai Aku manah ? Nadai orang ke manah . Semina Allah Taala siku aja manah .
41010019	Nuan nemu pesan : ' Anang munuh orang ; Anang butang ; Anang ngenchuri ; Anang betenahka orang ; Anang nipu orang ; Bebasaka apai indai nuan . ' "
41010020	Orang nya lalu nyaut , " Pengajar , semua pesan nya udah dititihka aku magang kenyau ari aku agi biak . "
41010021	Jesus merening ngagai iya , rinduka iya , lalu bejaku ngagai iya , " Siti utai apin dikereja nuan . Mupuk nuan lalu jual semua utai ti dikemisi nuan , lalu beri ngagai orang ke seranta . Nya baru nuan bisi pengaya di serega . Udah nya titihka Aku . "
41010022	Lebuh lelaki nya ninga nya , mua iya lalu bebali tusah lalu mupuk ari endur nya enggau ati ti balat tusah , laban iya kaya bendar .
41010023	Jesus lalu malik kiba kanan , lalu bejaku ngagai sida murid Iya , " Mar amat meh orang ke kaya tama ngagai Perintah Allah Taala ! "
41010024	Sida murid tusah ati ninga nya , tang ku Jesus bejaku ngagai sida , " Anak , mar amat meh tama ngagai Perintah Allah Taala !
41010025	Nyamai agi jelu unta tama nengah lubang jarum ari orang ke kaya tama ngagai Perintah Allah Taala . "
41010026	Sida lalu balat amat alit ati , lalu bejaku enggau pangan diri , " Enti pia , sapa ulih diselamatka ? "
41010027	Jesus merening ngagai sida , lalu bejaku , " Ba mensia , utai tu enda ulih , tang ba Allah Taala utai tu enda baka nya , laban ba Allah Taala semua utai ulih magang . "
41010028	Peter lalu belabuh bejaku enggau Iya , " Peda Nuan , kami udah ninggalka semua utai , lalu nitihka Nuan . "
41010029	Ku Jesus bejaku , " Enggau bendar Aku madah ngagai kita , nadai orang ke udah ninggalka rumah , tauka menyadi lelaki , tauka menyadi indu , tauka indai , tauka apai , tauka anak , tauka tanah , ketegal Aku , enggau ketegal Berita Manah ,
41010030	enda nerima seratus kali lipat mayuh agi ba maya ti diatu -- rumah , menyadi lelaki , enggau menyadi indu , indai , anak , enggau tanah , sereta kena perinsa -- lalu dalam dunya ti deka datai , bulih pengidup ti meruan belama iya .
41010031	Tang mayuh orang ke dulu deka nyadi dudi , lalu orang ke dudi deka nyadi dulu . "
41010032	Lebuh Jesus enggau bala murid Iya benung di rantau jalai mansang ngagai Jerusalem , Jesus bejalai dulu ari sida . Sida balat irau ati , lalu orang ke nitihka sida takut . Jesus mai sida ke dua belas iku ke tisi baru , lalu belabuh madah ngagai sida utai ti deka nyadi ba Iya .
41010033	Ku Iya , " Dinga kita , kitai mansang ngagai Jerusalem , lalu Anak Mensia deka diserahka ngagai bala tuai imam , enggau ngagai bala pengajar Adat , lalu sida deka nuduhka Iya diukum bunuh . Udah nya sida deka nyerahka Iya ngagai orang bansa bukai
41010034	ke deka beduan Iya , ngeludah Iya , nyipat Iya , lalu munuh Iya . Lalu tiga hari udah bekau nya , Iya deka angkat idup baru . "
41010035	Udah nya James seduai John , anak Sebedi , datai ngagai Jesus , lalu bejaku , " Pengajar , kami duai bisi utai ti deka dipinta kami duai ari Nuan . "
41010036	Iya lalu nanya seduai iya , " Nama utai ti dipinta seduai ? "
41010037	Ku seduai iya , " Awakka kami duai enggau Nuan dalam Perintah Nuan , siku duduk ari kanan lalu siku ari kiba Nuan . "
41010038	Tang ku Jesus bejaku ngagai seduai iya , " Seduai enda nemu utai ti dipinta diri . Kati seduai ulih ngirup ari mangkuk ti diirup Aku , tauka dibaptisa ngena baptisa ti dikena maptisa Aku ? "
41010039	" Ulih , " ku seduai iya nyaut . Jesus lalu bejaku ngagai seduai iya , " Seduai deka ngirup ari mangkuk ti diirup Aku , lalu seduai deka dibaptisa ngena baptisa ti dikena maptisa Aku .
41010040	Tang ukai Aku ke ngeletak sapa ke duduk muak ari kanan tauka ari kiba Aku . Penuduk nya endang disedia ke orang ke patut duduk dia . "
41010041	Lebuh murid ke sepuluh iku ninga nya , sida lalu pedis ati ngagai James seduai John .
41010042	Jesus lalu ngangauka sida lalu bejaku ngagai sida , " Kita nemu , orang ke merintah orang bansa bukai , nekanka pengidup orang ke dipegai sida , lalu bala tuai sida merinsaka sida .
41010043	Tang iya ukai baka nya ba bala kita . Barang sapa deka nyadi besai dalam bala kita , enda tau enda nyadi kuli kita ,
41010044	lalu barang sapa ari bala kita deka nyadi dulu , enda tau enda nyadika ulun semua kita .
41010045	Laban Anak Mensia ukai datai minta Diri dibela , tang ngambika Iya mela , lalu nyerahka nyawa Diri kena nebus orang mayuh . "
41010046	Sida lalu datai di Jeriko , lalu lebuh Jesus deka mupuk ari nengeri nya enggau sida murid Iya , sama enggau orang mayuh , siku orang ke benama Bartimius anak Timius , ke buta sereta seranta , duduk ba tisi jalai .
41010047	Lebuh iya ninga orang nya Jesus ari Nasaret , iya lalu belabuh ngangau enggau nyawa ti inggar , " Jesus , Anak David ! Kasihka aku ! "
41010048	Mayuh orang balat amat ngasuh iya badu agi ragak . Tang iya ngangau inggar agi , " Anak David , kasihka aku ! "
41010049	Jesus ngetu lalu bejaku , " Kangauka iya kitu . " Sida lalu ngangauka iya . Ku sida bejaku ngagai iya , " Anang tusah ati ! Angkat nuan . Iya ngangauka nuan . "
41010050	Orang ke buta nya lalu ngesaika serayung iya , engkejuk angkat , lalu bediri di mua Jesus .
41010051	Jesus lalu bejaku ngagai iya , ku Iya , " Nama utai ti diasuh nuan kereja Aku ke nuan ? " Iya lalu bejaku ngagai Jesus , " Pengajar , awakka aku ulih meda baru . "
41010052	Ku Jesus bejaku ngagai iya , " Mupuk nuan , pengarap nuan udah ngeraika nuan . " Tekala nya iya lalu ulih meda , lalu nitihka Jesus .
41011001	Lebuh sida nyau semak Jerusalem , datai ba Betpagi enggau Betani , ba Bukit Kana , Iya ngasuh dua iku murid Iya bejalai dulu ,
41011002	ku Iya , " Alai seduai mupuk ngagai genturung pendiau tunga ke mua seduai . Lebuh seduai tama ngagai genturung pendiau nya , seduai deka nemu siku anak keledai ditanchang , ti nadai udah kala ditepan orang . Buka tali iya , lalu bai iya kitu .
41011003	Enti orang nyebut ngagai seduai , ' Nama kebuah seduai ngereja nya ? ' sebut jaku tu , ' Tuhan begunaka iya , lalu Iya deka mulaika jelu tu enda lama da agi . ' "
41011004	Seduai iya mupuk , lalu nemu siku anak keledai ditanchang semak pintu , ba jalai raya . Lebuh seduai iya muka tali jelu nya ,
41011005	sekeda orang ke bediri dia lalu bejaku ngagai seduai iya , " Nama kebuah seduai muka tali anak keledai nya ? "
41011006	Seduai iya lalu madahka jaku Jesus ngagai sida . Sida lalu nejuka seduai iya mai anak keledai nya .
41011007	Seduai iya lalu mai anak keledai nya ngagai Jesus , lalu ngelempaika serayung seduai iya ba jelu nya . Jesus lalu nepan ba jelu nya .
41011008	Mayuh orang nganchau serayung sida ba jalai raya nya . Sida ke bukai nganchau dan kayu ti dijarau sida di kebun .
41011009	Orang ke bejalai di mua , enggau orang ke nitih ari belakang manjung , " Hosanna ! Beberekat meh Iya ke datai dalam nama Tuhan !
41011010	Beberekat meh perintah aki kitai David ti deka datai ! Hosanna ke Allah Taala di serega ti pemadu tinggi ! "
41011011	Jesus lalu tama ngagai nengeri Jerusalem , lalu mansang ngagai Rumah Sembiang . Lebuh Iya udah bejalai meda semua utai dia , Iya lalu pansut ngagai Betani enggau sida dua belas , laban hari nyau lemai .
41011012	Hari siti , lebuh sida pulai ari Betani , Iya lapar .
41011013	Lebuh Iya tepedaka ari jauh sepun kayu ara ti bedaun , Iya mansang ngagai kayu nya , deka ngiga buah ba kayu nya . Lebuh Iya datai ba kayu nya , Iya nadai tetemuka buah ba kayu nya tang semina daun aja , laban nya endang ukai musin buah ara .
41011014	Iya lalu bejaku ngagai kayu nya , " Awakka orang nadai agi makai buah nuan ! " Sida murid Iya ninga nya .
41011015	Sida lalu datai di Jerusalem . Iya tama ngagai Rumah Sembiang , lalu belabuh muru orang ke bejual-bebeli dalam Rumah Sembiang nya . Iya nungkupka mija orang ke penukar wang , enggau bangku orang ke nyual burung achang .
41011016	Lalu Iya enda nyagi orang mai utai nengah Rumah Sembiang .
41011017	Udah nya Iya ngajar orang mayuh . Ku Iya , " Endang udah ditulis , ' Rumah Aku deka dikumbai rumah sembiang ke semua bansa . ' Tang kita udah ngaga iya nyadi sarang perumpak . "
41011018	Lebuh sida tuai imam enggau sida pengajar Adat ninga nya , sida majak begigaka jalai munuh Iya , laban sida takutka Iya , laban semua orang mayuh bela alit ati ninga ajar Iya .
41011019	Lebuh hari nyau lemai , Iya enggau sida murid Iya pansut ari nengeri nya .
41011020	Tumu pagi hari siti lebuh sida mansa , sida meda kayu ara nya udah mati nyentuk ngagai urat .
41011021	Peter lalu ingat , lalu bejaku ngagai Iya , " Peda nya , Pengajar ! Kayu ara ti disumpah Nuan , udah mati ! "
41011022	Jesus lalu nyaut sida , " Arapka Allah Taala .
41011023	Enggau bendar Aku madah ngagai kita , barang sapa nyebut ngagai bukit tu , ' Awakka nuan diangkatka lalu buai diri empu ngagai tasik , ' lalu kita enda kakang ati , tang arapka utai ti disebut kita nya deka nyadi , utai nya deka dikereja ke iya .
41011024	Nya alai Aku madah ngagai kita , sebarang utai ti dipinta kita ngena sampi , arapka diri udah nerima utai nya , lalu utai nya deka diberi ngagai kita .
41011025	Lalu lebuh kita bediri besampi , ampun dulu orang ke alai kita pedis ati , ngambika Apai kita ti di serega mega ngampun penyalah kita .
41011026	Tang enti kita enggai ngampun orang , Apai kita ti di serega pen enggai mega ngampun penyalah kita . "
41011027	Sida lalu datai baru di Jerusalem . Lebuh Iya benung bejalai dalam Rumah Sembiang , sida tuai imam , sida pengajar Adat , enggau sida tuai bansa datai ngagai Iya ,
41011028	lalu bejaku , " Nama kuasa ti dikena Nuan ngereja utai tu ? Sapa meri Nuan kuasa ngereja nya ? "
41011029	Jesus lalu bejaku ngagai sida , " Aku deka nanya kita siti tanya . Saut Aku , nya baru Aku deka madahka kuasa ti dikena Aku ngereja utai tu .
41011030	Kati pemaptisa John datai ari serega tauka ari mensia ? Saut Aku . "
41011031	Sida lalu betalat enggau pangan diri , " Enti kitai nyebut , ' Ari serega , ' Iya deka nyebut , ' Enti pia , nama kebuah kita enda arapka John ? '
41011032	Tang enti kitai nyebut , ' Ari mensia ' ? " -- sida takutka orang mayuh , laban semua orang bela ngumbai John nya nabi .
41011033	Nya alai sida nyaut Jesus , " Enda kami nemu . " Jesus lalu bejaku ngagai sida , " Aku pen enggai meh madah ngagai kita kuasa ti dikena Aku ngereja utai tu . "
41012001	Udah nya Iya belabuh bejaku ngagai sida ngena jaku sempama : " Orang siku numbuhka kebun anggur , ngaga pagar ngelingi kebun nya , numbak lubang alai ngengkahka pitan anggur , lalu ngaga sebuah menara peninjau ; udah nya iya ngasuh orang nyua kebun nya , lalu iya bejalai ngagai menua bukai .
41012002	Lebuh maya ngetau , iya ngasuh siku ulun iya mansang ngagai orang ke nyua kebun nya , deka ngambi ari sida ungkup iya ari asil kebun nya .
41012003	Tang sida nangkap ulun nya , malu iya , lalu muru iya pulai puang .
41012004	Udah nya iya ngirumka siku agi ulun . Siku tu dipalu sida ba pala lalu dikeleseka sida .
41012005	Iya lalu ngirumka siku da agi ulun , lalu siku nya dibunuh sida . Lalu baka nya mega sida ngereja ngagai mayuh ulun ti bukai . Sekeda dipalu sida , lalu sida ti bukai dibunuh sida .
41012006	Iya bisi siku agi orang ke deka dikirumka iya , iya nya anak ke dikesayauka iya . Ke pengujung iya , iya ngirumka anak iya nya , ku iya , ' Sida tentu deka bebasaka anak aku . '
41012007	Tang ku bala orang ke nyua kebun nya bejaku enggau pangan diri , ' Tu orang ke bempu waris . Aram kitai munuh iya , ngambika pesaka nya diempu kitai . '
41012008	Nya alai sida nangkap iya , munuh iya , lalu muai iya ari kebun anggur nya .
41012009	" Nama utai ti deka dikereja orang ke bempu kebun nya ? Iya deka datai , lalu munuh bala orang ke nyua kebun nya , lalu nyerahka kebun nya ngagai orang bukai .
41012010	Kati kita nadai udah kala macha dalam Bup Kudus ? ' Batu ti ditulak tukang rumah udah nyadi batu ti pemadu beguna .
41012011	Utai tu udah dikereja Tuhan , lalu ba peda kami , utai nya manah amat ! ' "
41012012	Lebuh sida nemu Iya udah nyebut jaku sempama nya ngelaban sida , sida lalu nguji nangkap Iya , tang sida takutka orang mayuh . Nya alai sida ninggalka Iya , lalu mupuk ari endur nya .
41012013	Sida lalu ngasuh sekeda orang Parisi enggau sekeda nembiak Herod mansang ngagai Jesus , deka manjuk Iya ngena jaku ti disebut Iya Empu .
41012014	Sida datai lalu bejaku enggau Iya , " Pengajar , kami nemu Nuan endang madahka utai ti bendar , lalu enda bedulika orang ; laban Nuan enda bepilih mua mata , tang ngajar utai ti bendar pasal jalai Allah Taala nitihka pemendar . Padahka ngagai kami , kati kitai ngelaban Adat tauka enda enti kitai mayar chukai ngagai Raja Besai ?
41012015	Kati kitai patut mayar tauka enda ? " Tang Jesus nemu sida semina pura-pura ngapa nanyaka nya , nya alai Iya lalu nyaut , " Nama kebuah kita nguji Aku ? Bai kitu sesingkap duit ngagai Aku ngambika Aku meda iya . "
41012016	Sida lalu mai sesingkap duit ngagai Iya . Iya lalu bejaku ngagai sida , " Gambar sapa enggau nama sapa tu ? " " Enggi Raja Besai , " ku sida nyaut .
41012017	Jesus lalu bejaku ngagai sida , " Utai Raja Besai , beri ngagai Raja Besai . Utai Allah Taala , beri ngagai Allah Taala . " Sida lalu balat amat alit ati ke Iya .
41012018	Sekeda orang Saduki , ke ngumbai mensia nadai angkat ari mati , datai ngagai Jesus lalu nanya ngagai Iya ,
41012019	" Pengajar , Moses udah nulis ke kitai , ' enti lelaki mati ninggalka bini , tang nadai anak , menyadi lelaki iya enda tau enda jadi enggau balu nya , ngambika seduai iya bisi anak ngarika menyadi iya . '
41012020	Nyadi sida menyadi nya tujuh iku . Iya ke tuai jadi enggau indu nya , lalu lebuh iya mati iya nadai ninggalka anak .
41012021	Udah nya menyadi ke lumur dua jadi enggau indu nya , lalu lelaki nya mega mati nadai ninggalka anak . Baka nya mega menyadi ke lumur tiga .
41012022	Nadai siku sida tujuh nya ninggalka anak . Ke penudi iya , indu nya empu mega mati .
41012023	Lebuh pengangkat orang ari mati , sapa bempu bini nya ? Laban semua sida tujuh iku nya bela udah ampit magang jadi enggau iya . "
41012024	Ku Jesus bejaku ngagai sida , " Enda ka penemu kita salah , laban kita enda nemu Bup Kudus , tauka kuasa Allah Taala ?
41012025	Laban lebuh orang angkat ari mati , sida enda jadi melaki-bini tauka nikah , tang baka melikat ti di serega .
41012026	Nyadi pasal orang ke mati diangkatka idup baru , kati kita nadai udah kala macha dalam Bup Moses , ba genteran ti ngenang pasal babas ti diempa api , pasal jalai Allah Taala bejaku ngagai Moses , ' Aku tu Allah Taala Abraham , Isak , enggau Jakop ' ?
41012027	Iya ukai Allah Taala ke orang ke mati , tang ke orang ke idup . Penemu kita amat salah . "
41012028	Siku pengajar Adat datai semak lalu ninga sida bekelikuh enggau pangan diri . Lebuh iya ninga pemanah saut Jesus , iya lalu nanya Jesus , " Ni pesan ti pemadu besai ? "
41012029	Jesus lalu nyaut , " Pesan ti pemadu besai nya , ' Pendingka tu , O kita orang Israel ! Tuhan Allah Taala kitai endang siku aja .
41012030	Kita enda tau enda rinduka Tuhan Allah Taala kita , enggau pengabis ati kita , enggau pengabis semengat kita , enggau pengabis runding kita , enggau pengabis pengering kita . '
41012031	Pesan ti lumur dua nya : ' Rinduka pangan nuan , baka nuan ke rinduka diri empu . ' Nadai pesan bukai ti besai agi ari pesan dua bengkah nya . "
41012032	Pengajar Adat nya lalu bejaku ngagai Iya , " Betul utai ti ku Nuan , Pengajar ! Munyi ti ku Nuan , ' Allah Taala endang siku aja , lalu nadai petara bukai , kelimpah ari Iya , '
41012033	lalu ' rinduka Iya enggau pengabis ati nuan , enggau pengabis runding nuan , enggau pengabis pengering nuan , ' lalu ' rinduka pangan diri baka nuan ke rinduka diri empu . ' Tu lebih agi beguna ari semua piring tunu enggau semua piring bukai . "
41012034	Lebuh Jesus meda iya udah nyaut enggau betul , Iya lalu bejaku ngagai iya , " Nuan enda jauh ari Perintah Allah Taala . " Udah bekau nya , nadai orang agi berani nanyaka utai ngagai Iya .
41012035	Lebuh Jesus benung ngajar dalam Rumah Sembiang , Iya nanya , " Baka ni ku sida pengajar Adat tau ngumbai Kristus peturun David ?
41012036	David empu , ulih kuasa Roh Kudus , madah : ' Ku Tuhan bejaku ngagai Tuhan aku , " Duduk Nuan muak ari kanan Aku datai ke Aku udah ngengkahka bala munsuh Nuan di baruh kaki Nuan . " '
41012037	David empu ngumbai Iya ' Tuhan . ' Nya alai baka ni ku Iya tau nyadi peturun David ? " Lalu bala orang mayuh gaga amat mendingka Iya .
41012038	Lebuh Iya ngajar sida , Iya bejaku munyi tu , " Bejaga kita ari sida pengajar Adat , ke rindu bejalai ngena baju panjai , lalu ditabi orang ba sebelah pasar ,
41012039	lalu milih penuduk ti pemadu manah dalam balai gempuru , enggau penuduk ti di atas lebuh pengerami makai besai .
41012040	Sida ngerampas rumah indu ke balu , lalu pura-pura ngapa ngaga diri lama besampi . Sida deka diukum berat agi . "
41012041	Jesus duduk semak sarang wang Rumah Sembiang , lalu nengkilaka orang nepuka duit ke dalam sarang wang nya . Mayuh orang ke kaya nepuka mayuh duit .
41012042	Siku indu ke balu sereta seranta datai , lalu nepuka dua singkap duit engkeraju , ti mimit amat rega .
41012043	Jesus lalu ngangauka sida murid Iya lalu bejaku ngagai sida , " Enggau bendar Aku madah ngagai kita , indu balu ke seranta tu udah nepuka mayuh agi duit ke dalam sarang wang nya ari semua sida bukai .
41012044	Laban sida ti bukai meri ari pemayuh utai ti dikemisi sida , tang indu ke seranta tu , udah meri semua utai ti dikemisi iya , semua utai ti dikena iya beridup . "
41013001	Lebuh Iya pansut ari Rumah Sembiang , siku murid bejaku ngagai Iya , " Pengajar , peda Nuan pemesai batu enggau pemesai rumah nya ! "
41013002	Jesus lalu nanya iya , " Kati nuan bisi meda rumah ti besai nya ? Sigi pen nadai meh batu nya deka mengkang betusun baka nya . Semua batu nya deka diruntuhka magang . "
41013003	Lebuh Jesus duduk ba Bukit Kana , ti betiban enggau Rumah Sembiang , Peter , James , John enggau Andrew datai kediri sida aja ngagai Iya , lalu nanya Iya ,
41013004	" Padahka ngagai kami , kemaya utai nya deka nyadi , enggau tanda ti deka nunjukka semua utai nya deka nyadi . "
41013005	Jesus lalu bejaku ngagai sida , " Bejaga kita , enggai ke orang nesatka kita .
41013006	Mayuh orang deka datai ngena nama Aku , lalu bejaku , ' Aku tu meh Iya ! ' lalu sida deka nesatka mayuh orang .
41013007	Lebuh kita ninga munyi perang enggau berita perang , anang takut . Utai nya enda tau enda nyadi , tang pengujung apin datai .
41013008	Bansa deka beperang ngelaban bansa , lalu menua deka beperang ngelaban menua . Tanah berenyang deka nyadi ba mayuh bengkah endur . Lapar pungkang deka nyadi . Utai tu semina pun iya aja , baka indu ke radai deka beranak .
41013009	" Tang kita empu enda tau enda bejaga ; laban kita deka diserahka ngagai Kunsil ; lalu kita dipalu dalam balai gempuru ; lalu kita deka bediri di mua gabenor , enggau di mua bala raja ketegal Aku , ngambika kita besaksi ngagai sida .
41013010	Lalu Berita Manah enda tau enda dulu ditusui ngagai semua bansa .
41013011	Lebuh sida mai kita ngagai kot lalu nyerahka kita , anang irauka utai ti deka disebut kita . Tak sebut aja sebarang utai ti diberi ngagai kita lebuh maya nya , laban ukai kita ke bejaku , tang Roh Kudus .
41013012	Menyadi deka nyerahka menyadi ngambika iya dibunuh , lalu apai deka nyerahka anak , lalu anak deka angkat ngelaban apai indai , lalu ngasuh sida dibunuh .
41013013	Lalu semua orang deka begedika kita ketegal nama Aku . Tang orang ke tan datai ke ujung , deka diselamatka .
41013014	" Tang lebuh kita meda ' Utai ti Pemadu Jai ' bediri ba endur ti enda patut alai iya bediri ( awakka orang ke macha meretika utai tu ) , orang ke di Judea enda tau enda rari ngagai bukit .
41013015	Orang ke ba atas perabung enda tau nurun , tauka tama ngagai rumah ngambi utai iya .
41013016	Orang ke di umai enda tau pulai lalu ngambi kelambi iya .
41013017	Naka meh penusah indu ke ngandung , enggau sida indai ke nusuka anak lebuh maya nya !
41013018	Besampi minta utai nya ukai nyadi lebuh musin chelap !
41013019	Laban lebuh maya nya ila penusah ti amat besai deka nyadi , baka ti nadai udah kala nyadi kenyau ari penumbuh dunya nyentuk ngagai diatu , tauka jemah ila .
41013020	Lalu enti Tuhan enda ngurangka penyampau hari nya , nadai mensia ulih diselamatka , tang ketegal nembiak ke udah dipilih Iya , Iya udah ngurangka penyampau hari nya .
41013021	Lalu enti orang nyebut ngagai kita lebuh maya nya , ' Peda kita ! Tu Kristus ! ' tauka , ' Peda kita ! Nyin Iya ! ' , anang arapka nya .
41013022	Laban Kristus ti pelesu , enggau nabi ti pelesu deka pegari , lalu ngereja mayuh kereja ajih , enggau kereja ti nyelai kena nesatka bala nembiak ke udah dipilih Allah Taala , enti ulih .
41013023	Tang kita enda tau enda bejaga ! Aku udah madahka semua utai ngagai kita .
41013024	" Tang lebuh maya nya ila , udah bekau penusah ti besai nya nyadi , mata hari deka piam , lalu bulan enda agi manchar ,
41013025	lalu bintang deka labuh ari langit , lalu kuasa ti di langit deka begetar .
41013026	Udah nya baru Anak mensia deka datai dalam remang ngena kuasa enggau mulia ti besai .
41013027	Udah nya Iya deka ngirumka bala melikat , lalu ngempuruka bala nembiak Iya ke udah dipilih Iya ari empat iti sukut dunya , aru dunya sepiak ngagai dunya sepiak .
41013028	" Pelajarka ari kayu ara . Lebuh dan iya nyau geduk , lalu daun iya belabuh bekantuk , kita nemu musin panas nyau semak .
41013029	Baka nya mega , lebuh kita meda utai tu nyadi , kita nemu Iya nyau semak , bisi ba mua pintu .
41013030	Enggau bendar Aku madah ngagai kita , rebak ti diatu apin mati sebedau semua utai tu nyadi .
41013031	Langit enggau dunya deka lenyau , tang leka jaku Aku enda lenyau .
41013032	" Tang nadai orang nemu hari tauka jam . Melikat ke di serega enda nemu , lalu Anak Mensia pen enda mega nemu . Semina Apai aja nemu .
41013033	Bejaga , besedia , laban kita enda nemu kemaya hari nya deka datai .
41013034	Iya baka orang siku ke bejalai ngagai menua bukai . Iya ninggalka rumah lalu ngasuh orang gaji iya ngemataka utai iya , siku-siku bela diberi iya pengawa , lalu ngasuh orang ke nyaga mua pintu iya bejaga .
41013035	Nya alai , bejaga kita , laban kita enda nemu kemaya tuan rumah nya deka datai , nemuka lebuh lemai hari , tauka ba urung tengah malam , tauka sebedau dini hari , tauka ba urung rerak tawas ,
41013036	enggai ke iya tetemuka kita tinduk lebuh iya ngenyit datai .
41013037	Nya alai Aku madah ngagai semua kita : Bejaga . "
41014001	Dua hari sebedau Gawai Paska enggau Gawai Roti Ti Enda Beragi nyadi , sida tuai imam , enggau sida pengajar Adat ngiga jalai nangkap Jesus ngena chara belalai lalu munuh Iya ,
41014002	laban ku sida , " Ukai lebuh maya gawai , enggai ke orang begau . "
41014003	Lebuh Jesus benung makai dalam rumah Simon ke udah sakit lan di Betani , siku indu datai mai sebutul minyak wangi ti berega , mechahka butul nya , lalu nuang minyak wangi nya ba pala Jesus .
41014004	Tang sekeda orang ke bisi dia pedis ati meda nya , lalu bejaku enggau pangan diri , " Nama kebuah masau minyak wangi nya ?
41014005	Laban minyak wangi nya tau dijual ngena rega lebih tiga ratus singkap duit pirak lalu duit nya diberi ngagai orang ke seranta ! " Sida lalu nganu indu nya .
41014006	Tang ku Jesus bejaku , " Anang ngachau iya ! Nama kebuah kita ngiruh iya ? Iya udah ngereja utai ti manah ke Aku .
41014007	Laban kita deka seruran bisi orang ke seranta enggau kita , lalu kita tau ngayanka penyiru kita ke sida sebarang maya kita deka . Tang Aku enda seruran bisi enggau kita .
41014008	Iya udah ngereja utai ti ulih dikereja iya . Iya udah nata tubuh Aku kena nyendiaka Aku dikubur .
41014009	Enggau bendar Aku madah ngagai kita , di sebarang endur Berita Manah tu ditusui di serata dunya , utai ti udah dikereja iya deka ditusui kena ngingatka iya . "
41014010	Udah nya Judas Iskariot , siku ari sida ke dua belas , mansang ngagai sida tuai imam , deka nyual Jesus ngagai sida .
41014011	Lebuh sida ninga nya , sida gaga amat lalu besemaya deka meri iya duit . Nya alai Judas lalu belabuh begigaka peluang nyual Jesus .
41014012	Ba hari ti keterubah ke Gawai Roti Ti Enda Beragi , lebuh maya nyayat anak domba , sida murid bejaku enggau Iya , " Dini alai Nuan ngasuh kami nyendiaka pemakai Gawai Paska ke Nuan ? "
41014013	Iya lalu ngasuh dua iku murid Iya . Ku Iya bejaku ngagai seduai iya , " Alai seduai mansang ngagai nengeri . Siku lelaki ke mai tempayan ai deka betemu enggau seduai . Titihka iya ,
41014014	lalu tama ngagai rumah ti alai iya tama , lalu sebut ngagai orang ke bempu rumah nya , ' Pengajar nanya , Dini alai bilik temuai alai Aku makai pemakai Gawai Paska enggau murid Aku ? '
41014015	Iya deka madah ngagai seduai siti bilik ti besai di sadau , ti udah dikemas sereta disikap . Sediaka pemakai Gawai Paska ke kitai dia . "
41014016	Nya alai murid dua iku nya lalu mupuk ngagai nengeri nya , lalu nemu semua utai munyi ti udah dipadahka Jesus ngagai seduai iya . Seduai iya lalu nyendiaka pemakai Gawai Paska .
41014017	Lebuh hari nyau lemai , Jesus lalu datai enggau sida ke dua belas .
41014018	Lalu lebuh sida benung duduk makai , Jesus bejaku , " Enggau bendar Aku madah ngagai kita , siku ari bala kita deka nyual Aku , iya ke sama makai enggau Aku . "
41014019	Sida murid lalu belabuh tusah ati , lalu nanya Iya , udah siku , siku , " Ukai patut aku ? "
41014020	Ku Iya bejaku ngagai sida , " Siku ari kita ke dua belas , iya ke nyepuhka roti ngagai pinggai nyereta Aku .
41014021	Laban Anak Mensia deka mupuk munyi ti ditulis pasal Iya . Tang naka meh penusah orang ke nyual Anak Mensia ! Manah agi enti iya enda ada ! "
41014022	Lebuh sida benung makai , Iya ngambi roti , lalu lebuh Iya udah merekat roti nya Iya lalu mechahka roti nya , meri roti nya ngagai sida murid Iya , lalu bejaku , " Empa ; tu tubuh Aku . "
41014023	Udah nya Iya ngambi mangkuk , lalu lebuh Iya udah meri terima kasih , Iya lalu nyuaka mangkuk nya ngagai sida , lalu semua sida bela ngirup ari mangkuk nya .
41014024	Ku Iya bejaku ngagai sida , " Tu darah Aku , darah sempekat , ti dituang ke orang mayuh .
41014025	Enggau bendar Aku madah ngagai kita , Aku enda agi ngirup wain tu nyentuk ngagai hari Aku ngirup iya baru dalam Perintah Allah Taala . "
41014026	Lebuh sida udah belagu siti pantun , sida lalu mupuk ngagai Bukit Kana .
41014027	Jesus lalu bejaku ngagai sida , " Semua kita deka ninggalka Aku , laban endang udah ditulis , ' Aku deka munuh pengibun bedus , lalu raban bedus deka pambar . '
41014028	Tang lebuh Aku udah diangkatka idup baru , Aku deka mupuk ngagai Galili dulu ari kita . "
41014029	Peter lalu bejaku ngagai Iya , " Enti sema semua sida ninggalka Nuan , aku meh enda . "
41014030	Jesus lalu bejaku ngagai iya , " Enggau bendar Aku madah ngagai nuan , sehari tu , malam tu , sebedau manuk mengkukuk kedua kali , nuan udah besangkalka Aku tiga kali . "
41014031	Tang Peter bejaku bebendar agi , ku iya , " Enti sema aku enda tau enda mati enggau Nuan , enda meh aku besangkalka Nuan ! " Semua murid ti bukai bela bejaku munyi nya magang .
41014032	Sida datai ba endur siti ti dikumbai Getsemani , lalu ku Iya bejaku ngagai sida murid Iya , " Duduk ditu . Aku deka besampi . "
41014033	Iya lalu mai Peter , James enggau John , lalu belabuh tusah amat ati sereta teguran ,
41014034	lalu ku Iya bejaku ngagai sida , " Ati Aku balat tusah , asai ke deka mati . Tinggal ditu lalu anang tinduk . "
41014035	Iya bejalai jauh mimit , nyungkurka Diri ke tanah lalu besampi minta Diri , enti ulih , enda ibuh natka pemerinsa nya .
41014036	Ku Iya besampi , " Abba , Apai , ba Nuan semua utai ulih magang . Ambi mangkuk tu ari Aku , tang ukai nitihka peneka Aku , tang nitihka peneka Nuan . "
41014037	Udah nya Iya pulai baru ngagai sida murid , lalu nemu sida tinduk , lalu ku Iya bejaku ngagai Peter , " Simon , kati nuan tinduk ? Kati nuan enda ulih bejaga sejam ?
41014038	Bejaga sereta besampi , ngambika kita enda kena laban penguji . Ati amat deka , tang tubuh lemi . "
41014039	Iya mupuk baru lalu besampi munyi ti dulu .
41014040	Udah nya Iya pulai baru lalu nemu sida tinduk , laban sida nyau kelalu deka tinduk . Lalu sida enda nemu chara madah ngagai Iya .
41014041	Lebuh Iya pulai baru ketiga kali , Iya bejaku ngagai sida , " Kati kita agi tinduk sereta belelak ? Umbas meh nya ! Maya udah datai . Diatu Anak Mensia deka dijual ngagai orang ke bedosa .
41014042	Angkat . Aram kitai mupuk . Peda kita , orang ke nyual Aku udah datai ! "
41014043	Kemaya nya , lebuh Jesus agi benung bejaku , Judas , siku ari sida ke dua belas , lalu datai , mai bala orang ke betangkinka pedang enggau bebaika pemalu , ari sida tuai imam , ari sida pengajar Adat , enggau ari sida tuai bansa .
41014044	Nyadi orang ke nyual Iya , udah meri sida siti tanda . Ku iya , " Orang ke disium aku , nya meh Iya . Tangkap Iya , bai Iya lalu jaga Iya . "
41014045	Nya alai lebuh Judas datai , iya lalu tekala nya mansang ngagai Jesus , lalu bejaku , " Pengajar ! " lalu nyium Iya .
41014046	Sida megai lalu nangkap Jesus .
41014047	Tang siku ari orang ke bediri semak dia nyintak pedang iya , lalu mantap ulun imam besai , mutuska pending iya .
41014048	Jesus lalu bejaku ngagai sida , " Kati kita betangkinka pedang enggau bebaika pemalu mansang nangkap Aku , baka ke nangkap perumpak ?
41014049	Tiap hari Aku begulai enggau kita lebuh Aku ngajar dalam Rumah Sembiang , lalu kita enda nangkap Aku . Tang awakka Bup Kudus dikamatka . "
41014050	Semua murid ninggalka Iya , lalu rari .
41014051	Siku orang bujang , ke beserayung semina ngena kain linin , nitihka Jesus . Sida nangkap iya ,
41014052	tang iya rari telanjai-lanjai , ninggalka serayung iya .
41014053	Sida lalu mai Jesus ngagai imam besai . Semua sida tuai imam , sida tuai bansa enggau sida pengajar Adat lalu begempuru .
41014054	Peter udah nitihka Jesus ari jauh , nyentuk ngagai tengah laman imam besai , lalu iya duduk bekindu enggau sida jejaga .
41014055	Nyadi sida tuai imam enggau semua raban Kunsil ngiga saksi ngelaban Jesus , ngambika Iya diukum bunuh . Tang sida nadai tetemuka saksi .
41014056	Laban mayuh orang besaksi bula ngelaban Iya , tang saksi sida enda besetuju enggau saksi pangan diri .
41014057	Sekeda orang bediri lalu besaksi bula ngelaban Iya . Ku sida ,
41014058	" Kami udah ninga Iya nyebut , ' Aku deka ngerusak Rumah Sembiang tu ti digaga mensia , lalu dalam tiga hari Aku deka nirika sebuah ti ukai digaga mensia . ' "
41014059	Tang indah ba senentang tu deh saksi sida mengkang enda besetuju enggau saksi pangan diri .
41014060	Imam besai lalu bediri di mua sida , lalu nanya Jesus , " Kati Nuan nadai saut ngagai nya ? Nama utai tu ti disebut sida ngelaban Nuan ? "
41014061	Tang Jesus enda bemunyi , lalu enda nyaut . Imam besai lalu nanya Iya baru , " Kati Nuan tu Kristus , Anak Iya ti Beberekat ? "
41014062	Jesus lalu bejaku , " Aku meh nya , lalu ' kita deka meda Anak Mensia duduk muak ari kanan Iya ti Bekuasa , ' lalu ' datai dalam remang ari serega ! ' "
41014063	Imam besai lalu nyarikka baju panjai iya empu , lalu bejaku , " Nama kebuah kitai begunaka saksi bukai ?
41014064	Kita udah ninga Iya bejaku busung . Nnama pemutus penemu kita ? " Semua sida bela madahka Iya patut diukum bunuh .
41014065	Sekeda sida lalu belabuh ngeludah Iya , mampul mata Iya lalu nampar Iya . Ku sida , " Uji Nuan benabi ! " Bala jejaga mega enggau ngambi peluang , lalu malu Iya .
41014066	Lebuh Peter agi benung di baruh ba tengah laman , siku kuli indu ke bekereja ke imam besai mansa .
41014067	Lebuh iya meda Peter bekindu , iya merening ngagai Peter , lalu bejaku , " Nuan pen udah meh enggau Jesus orang Nasaret . "
41014068	Tang Peter besangkalka nya . Ku iya , " Nadai aku nemu tauka meretika utai ti ku nuan . " Iya lalu pansut ngagai mua pintu penama . Manuk lalu mengkukuk .
41014069	Lebuh indu kuli nya meda Peter , iya lalu belabuh baru madah ngagai orang ke bediri dia , " Iya tu siku ari bala sida ! "
41014070	Tang Peter besangkal baru . Enda lama udah nya , lebuh orang ke bediri dia bejaku ngagai Peter baru , " Nuan tetap raban sida , laban nuan tu orang Galili . "
41014071	Tang Peter lalu belabuh nyumpah , ku iya , " Nadai aku nemu orang ti ku kita ! "
41014072	Lebuh maya nya manuk mengkukuk kedua kali . Nya baru Peter ingatka utai ti udah disebut Jesus ngagai iya , " Sebedau manuk mengkukuk kedua kali , nuan udah besangkalka Aku tiga kali . " Peter lalu nyabak .
41015001	Tumu pagi hari siti , sida tuai imam lalu baum enggau bala tuai bansa , bala pengajar Adat , enggau semua raban Kunsil . Sida nanchang Jesus ngena rantai , mai Iya ari endur nya , lalu nyerahka Iya ngagai Pilate .
41015002	Pilate lalu nanya Iya , " Kati Nuan tu Raja orang Judah ? " Disaut Jesus , " Munyi ti ku nuan . "
41015003	Sida tuai imam lalu madahka Iya udah ngereja mayuh macham penyalah .
41015004	Pilate lalu nanya Iya baru , " Kati Nuan nadai saut ngagai nya ? Dinga Nuan pemayuh dawa ti dibantaika sida ngelaban Nuan . "
41015005	Tang Jesus nadai agi nyaut , lalu Pilate balat alit ati .
41015006	Ba genap Gawai Paska Pilate endang selalu ngelepaska siku orang tutup ke sida , sebarang orang ke dipinta sida .
41015007	Nyadi dalam rumah jil bisi orang siku benama Barabas , sama enggau bala orang ke udah munuh orang sereta udah angkat ngelaban perintah .
41015008	Nya alai bala orang mayuh datai lalu belabuh minta Pilate ngereja utai ke sida baka ti udah dikereja iya ngelama tu .
41015009	Pilate lalu nanya sida , " Kati kita ngasuh aku ngelepaska Raja orang Judah ke kita ? "
41015010	Laban iya nemu sida tuai imam kepapaska Jesus ; nya kebuah sida nyerahka Jesus ngagai iya .
41015011	Tang sida tuai imam nyungkak orang mayuh minta Pilate ngelepaska Barabas ke sida .
41015012	Pilate lalu bejaku baru ngagai sida , " Enti pia , nama utai ti patut dikereja aku ngagai Iya ke dikumbai kita Raja orang Judah ? "
41015013	Sida lalu manjung nyaut iya , " Regang Iya ! "
41015014	Pilate lalu nanya sida , " Nama kebuah ? Nama penyalah ti udah dikereja Iya ? " Tang sida manjung inggar agi , " Regang Iya ! "
41015015	Nyadi laban Pilate endang deka ngenyamaika ati orang mayuh , iya lalu ngelepaska Barabas ke sida . Lebuh Jesus udah disipat , iya lalu nyerahka Jesus ngambika Iya diregang .
41015016	Bala soldadu lalu mai Jesus ke dalam ngagai tengah laman istana gabenor , lalu ngangauka semua raban soldadu ti bukai .
41015017	Sida lalu ngerasukka baju panjai ti ungu ba Iya . Lebuh sida udah ngaga makota ari pating kayu ti beduri , sida lalu ngengkahka makota nya ba pala Iya .
41015018	Sida lalu belabuh nabi Iya , " Tabi , Raja orang Judah ! "
41015019	Sida malu pala Iya ngena kayu , ngeludah Iya , besugang , lalu meremi di mua Iya .
41015020	Lebuh sida udah beduan Iya , sida muka baju panjai ti ungu nya ari Iya , lalu ngerasukka gari Iya Empu ba Iya . Udah nya sida mai Iya pansut , deka ngeregang Iya .
41015021	Sida mejalka siku orang ke mansa , ke datai ari menua pesisir , ngesan regang Iya . Orang nya benama Simon ke asal ari menua Sairin , lalu iya nya apai Aleksander seduai Rupus .
41015022	Sida lalu mai Jesus ngagai endur siti ti dikumbai Golgota , reti nya , " Endur Keruntuk "
41015023	Sida lalu meri Iya wain dichampur enggau mur , tang Jesus enggai ngirup nya .
41015024	Udah nya sida ngeregang Iya , lalu bedua gari Iya entara bala sida , ngena chara bechabut undi kena nentuka sapa tau bulih gari iya .
41015025	Jam nyau pukul semilan pagi lebuh sida ngeregang Iya .
41015026	Pelekat ti madahka penyalah Iya , nyebut : " Raja orang Judah . "
41015027	Dua iku penyamun mega diregang sama enggau Iya , siku muak ari kanan , lalu siku muak ari kiba Iya .
41015028	Tu ngamatka jaku ti udah disebut dalam Bup Kudus , " Iya dibunuh begulai enggau orang ke udah ngereja penyalah . "
41015029	Orang ke mansa ngeleseka Iya lalu ngilikka pala sida . Ku sida , " Nuan ke deka ngerusak Rumah Sembiang , lalu nirika iya baru dalam tiga hari ,
41015030	selamatka Diri Empu , lalu nurun ari regang nya ! "
41015031	Sida tuai imam enggau sida pengajar Adat mega ngeleseka Iya di mua pangan diri . Ku sida , " Iya nyelamatka orang bukai , tang Iya enda ulih nyelamatka Diri Empu !
41015032	Awakka Kristus , Raja orang Judah , nurun ari regang nya diatu , ngambika kitai meda lalu arap . " Orang ke diregang sama enggau Iya , mega ngeleseka Iya .
41015033	Ba urung tengah hari semua menua petang magang , nyentuk ngagai pukul tiga ngalih hari .
41015034	Ba urung pukul tiga Jesus ngangau enggau nyawa ti inggar , " Eloi , Eloi , lama sabaktani ? " reti nya , " Allah Taala Aku , Allah Taala Aku , nama kebuah Nuan ninggalka Aku ? "
41015035	Lebuh orang ke bediri dia ninga Iya ngangau , sekeda sida lalu bejaku , " Dinga nya , Iya ngangauka Elijah ! "
41015036	Siku orang lalu belanda , nyepuhka bungai karang ngagai wain ti masam , ngengkahka utai nya ba puting kayu , lalu ngasuh Jesus ngirup , ku iya , " Anang guai dulu ! Awakka kitai meda enti Elijah deka datai lalu ngambi Iya ari regang nya ! "
41015037	Jesus lalu ngangau enggau nyawa ti inggar , lalu ngapuska seput .
41015038	Kain dalam Rumah Sembiang lalu charik belah dua ari atas ke baruh .
41015039	Lebuh pemesai soldadu ke bediri di mua Iya , meda chara Jesus ngapuska seput , iya lalu bejaku , " Orang tu amat Anak Allah Taala ! "
41015040	Sida ke indu mega bisi dia , nengkila ari jauh . Bala sida nya nyengkaum Maria Magdalin , Maria indai James ti biak seduai Joses , enggau Salomi .
41015041	Sida nya udah nyempulang Jesus lalu nulung Iya enggau utai ti dipeguna Iya lebuh Iya agi di menua Galili , enggau mayuh indu bukai ke udah datai sama enggau Iya ngagai Jerusalem .
41015042	Lebuh hari nyau lemai , lalu laban hari nya endang hari alai nyendiaka Gawai , iya nya hari sebedau hari Sabat ,
41015043	Josep ke asal ari Arimatea , siku raban Kunsil , ke nganti penatai Perintah Allah Taala , mansang enggau ati ti berani ngagai Pilate , minta bangkai Jesus .
41015044	Pilate lalu iran ati enti Jesus amat udah mati . Nya alai iya mesanka pemesai soldadu , lalu nanyaka enti Jesus amat lama udah mati .
41015045	Lebuh Pilate nemu Jesus udah mati ari padah pemesai soldadu nya , iya lalu nyerahka bangkai Jesus ngagai Josep .
41015046	Josep lalu meli kain linin , nurunka bangkai Jesus , mungkus bangkai nya ngena kain linin nya , lalu ngalika bangkai nya dalam kubur ti udah ditebuk ba batu galang . Iya lalu maringka sigi batu ti besai ngagai mua kubur nya .
41015047	Nyadi Maria Magdalin enggau Maria indai Joses bisi meda endur alai bangkai Jesus digalika .
41016001	Udah bekau hari Sabat , Maria Magdalin , Maria indai James , enggau Salomi lalu meli rempah , ngambika sida ulih nata bangkai Jesus .
41016002	Tumu pagi hari Minggu , lebuh mata panas udah tumbuh , sida mansang ngagai kubur .
41016003	Sida udah berandau enggau pangan diri , " Sapa deka maringka batu nya ke kitai ari mua kubur nya ? "
41016004	Lebuh sida malik , sida meda batu nya endang udah dibaringka ari mua kubur nya . Batu nya besai amat .
41016005	Lebuh sida tama ngagai kubur , sida meda siku orang bujang ke ngena baju panjai ti burak , duduk muak ari kanan . Sida lalu takut .
41016006	Tang ku iya bejaku ngagai sida , " Anang takut . Kita ngiga Jesus orang Nasaret , ke udah diregang . Iya udah diangkatka idup baru . Iya nadai ditu . Peda kita endur alai sida udah ngalika Iya .
41016007	Tang mupuk kita , lalu padahka ngagai sida murid Iya , enggau ngagai Peter , Iya mupuk dulu ari kita ngagai Galili . Din kita deka meda Iya , munyi ti udah dipadahka Iya ngagai kita . "
41016008	Nya alai sida pansut lalu rari ari kubur , laban sida balat takut sereta balat alit ati , lalu sida nadai madahka utai nya ngagai orang , laban sida takut .
41016009	Sida indu mansang ngagai Peter enggau bala pangan iya lalu nusui pasal utai ti udah dipadahka ngagai sida .
41016010	Udah nya Jesus Empu ngirumka , ngena sida murid Iya , kenyau ari timur nyentuk ke barat , pesan ti kudus sereta idup belama iya pasal pengelepas ti meruan belama iya . ]
41016011	Tang lebuh sida ninga Jesus udah idup baru , lalu Maria Magdalin udah meda Iya , sida enda arapka nya .
41016012	Udah nya Iya pegari ngena chara bukai ngagai dua iku orang ari bala sida , lebuh seduai iya benung di rantau jalai mansang ngagai menua pesisir .
41016013	Seduai iya lalu nikal , lalu madah ngagai sida ti bukai . Tang sida enda arapka seduai iya .
41016014	Udah nya Iya pegari ngagai murid ke sebelas iku , lebuh sida benung makai , lalu Iya nganu sida laban sida enda arap sereta kieh , laban sida enda arapka orang ke udah meda Iya , udah bekau Iya ke angkat idup baru .
41016015	Lalu ku Iya bejaku ngagai sida , " Bejalai kita ngagai serata dunya , lalu tusui Berita Manah ngagai semua mensia .
41016016	Orang ke arap lalu dibaptisa , deka diselamatka , tang orang ke enda arap deka diukum .
41016017	Lalu tu tanda ti deka nyempulang orang ke arap : sida deka muru antu dalam nama Aku ; sida deka bejaku ngena jaku ti nyelai .
41016018	Enti sida tepegaika ular , tauka teirupka rachun , utai nya enda ngemediska sida ; sida deka ngengkahka jari sida ba orang ke sakit , lalu orang nya deka gerai . "
41016019	Lebuh Tuhan Jesus udah bejaku ngagai sida , Iya lalu dibai niki ke serega , lalu duduk muak ari kanan Allah Taala .
41016020	Sida murid bejalai lalu nusui Berita Manah di semua endur , lalu Tuhan bekereja enggau sida lalu netapka pengamat pesan Iya ngena kereja ajih ti nyempulang pesan nya . [
42001001	Tabi Teopilus : Laban mayuh orang udah nguji ngena jalai ti betusun nuliska cherita pasal utai ti udah nyadi ba bala kami ,
42001002	nitihka cherita ti udah ditusui ngagai kami ulih orang ke meda utai nya nyadi kenyau ari pun , lalu udah nusui pesan nya ,
42001003	nya alai , lebuh aku udah enggau bejimat mansik semua utai nya kenyau ari pun , aku mega berunding deka nuliska utai nya ngena chara ti betusun , ke nuan , Tuan ti dipebasaka ,
42001004	ngambika nuan nemu utai ti bendar pasal semua utai ti udah diajar ngagai nuan .
42001005	Lebuh Herod nyadi raja di menua Judea , bisi siku imam benama Sekariah . Iya peturun Imam Abijah . Bini iya peturun Aron , lalu nama iya Elisabet .
42001006	Seduai iya sama lurus di mua Allah Taala , ngasika semua pesan enggau adat Tuhan .
42001007	Tang seduai iya nadai anak , laban Elisabet mandul , lalu seduai iya pen nyau tuai amat umur .
42001008	Nyadi sekali , lebuh Sekariah benung bekereja nyadi imam di mua Allah Taala , lebuh raban iya bekereja dalam Rumah Sembiang sehari nya ,
42001009	iya kena pilih ngena chara bechabut undi , nitihka adat asal sida imam , lalu iya tama ngagai Rumah Sembiang Tuhan lalu nunu menyan .
42001010	Lebuh maya menyan benung ditunu , semua orang mayuh besampi di luar .
42001011	Siku melikat Tuhan lalu pegari di mua Sekariah , bediri muak ari kanan alta ti alai nunu menyan .
42001012	Lebuh Sekariah meda melikat nya , iya tekenyit sereta balat amat takut .
42001013	Tang ku melikat nya bejaku ngagai iya , " Anang takut , Sekariah , laban sampi nuan udah didinga Allah Taala , lalu bini nuan Elisabet deka ngadaka anak lelaki siku , lalu nuan deka meri iya nama John .
42001014	Nuan deka gaga sereta lantang ati , lalu mayuh orang deka rami gaga ati lebuh iya ada ,
42001015	laban iya deka nyadi orang ke besai di mua Tuhan . Iya enda tau ngirup wain tauka ai ti bisa . Indah sebedau iya ada deh Iya deka dipenuhka enggau Roh Kudus .
42001016	Iya deka nguingka mayuh orang Israel ngagai Tuhan Allah Taala sida .
42001017	Ngena roh enggau kuasa Elijah iya deka bejalai dulu ari Tuhan , nguingka ati apai indai ngagai anak sida , enggau nguingka orang ke enda ngasi ngagai penemu-dalam orang ke lurus , nyendiaka bala nembiak Tuhan , ke udah disedia ke Tuhan . "
42001018	Sekariah lalu bejaku ngagai melikat nya , " Baka ni ku aku nemu utai tu deka nyadi ? Laban aku nyau tuai , lalu bini aku mega nyau tuai . "
42001019	Melikat nya lalu nyaut , " Aku tu Gabriel , ke bediri di mua Allah Taala , lalu aku udah diasuh bejaku ngagai nuan , lalu mai Berita Manah tu ngagai nuan .
42001020	Tang diatu laban nuan enda arapka jaku aku , ti deka dikamatka ba maya ti patut , nuan deka bisu , enda ulih bejaku nyentuk ngagai hari semua utai nya nyadi . "
42001021	Lebuh utai nya benung nyadi , orang ke di luar nganti Sekariah , lalu sida iranka kebuah iya lama amat dalam Rumah Sembiang .
42001022	Lebuh iya pansut , iya enda ulih bejaku ngagai sida . Nya baru sida nemu iya bisi udah meda genera dalam Rumah Sembiang . Iya majak ngaga tanda ngena jari iya , lalu mengkang enda ulih bejaku .
42001023	Lebuh iya udah nembuka pengawa iya dalam Rumah Sembiang , iya pulai ke rumah .
42001024	Udah bekau nya , bini iya Elisabet lalu betubuh-bisi , lalu iya enda pansut ari rumah lima bulan . Ku Elisabet bejaku ,
42001025	" Tu meh utai ti udah dikereja Tuhan ke aku , lebuh Iya kasihka aku , lalu muai pemalu ti udah ditatka aku di mua orang mayuh ! "
42001026	Dalam bulan ti keenam Elisabet betubuh-bisi , Allah Taala ngasuh melikat Gabriel datai ngagai sebuah nengeri ti dikumbai Nasaret di menua Galili ,
42001027	ngagai siku dara bungas ke betunang enggau lelaki siku ke benama Josep ke ari peturun David . Nama dara bungas nya Maria .
42001028	Melikat nya datai ngagai iya , lalu bejaku , " Tabi ke nuan , ke dikerinduka Allah Taala ! Tuhan bisi enggau nuan ! "
42001029	Tang Maria beba runding ninga jaku melikat nya , lalu belematika reti jaku tabi nya .
42001030	Lalu ku melikat nya bejaku ngagai iya , " Anang takut , Maria , laban nuan dikerinduka Allah Taala .
42001031	Lalu diatu nuan deka betubuh-bisi , lalu ngadaka anak lelaki siku , lalu nuan deka meri iya nama Jesus .
42001032	Iya deka nyadi orang ke tinggi pangkat , lalu Iya deka dikumbai Anak Allah Taala ti Pemadu Tinggi , lalu Tuhan Allah Taala deka meri Iya kerusi diraja aki Iya David .
42001033	Iya deka merintah peturun Jakop belama iya , lalu Perintah Iya enda nemu abis ! "
42001034	Maria lalu bejaku ngagai melikat nya , " Baka ni ku utai tu tau nyadi , laban aku dara bungas ? "
42001035	Ku melikat nya bejaku enggau iya , " Roh Kudus deka datai atas nuan , lalu kuasa Allah Taala ti Pemadu Tinggi deka ngayung nuan . Nya alai anak mit ti deka diadaka nya kudus . Iya deka dikumbai Anak Allah Taala .
42001036	Lalu diatu petunggal nuan Elisabet benung betubuh-bisi taja pen iya nyau tuai . Tu keenam bulan iya betubuh-bisi , taja pen iya dikumbai mandul .
42001037	Laban nadai utai enda ulih dikereja Allah Taala . "
42001038	Maria lalu bejaku , " Aku tu nembiak Tuhan . Awakka utai nya nyadi ba aku nitihka jaku nuan . " Melikat nya lalu ninggalka iya .
42001039	Maria angkat lalu beguai-guai mupuk ngagai sebuah nengeri di menua Judah ti bebukit ,
42001040	tama ngagai rumah Sekariah , lalu meri tabi basa ngagai Elisabet .
42001041	Lebuh Elisabet ninga jaku tabi Maria , anak mit ti dalam kandung Elisabet lalu engkebut . Penuh laban Roh Kudus , Elisabet
42001042	lalu bejaku enggau nyawa ti inggar , " Beberekat meh nuan ari semua indu bukai , lalu beberekat meh anak ke dikandungka nuan !
42001043	Lalu nama kebuah utai tu nyadi ba aku , datai ke indai Tuhan aku nyau nemuai ngagai aku ?
42001044	Laban lebuh aku ninga jaku tabi nuan tadi , anak mit ke dalam kandung aku engkebut gaga ati .
42001045	Beberekat meh iya ke arapka jaku Tuhan deka dikamatka ! "
42001046	Maria lalu bejaku , " Semengat aku ngemesaika Tuhan ,
42001047	lalu ati aku gaga ke Allah Taala ti Juruselamat aku ,
42001048	laban Iya udah kasihka nembiak Iya ke baruh ati . Belabuh ari diatu semua serak deka ngumbai aku beberekat
42001049	laban Allah Taala ti bekuasa udah ngereja utai ti besai ke aku . Kudus meh nama Iya .
42001050	Iya mandangka pengasih Iya ngagai orang ke nangika Iya , ari serak siti ngagai serak siti .
42001051	Iya udah mandangka pengering Iya ngena lengan Iya lalu udah mambarka orang ke sumbung enggau semua pelan sida .
42001052	Iya udah muai raja ti bekuasa ari kerusi diraja sida , lalu ngeninggika orang ke baruh ati .
42001053	Iya udah ngenyangka orang ke lapar enggau utai ti manah , lalu muru sida ke kaya pulai puang .
42001054	Iya udah nulung nembiak Iya Israel , kena Iya ngingatka pengasih Iya ,
42001055	nitihka semaya ti digaga Iya enggau aki ini kitai , ngagai Abraham enggau ngagai peturun iya belama iya . "
42001056	Maria lalu diau enggau Elisabet kira tiga bulan . Udah nya iya pulai ngagai rumah iya empu .
42001057	Maya pen datai alai Elisabet deka beranak . Iya lalu ngadaka anak lelaki siku .
42001058	Orang ke berimbai pendiau enggau iya , enggau kaban belayan iya ninga Tuhan udah ngayanka pengasih ti besai ngagai iya , lalu sida sama rami gaga ati enggau iya .
42001059	Ba hari ti kelapan sida lalu datai deka nutus anak mit nya , lalu sida deka meri iya nama Sekariah , ngangkatka nama apai iya .
42001060	Tang ku indai iya bejaku , " Ukai nya ! Nama iya John . "
42001061	Sida lalu bejaku ngagai iya , " Nadai kaban belayan nuan bisi nama nya ! "
42001062	Sida lalu bejaku ngena jari enggau apai iya , nanyaka nama ti deka diberi iya ngagai nembiak nya .
42001063	Sekariah lalu minta papan tulis , lalu nulis , " Nama iya John . " Semua sida lalu balat alit ati .
42001064	Tekala nya mulut Sekariah tebuka , dilah iya ulih engkebut , lalu iya belabuh bejaku muji Allah Taala .
42001065	Semua orang ke berimbai pendiau enggau sida bela takut magang . Lalu semua utai nya dikenang orang magang di serata menua ti bebukit di menua Judea .
42001066	Semua orang ninga nya lalu belematika utai nya . Ku sida , " Namaka penyadi nembiak tu ila ? " Laban kuasa Tuhan amat bisi enggau iya .
42001067	Apai iya Sekariah , ke penuh laban Roh Kudus , lalu benabi .
42001068	" Pujika Tuhan Allah Taala ke disembah orang Israel , laban Iya udah kasihka nembiak Iya lalu nebus sida .
42001069	Iya udah nyendiaka siku Juruselamat ti bekuasa ke kitai , ari peturun nembiak Iya David ,
42001070	munyi ti disebut Iya dulu kelia ngena sida nabi Iya ti kudus
42001071	madahka kitai deka diselamatka ari munsuh kitai , enggau ari jari semua orang ke begedika kitai .
42001072	Nya meh jalai Iya udah ngayanka pengasih ti udah disemaya Iya ngagai aki ini kitai lalu udah ngingatka sempekat Iya ti kudus ,
42001073	semaya ti digaga Iya ngena sumpah enggau aki kitai Abraham ngambika
42001074	ngelepaska kitai ari jari munsuh kitai , ngambika kitai betuaika Iya enggau nadai penakut ,
42001075	dalam pengudus enggau pengelurus di mua Iya sepemanjai umur kitai .
42001076	Lalu nuan , anak , deka dikumbai nabi Allah Taala ti Pemadu Tinggi , laban nuan deka bejalai dulu ari Tuhan nyendiaka jalai ke Iya ,
42001077	meri penemu pasal pengelepas ngagai nembiak Iya lebuh dosa sida diampun .
42001078	Ulih pengasih Allah Taala kitai , penampak ari serega deka manchar ngagai kitai ,
42001079	ngambika meri penampak ngagai orang ke diau dalam pemetang enggau dalam kelemayang pemati , lalu ngiring kaki kitai ngagai jalai pemaik . "
42001080	Anak mit nya mansang besai , kering dalam tubuh enggau roh , lalu iya diau di menua puang nyentuk ngagai maya iya ngayanka diri ngagai orang Israel .
42002001	Lebuh maya nya , Raja Besai Augustus meri atur ngasuh semua orang di serata dunya ngerejister nama diri .
42002002	Tu keterubah iya pengawa ngitung tubuh dikereja . Pengawa tu dikereja lebuh Kurinius nyadi gabenor menua Siria .
42002003	Semua orang lalu mansang ngagai nengeri sida empu , ngerejister nama diri .
42002004	Josep mega bejalai ari nengeri Nasaret di menua Galili , ngagai menua Judea , ngagai nengeri David , ti dikumbai Betlehem , laban iya ari peturun David .
42002005	Iya mansang ngerejister nama diri sama enggau Maria , ke betunang enggau iya , ke benung betubuh-bisi .
42002006	Lebuh seduai iya di Betlehem , Maria pen nyau chukup bulan alai beranak .
42002007	Iya lalu ngadaka anak tuai iya , medung anak mit nya ngena kain , lalu ngalika iya dalam dulang , laban sida nadai endur dalam rumah numpang .
42002008	Di menua nya bisi bala pengibun bedus diau di padang , benung ngibun raban bedus sida lebuh malam hari .
42002009	Siku melikat Tuhan lalu pegari di mua sida , lalu mulia Tuhan manchar ngelingi sida , lalu sida balat amat takut .
42002010	Tang ku melikat nya bejaku ngagai sida , " Anang takut ! Laban aku mai ngagai kita Berita Manah ti ngasuh ati semua mensia gaga :
42002011	sehari tu , di nengeri David , Juruselamat kita udah ada , iya nya Kristus ti Tuhan !
42002012	Tu tanda ti diberi ngagai kita : kita deka nemu siku anak mit dibedung ngena kain , gali dalam dulang . "
42002013	Tekala nya bala melikat ari serega lalu pegari sama enggau melikat nya , belagu muji Allah Taala . Ku sida ,
42002014	" Muliaka Allah Taala di serega ti pemadu tinggi , enggau pemaik di dunya ke orang ke dikerinduka Iya ! "
42002015	Lebuh bala melikat nya udah ninggalka sida lalu pulai ke serega , sida pengibun bedus nya lalu bejaku enggau pangan diri , " Aram kitai mupuk ngagai Betlehem , ngambika kitai meda utai ti udah nyadi , ti udah dipadahka Tuhan ngagai kitai . "
42002016	Nya alai sida lalu beguai-guai mupuk , lalu tetemuka Maria seduai Josep , enggau anak mit nya gali dalam dulang .
42002017	Lebuh sida meda nya , sida lalu madahka utai ti udah dipadahka melikat pasal anak mit nya ,
42002018	lalu semua orang ke ninga nya balat alit ati ke utai ti dipadahka sida pengibun bedus .
42002019	Tang Maria nyimpan semua jaku nya lalu belematika jaku nya dalam ati iya .
42002020	Sida pengibun bedus lalu pulai , ngemuliaka sereta muji Allah Taala ketegal semua utai ti udah didinga enggau dipeda sida , munyi ti udah dipadahka ngagai sida .
42002021	Lapan hari udah bekau nya , anak mit nya lalu ditutus . Iya lalu diberi nama Jesus , nama ti udah diberi melikat sebedau Iya dikandungka .
42002022	Lebuh maya nyau datai alai Josep seduai Maria patut nuchi diri nitihka Adat Moses , seduai iya mai anak mit nya ngagai Jerusalem , deka nyerahka Iya ngagai Tuhan ,
42002023	( munyi ti udah ditulis dalam Adat Tuhan : " Genap iku anak tuai ti lelaki enda tau enda diserahka ngagai Tuhan . " )
42002024	Lalu seduai iya ngenjuk piring nitihka pesan ti ditulis dalam Adat Tuhan , iya nya " sepasang burung achang tauka dua iku burung puna " .
42002025	Nyadi di Jerusalem lebuh maya nya bisi siku lelaki benama Simeon . Simeon nya orang ke lurus sereta angkunka Allah Taala , ke nganti pengelepas orang Israel , lalu Roh Kudus bisi enggau iya .
42002026	Roh Kudus udah madahka iya apin mati sebedau iya meda Kristus .
42002027	Nitihka iring Roh Kudus , Simeon lalu mansang ngagai Rumah Sembiang . Lalu lebuh Maria seduai Josep mai Jesus , anak mit nya ngagai Rumah Sembiang , deka ngereja utai ke Iya nitihka atur dalam Adat ,
42002028	Simeon merap anak mit nya , lalu muji Allah Taala . Ku iya ,
42002029	" Tuhan , awakka nembiak Nuan pulai enggau selamat , nitihka jaku Nuan ,
42002030	laban mata aku udah meda pengelepas Nuan ,
42002031	ti udah disediaka Nuan di mua semua mensia ,
42002032	penampak ti mandangka peneka Nuan ngagai orang bansa bukai enggau ke mulia nembiak Nuan Israel . "
42002033	Apai indai anak mit nya lalu balat alit ati ke semua utai ti disebut pasal Iya .
42002034	Udah nya Simeon merekatka sida , lalu bejaku ngagai Maria , indai anak mit nya , " Anak mit tu udah dipilih ngerusak enggau ngelepaska mayuh orang di menua Israel . Lalu Iya deka nyadi tanda ti deka disakal orang ,
42002035	ngambika peragam ati mayuh orang dipandangka - lalu ati nuan deka tusah asai ti direjang ngena pedang . "
42002036	Nyadi dia mega bisi siku nabi indu benama Anna anak Panuel , ari raban bansa Aser . Iya tuai amat umur . Iya semina begulai enggau laki iya tujuh taun aja ,
42002037	lalu iya balu nyentuk ngagai umur iya lapan puluh empat taun . Iya enda kala ninggalka Rumah Sembiang , tang nyembah Allah Taala sereta bepasa , lalu besampi siang malam .
42002038	Lebuh maya nya iya datai , belabuh muji Allah Taala , lalu bejakuka pasal anak mit nya ngagai semua orang ke nganti penebus Jerusalem .
42002039	Lebuh Josep seduai Maria udah tembu ngereja semua utai nitihka Adat Tuhan , sida pulai ngagai menua Galili , ngagai nengeri sida empu , iya nya Nasaret .
42002040	Anak mit nya lalu mansang besai sereta kering , penuh laban penemu-dalam , sereta dikerinduka Allah Taala .
42002041	Nyadi genap taun apai indai Jesus mansang ngagai Jerusalem deka ngintu Gawai Paska .
42002042	Lalu lebuh Jesus umur dua belas taun , sida mupuk ngagai Gawai nya baka selama .
42002043	Tembu Gawai nya , lebuh sida mulaika diri , Nembiak nya , iya nya Jesus , ninggalka Diri di Jerusalem , tang apai indai Iya enda nemu nya .
42002044	Seduai iya bejalai sehari nya ngumbai Iya bejalai enggau raban sida empu . Udah nya seduai iya lalu belabuh begigaka Iya ba bala kaban belayan enggau pangan sida .
42002045	Lebuh seduai iya nadai tetemuka Iya , seduai iya lalu nikal ngagai Jerusalem , ngiga Iya .
42002046	Tiga hari udah bekau nya , nya baru seduai iya tetemuka Iya dalam Rumah Sembiang , duduk enggau bala pengajar , mendingka sida , sereta betanyaka utai ngagai sida .
42002047	Lalu semua orang ke ninga Iya balat alit ati ninga penalam penemu enggau saut Iya .
42002048	Lebuh apai indai Iya meda Iya , seduai iya balat alit ati , lalu ku indai Iya bejaku enggau Iya , " Anak , nama kebuah Nuan miaka kami duai apai nuan baka tu ? Peda Nuan , kami duai apai Nuan udah irau ati begigaka Nuan . "
42002049	Iya lalu nyaut , " Nama kebuah seduai begigaka Aku ? Kati seduai enda nemu Aku endang enda tau enda diau dalam rumah Apai Aku ? "
42002050	Tang seduai iya enda meretika utai ti disebut Iya ngagai seduai .
42002051	Iya lalu mupuk enggau seduai iya lalu datai di Nasaret . Iya ngasika seduai iya , lalu indai Iya nyimpan semua utai nya dalam ati diri .
42002052	Jesus mansang besai sereta bepenemu-dalam , lalu dikerinduka Allah Taala enggau mensia .
42003001	Dalam taun ti kelima belas Tiberius nyadi Raja Besai , lalu Pontius Pilate nyadi gabenor menua Judea , lalu Herod merintah di menua Galili , lalu menyadi Herod ke benama Philip merintah di menua Iturea enggau Trikonitis , lalu Laisanias merintah di Abilene ,
42003002	lebuh Anas seduai Kaiapas nyadi imam besai , jaku Allah Taala datai ngagai John anak Sekariah , di menua puang .
42003003	Iya lalu bejalai nengah semua menua ti ngimbai Sungai Jordan , ngajar pasal pemaptisa nesal ati ke pengampun dosa .
42003004	Munyi ti ditulis dalam bup nabi Isaiah : " Siku orang ngangau di menua puang : ' Sediaka jalai ke Tuhan . ' Gaga jalai Iya rurus .
42003005	Genap lebak deka ditambun , genap bukit enggau munggu deka diruntuhka , jalai ti bingkuk deka digaga rurus , lalu jalai ti kasar deka digaga alus ,
42003006	lalu semua mensia deka meda pengelepas Allah Taala ! ' "
42003007	Ku John bejaku ngagai bala orang ke datai minta diri dibaptisa ulih iya , " Kita anak ular ! Sapa ngasuh kita rari ari ukum ti deka datai ?
42003008	Kereja utai kena nunjukka kita amat udah nesal ati , lalu anang belabuh nyebut ngagai diri empu , ' Kami tu peturun Abraham ' , laban , aku madah ngagai kita , Allah Taala ulih ngaga batu tu nyadi peturun Abraham !
42003009	Indah diatu deh kapak udah sedia deka mungga urat kayu . Semua kayu ti enda mansutka buah ti manah , deka ditebang , lalu dibuai ngagai api . "
42003010	Orang mayuh lalu nanya iya , " Enti pia , nama utai ti patut dikereja kami ? "
42003011	Ku iya nyaut sida , " Barang sapa bisi dua lambar baju , enda tau enda meri ngagai orang ke nadai , lalu orang ke bisi pemakai , enda tau enda ngereja baka nya mega . "
42003012	Indah sida pengumpul chukai deh datai minta iya maptisa sida , lalu ku sida nanya iya , " Pengajar , nama utai ti patut dikereja kami ? "
42003013	Ku iya nyaut sida , " Anang minta chukai lebih ari ti patut . "
42003014	Soldadu mega nanya iya , " Baka ni ku kami ? Nama utai ti patut dikereja kami ? " Ku iya bejaku ngagai sida , " Anang ngerampas duit orang , tauka besaksi bula ngelaban orang . Kita patut nemu puas ati ke gaji diri . "
42003015	Orang mayuh lalu belabuh andal ati , lalu betanya dalam ati diri pasal John , ngumbai iya Kristus .
42003016	John lalu nyaut semua sida , " Aku maptisa kita ngena ai , tang siku orang ke bekuasa agi ari aku deka datai . Indah muka tali selipar Iya deh aku enda tau . Iya deka maptisa kita ngena Roh Kudus enggau api .
42003017	Iya bisi utai ti deka dikena Iya nyapu endur alai nungku gandum , lalu Iya deka nyimpan gandum dalam setor Iya , tang Iya deka nunu ampa dalam api ti enda nemu padam . "
42003018	John meransang orang mayuh ngena mayuh macham jaku lebuh iya nusui Berita Manah ngagai sida .
42003019	Tang Raja Herod ke udah dirara John ketegal Herodias , bini menyadi iya , enggau ketegal semua penyai ti udah dikereja iya ,
42003020	nambahka semua penyai nya lebuh iya nutup John dalam rumah jil .
42003021	Lebuh semua orang udah dibaptisa magang , lalu Jesus udah mega dibaptisa lalu besampi , langit lalu tebuka ,
42003022	lalu Roh Kudus nurun atas Iya baka burung achang . Munyi nyawa lalu bejaku ari serega , " Nuan tu Anak ke dikesayauka Aku . Aku rinduka Nuan . "
42003023	Umur Jesus tiga puluh taun lebuh Iya belabuh ngereja pengawa Iya . Nitihka penemu orang , Iya anak Josep , anak Heli ,
42003024	anak Matat , anak Lewi , anak Melki , anak Janai , anak Josep ,
42003025	anak Matatias , anak Amos , anak Nahum , anak Esli , anak Naggai ,
42003026	anak Mat , anak Matatias , anak Semein , anak Josik , anak Joda ,
42003027	anak Joanan , anak Resa , anak Serubabel , anak Sealtiel , anak Neri ,
42003028	anak Melki , anak Addi , anak Kosam , anak Elmadam , anak Er ,
42003029	anak Josua , anak Elieser , anak Jorim , anak Matat , anak Lewi ,
42003030	anak Simeon , anak Judah , anak Josep , anak Jonam , anak Eliakim .
42003031	anak Melea , anak Menna , anak Matata , anak Natan , anak David ,
42003032	anak Jesi , anak Obet , anak Boas , anak Salmon , anak Nason ,
42003033	anak Aminadap , anak Admin , anak Arni , anak Hesron , anak Peres , anak Judah ,
42003034	anak Jakop , anak Isak , anak Abraham , anak Terah , anak Nahor ,
42003035	anak Seruk , anak Reu , anak Pelek , anak Eber , anak Selah ,
42003036	anak Kainan , anak Apasat , anak Sem , anak Noah , anak Lamek ,
42003037	anak Metuselah , anak Enok , anak Jaret , anak Mahalalel , anak Kenan ,
42003038	anak Enos , anak Set , anak Adam , anak Allah Taala .
42004001	Jesus penuh laban Roh Kudus pulai ari Jordan , lalu Iya dibai Roh Kudus ngagai menua puang ,
42004002	alai Iya ke diuji Sitan empat puluh hari . Iya nadai makai utai dalam kandang empat puluh hari nya , lalu ba ujung empat puluh hari nya , Iya lapar .
42004003	Sitan lalu bejaku ngagai Iya , " Enti Nuan amat Anak Allah Taala , asuh batu tu nyadi roti . "
42004004	Disaut Jesus , " Endang udah ditulis , ' Mensia enda ulih idup makai roti aja . ' "
42004005	Sitan lalu mai Iya ngagai siti endur ti tinggi , lalu mandangka ngagai Iya dalam sekejap mata semua menua di dunya
42004006	lalu bejaku ngagai Iya , " Aku deka meri semua kuasa enggau semua pengaya nya ngagai Nuan , laban semua utai nya udah diberi ngagai aku , lalu aku deka meri utai nya ngagai sebarang orang ke dipilih aku .
42004007	Nya alai , enti Nuan deka nyembah aku , semua utai nya deka diempu Nuan magang . "
42004008	Jesus lalu nyaut iya , " Endang udah ditulis , ' Sembah Tuhan Allah Taala nuan , lalu betuaika Iya siku aja ! ' "
42004009	Sitan lalu mai Jesus ngagai Jerusalem , lalu ngengkahka Iya ba legit perabung Rumah Sembiang , lalu bejaku ngagai Iya , " Enti Nuan amat Anak Allah Taala , terejun Nuan ari tu ,
42004010	laban endang udah ditulis , ' Allah Taala deka ngasuh melikat Iya nyaga Nuan . '
42004011	Lalu tu mega udah ditulis , ' Sida deka nyambut Nuan ngena jari sida , ngambika kaki Nuan enda terempas ba batu . ' "
42004012	Ku Jesus nyaut iya , " Endang udah disebut , ' Anang nguji Tuhan Allah Taala nuan , ' "
42004013	Lebuh Sitan udah tembu nguji Jesus ngena genap macham chara , iya ninggalka Jesus , nganti maya ti manah .
42004014	Jesus , penuh laban kuasa Roh Kudus , pulai ngagai menua Galili , lalu berita pasal Iya ngelekai di serata menua nya .
42004015	Iya lalu belabuh ngajar dalam balai gempuru , lalu semua orang bela muji Iya .
42004016	Lebuh Iya datai di Nasaret , alai Iya ke diau kenyau ari mit , Iya mansang ngagai balai gempuru baka selama lebuh hari Sabat . Iya bediri , deka macha ari Bup Kudus .
42004017	Bup nabi Isaiah lalu disuaka ngagai Iya . Iya muka bup nya , lalu tetemuka siti endur alai jaku tu ditulis ,
42004018	" Roh Tuhan bisi ba Aku , laban Iya udah nata Aku ngambika Aku nusui Berita Manah ngagai orang ke seranta . Iya udah ngasuh Aku madahka pengelepas ke orang ke kena tangkap enggau pengerai ke orang ke buta , pengelepas ke orang ke kena tekan
42004019	lalu madahka maya udah datai alai Tuhan deka ngelepaska nembiak Iya . "
42004020	Iya lalu ngulungka bup nya baru , lalu nyuaka bup nya pulai baru ngagai orang ke udah nyuaka bup nya ngagai Iya . Iya lalu duduk . Semua orang dalam balai gempuru nya bela merening ngagai Iya magang .
42004021	Iya lalu madah ngagai sida , " Sehari tu ayat dalam Bup Kudus tu udah dikamatka munyi ti udah didinga kita . "
42004022	Semua sida bela bejaku muji Iya , sereta balat alit ati ke pemanah jaku Iya . Ku sida , " Ukai enda Iya tu anak Josep ? "
42004023	Iya lalu bejaku ngagai sida , " Kita tentu deka nyebut jaku-dalam tu ngagai Aku , ' Lutur , geraika diri empu . ' Llalu kita deka nyebut , ' Kereja mega di menua Nuan Empu ditu utai ti udah didinga kami kereja Nuan di Kapernaum . ' "
42004024	Lalu ku Iya bejaku ngagai sida , " Enggau bendar Aku madah ngagai kita , nadai siku nabi kala diterima di menua iya empu .
42004025	Tang iya ti bendar : indu ke balu endang mayuh di menua Israel lebuh rambau Elijah menya , lebuh hari enda ujan tiga taun setengah , lalu lapar pungkang nyadi di serata menua tu .
42004026	Tang Elijah ukai diasuh datai ngagai sida , tang semina ngagai siku indu ke balu ke diau di Sarepat , di menua Sidon .
42004027	Lalu orang ke sakit lan mega mayuh di menua Israel lebuh rambau nabi Elisa menya , tang nadai siku sida digeraika , kelimpah ari Naaman orang Siria . "
42004028	Lebuh sida ninga nya , semua sida ke dalam balai gempuru nya lalu balat amat pedis ati .
42004029	Sida angkat , lalu muru Iya ari nengeri nya , mai Iya ngagai tuchung bukit ti alai nengeri nya bediri , deka nikauka Iya ari pala tingkah .
42004030	Tang Iya enselit pansut nengah bala sida , lalu mupuk ari endur nya .
42004031	Iya lalu mupuk ngagai Kapernaum , sebuah nengeri di menua Galili , lalu ngajar orang dia lebuh hari Sabat .
42004032	Sida alit ati ninga ajar Iya , laban Iya bejaku ngena kuasa .
42004033	Dalam balai gempuru nya bisi siku lelaki ke dirasuk antu . Iya nyerauh inggar amat , ku iya ,
42004034	" Nama utai ti deka dikereja Nuan ngagai kami , Jesus orang Nasaret ? Kati Nuan deka ngerusak kami ? Aku ngelala Nuan . Nuan tu Iya ti Kudus ari Allah Taala ! "
42004035	Tang Jesus ngerara iya , " Anang bejaku ; pansut nuan ari iya ! " Lebuh antu nya udah ngempaska lelaki nya di mua orang mayuh , iya lalu pansut ari orang nya , tang enda ngemediska iya .
42004036	Semua orang mayuh balat alit ati , lalu bejaku enggau pangan diri , " Jaku nama tu ? Iya bisi kuasa merintah sereta muru roh ti jai , lalu sida pansut ! "
42004037	Berita pasal Jesus lalu ngelekai ngagai semua endur di menua nya .
42004038	Lebuh Jesus udah ninggalka balai gempuru nya , Iya tama ngagai rumah Simon . Nyadi mentua indu Simon balat amat sakit chelap angat , lalu sida nanya Jesus pasal iya .
42004039	Jesus lalu meremi ari atas indu nya , lalu muru penyakit nya . Indu nya lalu gerai . Tekala nya Iya lalu angkat , lalu mela sida .
42004040	Lebuh padam mata panas , semua orang ke bisi pangan ke sakit laban mayuh macham penyakit , mai pangan sida ngagai Jesus . Iya lalu ngengkahka jari Iya atas genap iku sida , lalu ngeraika sida .
42004041	Antu mega pansut ari mayuh orang , lalu nyerauh , " Nuan tu Anak Allah Taala ! " Tang Iya ngerara sida , lalu enda nyagi sida bejaku , laban sida nemu Iya endang Kristus .
42004042	Ba urung rerak tawas , Iya angkat lalu mupuk ngagai endur siti ti sunyi . Orang mayuh lalu begigaka Iya . Lebuh sida udah tetemuka Iya , sida lalu enda nyagi Iya ninggalka sida .
42004043	Tang ku Iya bejaku ngagai sida , " Aku enda tau enda mega nusui Berita Manah pasal Perintah Allah Taala ngagai nengeri bukai , laban nya kebuah Aku dikirumka . "
42004044	Nya alai Iya majak nusui Berita Manah dalam balai gempuru di serata menua Judea .
42005001	Nyadi sekali , lebuh Jesus bediri ba tebing Danau Genesaret , mayuh amat orang mansang ngagai Iya , deka mendingka jaku Allah Taala .
42005002	Iya tepedaka dua buah perau ba tebing danau nya , tang orang berikan udah ninggalka perau nya , benung masu jala sida .
42005003	Iya lalu nepan sebuah ari perau nya ke diempu Simon , lalu ngasuh Simon ngejangka perau nya jauh mimit ari tebing . Iya duduk , lalu ngajar orang mayuh ari perau nya .
42005004	Lebuh Iya udah tembu bejaku ngagai sida , Iya lalu bejaku ngagai Simon , " Kejangka perau tu ngagai ai ti dalam , lalu ulurka pukat nuan ngambika bulih ikan . "
42005005	Simon lalu nyaut , " Pengajar , kami udah bebendar gawa semalam-malam tu , tang nadai bulih utai . Tang laban Nuan ngasuh , aku deka ngulurka pukat . "
42005006	Lebuh sida udah ngulurka pukat sida , sida bulih mayuh amat ikan , datai ke pukat sida nyau ka charik .
42005007	Nya alai sida ngepai ngagai pangan sida ke ba perau sebuah , minta sida datai nulung sida . Sida datai lalu ngisi dua buah perau nya enggau ikan , datai ke perau nya nyau deka karam .
42005008	Tang lebuh Simon Peter meda nya , iya lalu nyungkurka diri ngagai patung Jesus , ku iya , " Rari ari aku , Tuhan , laban aku tu orang ke bedosa ! "
42005009	Laban iya enggau semua orang ke enggau iya balat alit ati ke pemayuh ikan ti ulih sida ,
42005010	lalu baka nya mega James seduai John , anak Sebedi , ke sama bekunsi berikan enggau Simon . Jesus lalu bejaku ngagai Simon , " Anang takut . Berengkah ari diatu nuan deka ngulihka mensia . "
42005011	Lebuh sida udah narit perau dua buah nya ke tebing , sida ninggalka semua utai , lalu nitihka Iya .
42005012	Nyadi sekali lebuh Jesus dalam sebuah nengeri , siku lelaki ke sakit lan datai . Lebuh iya meda Jesus , iya nyungkurka diri , minta Jesus nulung iya , " Tuhan , enti Nuan deka , Nuan ulih ngaga aku nyadi tuchi ! "
42005013	Jesus lalu ngunjurka jari Iya , negu orang nya , lalu bejaku , " Aku deka ! Tuchi meh nuan ! " Tekala nya penyakit lan nya lalu nadai agi ba orang nya .
42005014	Jesus lalu enda nyagi iya madahka nya ngagai orang . Ku Iya , " Mansang ngagai imam , ngambika imam nya meresa nuan , lalu beri piring ti diasuh Moses , nyadika saksi di mua orang mayuh nuan udah gerai . "
42005015	Tang berita pasal Jesus majak balat agi ngelekai , lalu mayuh amat orang datai ningaka Iya , sereta digeraika ari penyakit sida .
42005016	Tang Iya mupuk ngagai endur ti sunyi , lalu besampi .
42005017	Nyadi sekali , lebuh Iya benung ngajar , orang Parisi enggau pengajar adat bisi duduk semak nya dia . Sida nya datai ari semua genturung pendiau di menua Galili enggau menua Judea , enggau ari Jerusalem . Lalu kuasa Tuhan bisi enggau Iya kena Iya ngeraika orang .
42005018	Lebuh maya nya sekeda orang datai mai siku orang ke sakit bajung atas peninduk iya . Sida nguji mai iya tama ngagai rumah nya deka ngengkahka iya di mua Jesus .
42005019	Tang lebuh sida nadai nemu jalai mai iya tama , laban orang kelalu mayuh , sida lalu mai iya ngagai perabung , lalu ngulurka iya ngena peninduk iya nengah lubang ba perabung nya ngagai tengah-tengah bala mayuh , di mua Jesus .
42005020	Lebuh Iya meda pengarap sida , Iya lalu bejaku , " Unggal , dosa nuan diampun . "
42005021	Sida pengajar adat enggau orang Parisi lalu belabuh betanya ngagai pangan diri , " Sapa orang tu ke bejaku busung baka tu ? Sapa ulih ngampun dosa , kelimpah ari Allah Taala ? "
42005022	Lebuh Jesus nemu runding sida , Iya lalu nyaut sida , " Nama kebuah kita betanya munyi nya dalam ati kita ?
42005023	Ni ti nyamai agi disebut , ' Dosa nuan diampun , ' tauka ' Bediri , lalu bejalai ' ?
42005024	Tang ngambika kita nemu Anak Mensia bisi kuasa di dunya tu ngampun dosa , " -- Iya lalu bejaku ngagai orang ke sakit bajung nya -- " Aku bejaku ngagai nuan : bediri nuan . Bai peninduk nuan , lalu pulai ! "
42005025	Tekala nya orang nya lalu bediri di mua sida , ngambi peninduk ti udah alai iya gali , lalu pulai ke rumah , ngemuliaka Allah Taala .
42005026	Semua sida bela alit ati , lalu sida ngemulia sereta nangika Allah Taala . Ku sida , " Kitai udah meda utai ti nyelai sehari tu ! "
42005027	Udah bekau nya , Jesus pansut lalu tepedaka siku pengumpul chukai , ke benama Lewi , duduk dalam opis alai ngumpul chukai . Jesus lalu bejaku ngagai iya , " Titihka Aku . "
42005028	Lewi angkat , ninggalka semua utai , lalu nitihka Iya .
42005029	Lewi lalu nyendiaka pengerami makai besai dalam rumah iya ke Jesus . Mayuh amat pengumpul chukai enggau orang bukai makai enggau sida .
42005030	Orang Parisi enggau sida pengajar Adat lalu mut-mut ngagai murid Jesus . Ku sida , " Nama kebuah kita makai ngirup enggau pengumpul chukai , enggau orang ke bedosa ? "
42005031	Jesus lalu nyaut , " Orang ke gerai enda begunaka lutur , tang semina orang ke sakit .
42005032	Aku datai , ukai deka ngangauka orang ke lurus , tang ngangauka orang ke bedosa ngasuh sida nesal ati . "
42005033	Udah nya sida bejaku ngagai Jesus , " Sida murid John , baka murid orang Parisi , suah bepasa sereta besampi , tang murid Nuan makai ngirup . "
42005034	Jesus lalu bejaku ngagai sida , " Kita enda ulih ngasuh bala pengabang ba gawai tikah bepasa lebuh lelaki ke ditikah agi enggau sida , ukai enda ?
42005035	Hari deka datai alai lelaki ke ditikah nya deka diambi ari sida . Nya baru sida bepasa . "
42005036	Iya mega madahka siti sempama ngagai sida : " Nadai orang nyarikka chebik ari kain ti baru , lalu nampalka iya ngagai kain ti lama , enggai ke nyarikka kain ti baru , lalu chebik ti baru nya enda sebaka enggau kain ti lama .
42005037	Lalu nadai mega orang nyimpan wain ti baru dalam kambut ti lama , enggai ke wain ti baru nya mechahka kambut nya , lalu wain nya deka nyaya , lalu kambut nya rusak .
42005038	Wain ti baru enda tau enda disimpan dalam kambut ti baru !
42005039	Lalu nadai mega orang deka ngirup wain ti baru lebuh iya udah ngirup wain ti lama , laban ku iya , ' Iya ti lama nyamai agi . ' "
42006001	Nyadi sekali lebuh Jesus bejalai nengah umai gandum kena hari Sabat , sida murid Iya ngambi tangkai gandum , ngusuk lalu makai leka gandum nya .
42006002	Tang ku sekeda orang Parisi , " Nama kebuah kita ngereja utai ti enda disagi lebuh hari Sabat ? "
42006003	Jesus lalu nyaut , " Kati kita nadai udah kala macha pasal utai ti dikereja David lebuh iya enggau bala iya lapar ?
42006004	Iya tama ngagai rumah Allah Taala , ngambi lalu makai roti ti udah dienjuk ngagai Allah Taala , roti ti enda tau diempa mensia , kelimpah ari sida imam , lalu meri roti nya ngagai bala iya ? "
42006005	Iya lalu bejaku ngagai sida , " Anak Mensia Tuhan ke hari Sabat . "
42006006	Nyadi sekali lebuh hari Sabat ti bukai , Iya tama ngagai balai gempuru , lalu ngajar , lalu siku lelaki ke mati jari kanan , bisi dia .
42006007	Sida pengajar Adat enggau orang Parisi lalu nengkilaka Jesus , deka meda enti Iya deka ngeraika orang nya lebuh hari Sabat tauka enda , ngambika sida ulih besalahka Iya .
42006008	Taja pen nemu runding sida , tang Iya bejaku ngagai orang ke mati jari nya , " Datai kitu , lalu bediri ditu . " Orang nya angkat , lalu bediri .
42006009	Jesus lalu bejaku ngagai sida , " Aku nanya ngagai kita : Kati kitai tau ngereja utai ti manah tauka ngemedis lebuh hari Sabat , ngidupka nyawa , tauka munuh ? "
42006010	Lebuh Iya udah merening ngagai semua sida , Iya lalu bejaku ngagai orang ke mati jari nya , " Unjurka jari nuan . " Orang nya lalu ngunjurka jari iya , lalu jari iya gerai .
42006011	Tang sida balat pedis ati , lalu berandau enggau pangan diri pasal utai ti deka dikereja sida ngagai Jesus .
42006012	Lebuh maya nya , Iya niki ngagai bukit sigi , deka besampi , lalu Iya besampi semalam-malam nya ngagai Allah Taala .
42006013	Ba urung rerak tawas , Iya ngangauka sida murid Iya , lalu milih dua belas iku ari bala sida , lalu Iya ngumbai sida nya rasul :
42006014	Simon ( ke digelar Iya Peter ) enggau menyadi iya Andrew ; James seduai John , Philip enggau Bartolomew ,
42006015	Matthew seduai Thomas , James anak Alpius , enggau Simon ( ke digelar Bujang Berani ) ,
42006016	Judas anak James , enggau Judas Iskariot , ke nyual Iya .
42006017	Iya lalu nurun ari bukit nya enggau sida , lalu bediri ba tanah ti rata , sama enggau mayuh sida murid Iya , sereta enggau mayuh amat orang ari semua menua Judea , Jerusalem , enggau ari Tire enggau ari Sidon ti ba tebing tasik .
42006018	Sida udah datai deka mendingka Iya , sereta minta diri digeraika ari penyakit . Lalu orang ke dikeduan antu digeraika .
42006019	Semua orang dalam bala mayuh nya nguji negu Iya , laban kuasa pansut ari Iya lalu ngeraika semua sida .
42006020	Iya lalu merening ngagai sida murid Iya , lalu bejaku , " Beberekat meh kita ke seranta , laban kita deka bempu Perintah Allah Taala !
42006021	" Beberekat meh kita ke lapar diatu , laban kita deka dikenyangka ! " Beberekat meh kita ke nyabak diatu , laban kita deka ketawa !
42006022	" Beberekat meh kita lebuh orang begedika kita , lebuh sida nulak kita , ngeleseka kita , lalu bejai kita ketegal Anak Mensia !
42006023	Rami gaga ati meh kita lebuh hari nya , lalu merejuk gaga ati , laban upah ti besai disedia ke kita di serega . Laban nya meh utai ti udah dikereja aki ini sida kelia ngagai sida nabi .
42006024	" Tang tulah meh kita ke kaya ; laban kita udah nyamai diau !
42006025	" Tulah meh kita ke kenyang diatu , laban kita deka lapar ! " Tulah meh kita ke ketawa diatu , laban kita deka ngulit sereta nyabak !
42006026	" Tulah meh kita lebuh semua orang muji kita , laban nya utai ti udah dikereja aki ini sida ngagai sida nabi ti pelesu .
42006027	" Tang Aku madah ngagai kita ke mending : Rinduka munsuh kita . Kereja utai ti manah ngagai orang ke begedika kita .
42006028	Berekatka orang ke nyumpah kita , besampika orang ke merinsaka kita .
42006029	Enti orang nampar kuyu kita sepiak , awakka iya mega nampar kuyu kita sepiak . Enti orang ngambi kelambi kita , awakka iya mega ngambi baju kita .
42006030	Beri ngagai semua orang ke minta utai ari kita , lalu lebuh orang ngambi utai kita , anang minta utai nya dipulaika baru .
42006031	Kereja ngagai orang baka ke dikedekaka kita kereja sida ngagai kita .
42006032	" Enti kita rinduka orang ke rinduka kita , baka ni ku nya tau nyadika berekat kita ? Indah orang ke bedosa deh nemu rinduka orang ke rinduka sida !
42006033	Lalu enti kita manah enggau orang ke manah enggau kita , baka ni ku nya tau nyadika berekat kita ? Indah orang ke bedosa deh nemu ngereja nya !
42006034	Enti kita nyali utai semina ngagai orang ke dikarapka ulih mulaika utai nya ngagai kita , baka ni ku nya tau nyadika berekat kita ? Indah orang ke bedosa deh nemu nyali utai ngagai pangan diri , lalu ngarapka diri ulih nerima utai nya pulai baru !
42006035	Tang rinduka munsuh kita , lalu kereja utai ti manah ngagai sida . Jali utai ngagai orang , lalu anang ngarapka diri nerima bayar . Nya baru upah kita besai , lalu kita deka nyadi anak Allah Taala ti Pemadu Tinggi ; laban Iya manah enggau orang ke enda nemu beterima kasih , sereta enggau orang ke jai .
42006036	Kasihka orang , baka Apai kita ti kasih .
42006037	" Anang ngakim , nya baru kita enda diakim . Anang ngukum , nya baru kita enda diukum . Ampun , nya baru kita diampun .
42006038	Beri , lalu kita deka diberi . Takar ti chukup , ti dienyak , digusak , ti meruap lalu lilih , deka diberi ngagai kita ; laban takar ti dikena kita nakar deka dikena nakar utai ke kita . "
42006039	Jesus mega madahka sempama tu ngagai sida : " Kati orang ke buta ulih ngiring orang ke buta ? Enda ka seduai iya deka sama labuh ngagai lubang kebung ?
42006040	Murid endang nadai kala lebih ari pengajar iya ; tang semua murid , lebuh sida udah tembu belatih , deka nyadi sebaka enggau pengajar sida .
42006041	" Nama kebuah kita betilikka empeleman ba mata pangan kita , tang enda tepedaka lumpung kayu ti ba mata kita empu ?
42006042	Tauka , baka ni ku kita nyebut ngagai menyadi kita , ' Menyadi , awakka aku muai empeleman ari mata nuan , ' tang kita enda meda lumpung kayu ti ba mata kita empu ? Kita tu orang ke pura-pura ngapa ! Buai dulu lumpung kayu ari mata kita empu , nya baru mata kita lansik lalu kita ulih muai empeleman ari mata menyadi kita .
42006043	" Kayu ti manah enda mansutka buah ti jai . Lalu kayu ti jai enda mansutka buah ti manah .
42006044	Laban genap batang kayu dikelala ari buah iya . Buah ara ukai diambi ari unak , lalu buah anggur ukai diambi ari madang emperingat .
42006045	Orang ke manah mansutka utai ti manah ari ati iya , lalu orang ke jai mansutka utai ti jai ari ati iya . Laban iya nyebut utai ti ngemenuhka ati iya .
42006046	" Nama kebuah kita ngumbai Aku , ' Tuhan , Tuhan , ' tang enda ngereja utai ti diasuh Aku ?
42006047	Aku deka madah ngagai kita gaya orang ke datai ngagai Aku , ke mending lalu ngasika jaku Aku .
42006048	Iya baka orang siku ke ngaga rumah . Iya numbak lubang ti dalam lalu nudukka pugu rumah iya ba atas batu . Sungai bah ngampuhka tebing , lalu mangka ngagai rumah nya , tang enda ulih nguyat rumah nya , laban rumah nya udah tegap digaga .
42006049	Tang orang ke ninga tang enda ngasika jaku Aku , nya baka orang siku ke ngaga rumah ti nadai batu pemun . Lebuh ai bah mangka ngagai rumah nya , rumah nya tumbang tekala nya . Balat amat rumah nya rusak ! "
42007001	Lebuh Jesus udah nyebut semua utai nya ngagai orang mayuh , Iya lalu mupuk ngagai Kapernaum .
42007002	Siku pemesai soldadu Rome bisi siku ulun . Ulun nya balat dikesayauka iya . Nyadi ulun nya sakit lalu nyau deka mati .
42007003	Lebuh pemesai nya ninga pasal Jesus , iya lalu ngasuh sekeda tuai orang Judah betemu enggau Jesus , minta Jesus datai lalu ngeraika ulun iya .
42007004	Lebuh bala tuai orang Judah betemu enggau Jesus , sida bebendar amat minta Iya datai . Ku sida , " Orang tu patut disaup Nuan ,
42007005	laban iya angkunka bansa kitai , lalu iya udah ngaga sebuah balai gempuru ke kami . "
42007006	Jesus lalu mupuk enggau sida , tang lebuh Iya nyau ka datai ba rumah nya , pemesai nya lalu ngasuh pangan iya madah ngagai Jesus , " Tuan , anang ngiruh Diri , laban aku enda chukup badas alai Nuan datai .
42007007	Nya kebuah aku enda datai ngagai Nuan . Tak sebut aja jaku , lalu geraika nembiak aku .
42007008	Laban aku empu mega bekereja di baruh pemesai , lalu aku mega bisi soldadu dipegai aku . Aku bejaku ngagai siku , ' Mupuk nuan ! ' lalu iya mupuk . Ngagai siku ti bukai aku bejaku , ' Kitu ke nuan , ' lalu iya datai . Lalu aku bejaku ngagai ulun aku , ' Kereja tu ! ' lalu iya ngereja utai nya . "
42007009	Lebuh Jesus ninga nya , Iya balat alit ati ke pemesai nya . Jesus nguing ngagai bala orang mayuh ke nitihka Iya , lalu bejaku " Aku madah ngagai kita , Indah di menua Israel deh Aku nadai udah kala tetemuka pengarap ti baka tu . "
42007010	Lebuh orang ke udah diasuh mai pesan pulai ngagai rumah pemesai nya , sida nemu ulun nya udah gerai .
42007011	Enda lama udah bekau nya , Jesus bejalai ngagai sebuah nengeri ti dikumbai Nain , disempulang sida murid Iya , enggau orang mayuh .
42007012	Lebuh Iya datai semak pintu nengeri nya , bala orang ke nganjung siku lelaki ti udah mati , pansut ari nengeri nya . Nyadi lelaki ke mati nya anak tunggal siku indu balu . Mayuh amat orang ari nengeri nya bejalai enggau indu nya .
42007013	Lebuh Tuhan meda indu nya , Iya sinu ati ke iya , lalu bejaku ngagai iya , " Anang nyabak . "
42007014	Iya mansang lalu negu sentubung nya , lalu orang ke ngesan sentubung nya ngetu . Jesus lalu bejaku , " Bujang ! Aku bejaku ngagai nuan : angkat nuan ! "
42007015	Orang ke mati nya lalu duduk , lalu belabuh bejaku . Jesus lalu nyerahka iya ngagai indai iya .
42007016	Semua sida nangi lalu ngemuliaka Allah Taala . Ku sida , " Nabi ke besai udah pegari ba bala kitai ! Allah Taala udah datai nulung nembiak Iya ! "
42007017	Berita pasal Jesus lalu ngelekai di semua menua Judea enggau di serata menua ti ngelingi menua nya .
42007018	Sida murid John madahka semua utai nya ngagai John . Nya alai John ngangauka dua iku murid iya
42007019	lalu ngasuh seduai iya betemu enggau Tuhan , ngambika seduai iya nanya , " Kati Nuan tu orang ke deka datai , tauka kami nganti orang bukai ? "
42007020	Lebuh seduai iya betemu enggau Jesus , seduai iya lalu bejaku , " John Pemaptisa udah ngasuh kami duai betemu enggau Nuan lalu nanya Nuan , ' Kati Nuan tu orang ke deka datai , tauka kami nganti orang bukai ? ' "
42007021	Lebuh maya nya Jesus baru udah ngeraika mayuh orang ari penyakit , ari pemedis , enggau ari keduan roh ti jai , lalu mayuh orang ke buta ulih meda .
42007022	Lalu ku Iya nyaut seduai iya , " Mupuk meh seduai , lalu padahka ngagai John pasal utai ti udah dipeda enggau didinga seduai : orang ke buta meda , orang ke lemi bejalai , orang ke sakit lan , dituchi , orang ke bengal ninga , orang ke mati diangkatka idup baru , lalu Berita Manah dipadahka ngagai orang ke seranta .
42007023	Beberekat meh orang ke enda nulak Aku . "
42007024	Lebuh seruan John udah mupuk , Jesus lalu belabuh bejaku ngagai orang mayuh pasal John : " Nama utai ti deka dipeda kita di menua puang ? Buluh ti beguyat laban ribut ?
42007025	Nama utai ti deka dipeda kita ? Deka meda orang ke ngena gari ti manah ? Orang ke ngena gari ti manah lalu diau lantang senang , diau di istana !
42007026	Nama utai ti deka dipeda kita ? Siku nabi ? Amat . Tang , Aku madah ngagai kita , kita meda lebih agi ari nabi .
42007027	Tu meh orang ke dikenang dalam Bup Kudus : ' Aku ngasuh seruan Aku bejalai dulu ari Nuan , ngambika iya nyendiaka jalai ke Nuan . '
42007028	Aku madah ngagai kita , ari semua orang ke diadaka indu , nadai siku ke besai agi ari John . Tang Iya ke pemadu mit dalam Perintah Allah Taala , besai agi ari iya . "
42007029	( Semua orang ke ninga nya , nyengkaum sida pengumpul chukai , bela ngumbai Allah Taala amat lurus , laban sida udah dibaptisa ngena baptisa John .
42007030	Tang orang Parisi enggau sida pengajar Adat ke enggai dibaptisa ulih John , nulak tuju Allah Taala dalam pengidup sida . )
42007031	Ku Jesus nampung jaku Iya , " Ngagai apa Aku mandingka orang ke rebak diatu ? Baka apa sida nya ?
42007032	Sida nya baka bala anak mit ke duduk ba sebelah pasar , ke bekangauka pangan diri , ' Kami nyepu kesuling , tang kita enda betanda ! Kami bekeduie nyabak , tang kita enda nyabak ! '
42007033	Laban John pemaptisa udah datai , nadai makai utai , nadai ngirup wain , lalu ku kita , ' Iya dirasuk antu ! '
42007034	Anak Mensia udah datai makai enggau ngirup , lalu ku kita , ' Peda orang nya ! Iya bam sereta pemabuk , pangan sida pengumpul chukai , enggau orang ke bedosa ! '
42007035	Tang taja pia , penemu-dalam diayanka amat ngena , ulih orang ke nerima iya . "
42007036	Siku orang Parisi mai Jesus makai enggau iya . Jesus lalu mansang ngagai rumah orang nya , lalu belatur deka makai .
42007037	Nyadi di nengeri nya bisi siku indu ke bedosa . Lebuh iya ninga Jesus bisi makai dalam rumah orang Parisi nya , iya lalu mai sebutul minyak wangi .
42007038	Iya bediri ari belakang Jesus ngimbai kaki Iya , nyabak , lalu belabuh ngemasahka kaki Jesus ngena ai mata iya . Iya lalu ngendas kaki Jesus ngena buk iya , nyium lalu nata kaki Jesus ngena minyak wangi nya .
42007039	Lebuh orang Parisi ke mai Jesus makai , meda nya , iya lalu bejaku dalam ati diri , " Enti orang tu amat nabi , Iya tentu nemu indu ke negu Iya nya orang ke bedosa . "
42007040	Jesus lalu bejaku ngagai iya , " Simon , Aku bisi utai ti deka dipadahka ngagai nuan . " Simon lalu nyaut , " Padahka ngagai aku , Pengajar . "
42007041	Jesus lalu madah ngagai iya , ku Iya , " Siku orang ke bejalika duit ngagai orang , bisi dua iku orang berutang ba iya . Siku berutang lima ratus singkap duit pirak , lalu siku berutang lima puluh singkap .
42007042	Lebuh seduai iya enda tebayarka utang diri , iya muai utang seduai iya . Sapa ari seduai nya ke deka lebih agi rinduka iya ? "
42007043	Simon lalu nyaut , " Nyangka iya ke mayuh agi utang , ke enda ibuh mayar utang . " Jesus lalu nyaut , " Betul sangka nuan . "
42007044	Jesus lalu nguing ngagai indu nya , lalu bejaku ngagai Simon , " Kati nuan bisi meda indu tu ? Aku tama ngagai rumah nuan , tang nuan nadai meri Aku ai kena Aku masu kaki , tang iya udah masu kaki Aku ngena ai mata iya , lalu ngendas kaki Aku ngena buk iya .
42007045	Nuan enda nyium Aku , tang kenyau ari Aku tama tadi iya enda ngetu-ngetu nyium kaki Aku .
42007046	Nuan enda nata pala Aku ngena minyak , tang iya udah nata kaki Aku ngena minyak wangi .
42007047	Nya alai , Aku madah ngagai nuan , dosa iya ti mayuh , udah diampun , nya kebuah iya balat rindu ; tang orang ke diampun mimit , deka rindu mimit aja . "
42007048	Jesus lalu bejaku ngagai indu nya , " Dosa nuan diampun . "
42007049	Tang orang ke duduk makai enggau Iya ba mija nya lalu belabuh bejaku enggau pangan diri , " Sapa orang tu , datai ke Iya berani ngampun dosa ? "
42007050	Lalu ku Jesus bejaku ngagai indu nya , " Pengarap nuan udah nyelamatka nuan . Pulai meh nuan enggau selamat . "
42008001	Enda tentu lama udah bekau nya , Jesus bejalai nengah nengeri enggau genturung pendiau , nusui Berita Manah pasal Perintah Allah Taala . Murid ke dua belas iku bisi enggau Iya ,
42008002	lalu pia mega sekeda indu ke udah digeraika Jesus ari antu enggau ari penyakit : Maria ( ke dikumbai Magdalin ) alai Jesus ke udah muru tujuh iku antu ;
42008003	enggau Joana , ( bini Chusa , siku pemesai dalam opis Herod ) , enggau Susana , enggau mayuh indu ke bukai , ke ngena duit sida empu nulung Jesus enggau sida murid Iya .
42008004	Lebuh mayuh amat orang begempuru , lalu orang ari mayuh bengkah nengeri datai ngagai Jesus , Iya bejaku ngena jaku sempama :
42008005	" Orang siku mansang naburka benih . Lebuh iya naburka benih , sekeda benih nya labuh ba jalai raya lalu kena indik kaki mensia , lalu burung makai leka benih nya .
42008006	Sekeda labuh ba batu , lalu lebuh iya tumbuh , iya layu , laban iya nadai ai .
42008007	Sekeda labuh ba madang duri . Duri nya tumbuh sama enggau leka benih nya , lalu ngalahka iya .
42008008	Lalu sekeda labuh ba tanah ti ami , lalu tumbuh , lalu bebuah seratus kali lipat . " Lebuh Iya udah nyebut nya , Iya lalu ngangau , " Awakka orang ke bisi pending , ninga . "
42008009	Sida murid Iya lalu nanya ngagai Iya reti jaku sempama nya ,
42008010	Ku Iya , " Kita udah diberi penemu pasal misteri Perintah Allah Taala , tang ngagai sida ti bukai , Aku bejaku ngena jaku sempama , ngambika ' sida merening , tang enda meda ; mending , tang enda mereti . '
42008011	" Tu reti sempama nya : benih nya jaku Allah Taala .
42008012	Benih ti labuh ba jalai raya nya orang ke ninga . Udah nya Sitan datai lalu ngerampas pesan nya ari ati sida , ngambika sida enda arap lalu enda diselamatka .
42008013	Benih ti labuh ba batu nya orang ke ninga pesan nya , lalu nerima iya enggau ati ti gaga . Tang sida nadai urat . Sida arap enda lama , lalu lebuh penguji datai , sida badu agi arap .
42008014	Benih ti labuh ba madang duri nya orang ke ninga , tang lebuh sida mupuk ari endur nya , sida alah laban pengirau , pengaya , enggau pengelantang dunya , lalu buah sida enda mansau .
42008015	Tang benih ti labuh ba tanah ti ami nya orang ke ninga pesan , lalu ngingatka iya dalam ati ti manah sereta ngasi , lalu sida bebuah enggau ati ti liat sereta tan .
42008016	" Nadai orang nungkun lampu , lalu ngerungkup iya ngena bisin , tauka ngengkahka iya di baruh katil , tang ngengkahka lampu nya ba penuduk lampu , ngambika orang ke tama ulih meda penampak nya .
42008017	" Laban nadai utai ti dilalai , enda dikebakka , lalu nadai utai ti resia , enda ditemu .
42008018	" Nya alai , pendingka enggau manah ; laban orang ke bisi utai , deka diberi mayuh agi , tang orang ke nadai utai , indah utai ti mimit ti dikemisi sida , deh deka dirampas ari sida . "
42008019	Udah nya indai enggau sida menyadi lelaki Jesus datai ngagai Iya , tang sida enda ulih betemu enggau Iya laban orang kelalu mayuh .
42008020	Orang lalu madah ngagai Iya , " Indai Nuan enggau sida menyadi lelaki Nuan bisi di luar , deka betemu enggau Nuan . "
42008021	Tang ku Iya bejaku ngagai sida , " Indai Aku enggau menyadi lelaki Aku nya orang ke ningaka jaku Allah Taala , lalu ngereja iya . "
42008022	Nyadi sekali Iya nepan sebuah perau enggau sida murid Iya , lalu ku Iya bejaku ngagai sida , " Aram kitai ngelayang ke seberai danau tu . " Sida lalu bekejang .
42008023	Lebuh sida belayar , Jesus tinduk . Ribut biaubalai lalu mangka ba danau nya , lalu ai belabuh tama ngagai perau sida , datai ke perau sida nyau deka karam .
42008024	Sida mansang ngagai Iya lalu ngerak Iya enggau panjung , " Pengajar , Pengajar ! Mati kitai tu ! " Iya lalu dani , lalu ngerara ribut enggau gelumbang . Ribut enggau gelumbang lalu badu , lalu semua utai teduh magang .
42008025	Ku Iya bejaku ngagai sida , " Kini ke tunga pengarap kita ? " Sida takut sereta balat alit ati , lalu bejaku enggau pangan diri , " Sapa orang tu , datai ke Iya bejaku ngagai ribut enggau ai , lalu sida ngasika Iya ? "
42008026	Sida lalu datai di menua Gerasenes , di seberai Danau Galili .
42008027	Lebuh Iya niki ke tebing , siku orang ari nengeri nya ke dirasuk antu , betemu enggau Iya . Orang nya lama udah telanjai , lalu iya enda diau di rumah , tang diau ba sebelah pendam .
42008028	Lebuh iya meda Jesus , iya nyungkurka diri di mua Jesus lalu nyerauh enggau pengabis penginggar nyawa iya , " Nama utai ti deka dikereja Nuan ngagai aku , Jesus , Anak Allah Taala ti Pemadu Tinggi ? Aku minta Nuan , anang merinsaka aku ! "
42008029	Laban Jesus udah muru antu nya pansut ari orang nya . ( Antu nya suah udah ngerasuk orang nya . Iya ditutup dalam rumah jil , lalu ditanchang ngena rantai , tang iya mutuska rantai nya , lalu dibai antu nya ngagai menua puang . )
42008030	Jesus lalu nanya iya , " Sapa nama nuan ? " Iya lalu nyaut , " Nama aku Bala " ; laban mayuh antu udah ngerasuk iya .
42008031	Sida antu nya lalu minta Jesus enda muai sida ngagai lubang kebung ti dalam .
42008032	Nyadi semak endur nya bisi raban babi benung makai ba munggu . Sida antu nya lalu minta Jesus ngemendarka sida tama ngagai raban babi nya . Jesus lalu ngemendarka sida .
42008033	Sida antu nya lalu pansut ari orang nya , lalu tama ngagai babi . Semua babi nya lalu belanda nurun tebiang , terejun ngagai danau nya , lalu lemas .
42008034	Lebuh bala orang ke ngibun raban babi meda utai nya , sida rari lalu madahka pasal utai nya ngagai orang ke di nengeri enggau di menua pesisir .
42008035	Orang mayuh lalu datai deka meda utai ti udah nyadi . Lebuh sida datai ngagai Jesus , sida nemu orang ke udah dilepaska ari antu nya duduk semak kaki Jesus , udah begari , lalu enda agi gila . Semua sida lalu takut .
42008036	Orang ke udah meda utai nya nyadi lalu madah ngagai sida jalai orang ke dirasuk antu nya digeraika .
42008037	Udah nya semua orang di menua nya lalu minta Jesus mupuk ari menua sida , laban sida balat takut . Jesus lalu nepan perau lalu pulai .
42008038	Orang ke udah dilepaska ari rasuk antu nya minta Jesus mai iya , ngambika iya ulih enggau Jesus . Tang Jesus ngasuh iya pulai . Ku Jesus bejaku ,
42008039	" Pulai nuan ke rumah , lalu padahka utai ti udah dikereja Allah Taala ke nuan . " Orang nya mupuk lalu madah ngagai semua orang di nengeri nya pasal utai ti udah dikereja Jesus ke iya .
42008040	Lebuh Jesus udah mulaika Diri ke seberai , orang mayuh nyambut penatai Iya , laban semua sida bela nganti Iya .
42008041	Siku lelaki ke benama Jairus lalu datai . Jairus tu siku pemesai ke ngemataka balai gempuru . Iya nyungkurka diri di kaki Jesus , lalu minta Jesus datai ngagai rumah iya ,
42008042	laban anak indu iya ke tunggal , ke umur dua belas taun , nyau deka mati . Lebuh Jesus benung bejalai , orang mayuh nyau besedul ngelingi Iya .
42008043	Nyadi dia bisi siku indu ke udah sakit begetah dua belas taun . Taja pen duit iya nyau abis kena iya berubat ngagai lutur , tang nadai siku orang ulih ngeraika iya .
42008044	Iya datai ari belakang Jesus lalu negu puting gari Jesus . Tekala nya iya lalu badu agi begetah .
42008045	Jesus lalu nanya , " Sapa negu Aku ? " Lebuh semua orang bela madahka diri nadai negu Iya , Peter lalu bejaku , " Pengajar , semua bala orang tu nyau besedul ngelingi Nuan . "
42008046	Tang ku Jesus , " Bisi orang udah negu Aku , laban Aku ngasaika kuasa bisi udah pansut ari Aku . "
42008047	Lebuh indu nya nemu diri enda ulih ngelalaika diri , iya lalu datai getar-getar , nyungkurka diri di mua Jesus , lalu madah ngagai Jesus di mua orang mayuh , kebuah iya negu Jesus , enggau pasal iya ke udah digeraika tekala nya .
42008048	Jesus lalu bejaku ngagai iya , " Anak , pengarap nuan udah ngeraika nuan . Pulai meh nuan enggau selamat . "
42008049	Lebuh Jesus benung bejaku , siku orang datai ari rumah Jairus , lalu bejaku , " Anak indu nuan udah mati . Anang agi ngiruh Pengajar . "
42008050	Lebuh Jesus ninga nya , Iya lalu nyaut , " Anang takut . Arap aja . Iya deka idup . "
42008051	Lebuh Iya datai ba rumah Jairus , Iya enda nyagi orang tama enggau Iya , kelimpah ari Peter , John , enggau James , enggau apai indai anak mit nya .
42008052	Semua orang nyau bekeduie nyabakka anak mit nya . Tang ku Jesus bejaku , " Anang nyabak , laban iya ukai mati , tang tinduk ! "
42008053	Sida lalu ketawaka Iya , laban sida nemu anak mit nya endang udah mati .
42008054	Tang Jesus megai jari anak mit nya , lalu ngangau . " Anak , angkat nuan ! "
42008055	Roh iya lalu pulai baru ngagai iya , lalu iya angkat tekala nya . Jesus lalu ngasuh sida meri iya utai diempa .
42008056	Apai indai indu nya balat amat alit ati , tang Jesus enda nyagi seduai iya madah ngagai orang pasal utai ti udah nyadi .
42009001	Jesus lalu ngempuruka murid Iya ke dua belas , lalu meri sida kuasa muru semua antu , enggau ngeraika penyakit ,
42009002	lalu ngasuh sida madahka berita pasal Perintah Allah Taala , sereta ngeraika orang ke sakit
42009003	Ku Iya bejaku ngagai sida , " Anang mai utai lebuh kita bejalai : anang mai tungkat , tauka kambut , tauka pemakai , tauka duit . Baju kena besilih pen enda meh tau mai .
42009004	Sebarang rumah alai kita tama , diau dia , datai ke kita mupuk ari endur nya .
42009005	Di sebarang endur orang enda nerima kita , tesai abus ari kaki kita nyadika saksi kena ngelaban sida lebuh kita angkat ari endur nya . "
42009006	Sida murid mupuk , lalu bejalai nengah semua genturung pendiau , nusui Berita Manah , sereta ngeraika orang di semua endur .
42009007	Lebuh Herod ninga pasal semua utai ti nyadi , iya beba runding , laban sekeda orang madahka John Pemaptisa udah angkat idup baru .
42009008	Sekeda madahka Elijah udah pegari , lalu sekeda madahka siku ari bala nabi ke dulu kelia udah angkat idup baru .
42009009	Ku Herod , " John udah dipumpung aku pala ; tang sapa orang tu ke didinga aku tu ? " Lalu iya keran deka betemu enggau Jesus .
42009010	Lebuh sida rasul pulai bejalai , sida lalu madah ngagai Jesus semua utai ti udah dikereja sida . Iya mai sida kediri enggau Iya ngagai sebuah nengeri ti dikumbai Betsaida .
42009011	Lebuh orang mayuh ninga nya , sida lalu nitihka Iya . Iya lalu ngelaluka penatai sida lalu bejaku ngagai sida pasal Perintah Allah Taala , lalu ngeraika orang ke sakit .
42009012	Lebuh hari nyau udah lemai , murid ke dua belas datai ngagai Iya , lalu bejaku , " Asuh bala orang tu pulai , ngambika sida bejalai ngagai genturung pendiau enggau ngagai menua ti ngelingi tu , lalu ngiga pemakai enggau rumah alai bemalam , laban menua tu nadai mensia . "
42009013	Tang ku Jesus bejaku ngagai sida , " Kita meri sida utai diempa . " Disaut sida , " Kami semina bisi lima iti tuku roti , enggau dua iku ikan -- enti kami enda mupuk lalu meli pemakai ke semua orang tu . "
42009014	Laban orang lelaki ke bisi dia kira lima ribu iku . Iya lalu bejaku ngagai sida murid Iya , " Asuh sida duduk beraban-raban , kira lima puluh iku dalam siti-siti raban . "
42009015	Sida murid lalu ngasuh semua orang dia duduk magang .
42009016	Jesus lalu ngambi lima iti tuku roti enggau dua iku ikan nya , engkadah ke langit , merekat lalu mechahka roti enggau ikan nya , lalu nyuaka utai nya ngagai sida murid ngambika sida nyadung ngagai orang mayuh .
42009017	Semua sida bela makai magang lalu kenyang . Teda pemakai nya lalu digumpul , dua belas bakul penuh .
42009018	Nyadi sekali , lebuh Jesus benung besampi keDiri , lalu semina sida murid Iya aja bisi semak Iya , Iya nanya sida , " Sapa Aku tu ku orang ? "
42009019	Ku sida nyaut , " Sekeda ngumbai Nuan John Pemaptisa . Sekeda ngumbai Nuan Elijah . Lalu sekeda ti bukai ngumbai Nuan siku ari sida nabi ke dulu kelia , ke udah angkat idup baru . "
42009020	Iya lalu bejaku ngagai sida , " Tang sapa Aku tu ku kita ? " Peter lalu nyaut , " Nuan tu Kristus Allah Taala . "
42009021	Iya lalu berat-rat enda nyagi sida madahka nya ngagai orang ,
42009022	ku Iya , " Anak Mensia enda tau enda balat diperinsa , lalu ditulak sida tuai bansa , sida tuai imam , enggau sida pengajar Adat , lalu dibunuh , lalu ba hari ti ketiga diangkatka idup baru . "
42009023	Lalu ku Iya bejaku ngagai semua sida , " Enti orang deka nitihka Aku , awakka iya badu agi berundingka diri empu , ngesan regang iya tiap hari , lalu nitihka Aku .
42009024	Laban barang sapa deka ngidupka nyawa diri , deka ngelenyauka iya , lalu barang sapa deka ngelenyauka nyawa diri ketegal Aku , deka ngidupka iya .
42009025	Nama penguntung orang , enti iya bempu semua dunya , tang ngelenyauka nyawa diri ?
42009026	Orang ke malu ke Aku , sereta malu ke ajar Aku , Anak Mensia deka mega malu ke orang nya lebuh Iya datai dalam mulia Iya , enggau dalam mulia Apai Iya , enggau dalam mulia bala melikat Iya ti kudus .
42009027	Tang enggau bendar Aku madah ngagai kita , sekeda orang ke bediri ditu apin mati sebedau sida meda Perintah Allah Taala . "
42009028	Kira lapan hari udah bekau Iya nyebut nya , Iya mai Peter , John enggau James niki ngagai bukit sigi , deka besampi .
42009029	Lebuh Iya benung besampi , mua Iya berubah , lalu gari Iya bebali beperenching burak .
42009030	Tekala nya dua iku orang bejaku enggau Iya . Seduai nya Moses enggau Elijah ,
42009031	ke pegari ngena mulia lalu bejakuka pasal pemati Iya , ti baru deka dikereja Iya di Jerusalem .
42009032	Nyadi Peter enggau pangan iya jenak amat tinduk , lalu lebuh sida dani , sida meda mulia Iya , sereta meda orang ke dua iku nya bediri enggau Iya .
42009033	Lebuh orang ke dua iku nya ninggalka Jesus , Peter lalu bejaku enggau Jesus , " Pengajar , manah amat kitai diau ditu ; awakka kami ngaga tiga buah langkau , sebuah ke Nuan , sebuah ke Moses , lalu sebuah ke Elijah . " ( Peter enda nemu utai ti disebut diri . )
42009034	Lebuh Peter agi benung nyebut nya , siti remang datai lalu ngelindung sida , lalu sida murid takut dibalut remang nya .
42009035	Nyawa lalu bejaku ari dalam remang nya , ku iya , " Tu Anak Aku ke dipilih Aku . Pendingka Iya ! "
42009036	Lebuh nyawa nya udah badu bejaku , semina Jesus aja bisi dia . Sida murid lalu enda bemunyi , lalu nadai madah ngagai orang lebuh maya nya , pasal utai ti udah dipeda sida .
42009037	Hari siti , lebuh sida udah nurun ari bukit nya , mayuh amat orang betemu enggau Jesus .
42009038	Siku lelaki lalu ngangau ari bala mayuh , " Pengajar ! Aku minta Nuan meda anak aku ! Iya anak tunggal aku !
42009039	Lebuh roh ti jai nyerang iya , iya nyerauh . Roh nya lalu ngusak iya , datai ke nyawa iya nyau bepupu . Roh nya merinsaka iya , lalu enggai ninggalka iya !
42009040	Aku udah minta sida murid Nuan muru roh nya , tang sida enda ulih . "
42009041	Jesus lalu nyaut , " Kita tu orang ke enda arap sereta jai ! Ni pengelama Aku enda tau enda begulai enggau kita , lalu sabar enggau kita ? Bai anak nuan kitu . "
42009042	Lebuh nembiak nya mansang ngagai Jesus , antu nya lalu ngempaska iya ke tanah , lalu ngusak iya . Tang Jesus ngerara roh ti jai nya , ngeraika nembiak nya , lalu meri iya ngagai apai iya .
42009043	Semua orang balat alit ati ke pemesai kuasa Allah Taala . Lebuh semua orang mayuh agi alit ati ke semua utai ti udah dikereja Jesus , Iya lalu bejaku ngagai sida murid Iya ,
42009044	" Kingatka jaku tu : Anak Mensia deka dijual ngagai jari mensia . "
42009045	Tang sida murid enda nemu reti jaku Iya nya . Reti jaku Iya nya udah dilalaika ari sida , ngambika sida enda nemu reti utai nya . Lalu sida takut nanyaka reti jaku nya ngagai Iya .
42009046	Sida murid betalatka enggau pangan diri pasal sapa ari bala sida ke pemadu besai .
42009047	Tang Jesus nemu peragam ati sida , lalu Iya ngambi siku anak mit , ngasuh iya bediri ngimbai Iya ,
42009048	lalu bejaku ngagai sida , " Barang sapa nerima anak mit tu dalam nama Aku , nerima Aku , lalu barang sapa nerima Aku , nerima Iya ke ngirumka Aku . Laban orang ke pemadu mit ba bala kita , nya meh orang ke pemadu besai . "
42009049	John lalu nyaut , " Pengajar , kami bisi udah meda orang siku muru antu dalam nama Nuan , lalu kami nguji nagang iya , laban iya enda nitihka kitai . "
42009050	Tang ku Jesus bejaku ngagai iya , " Anang nagang iya , laban orang ke enda ngelaban kita , setanah enggau kita . "
42009051	Lebuh Jesus nyau deka dibai niki ke serega , Iya mutuska runding deka mansang ngagai Jerusalem .
42009052	Iya lalu ngasuh bala seruan bejalai dulu ari Iya . Di rantau jalai sida tama ngagai sebuah genturung pendiau di menua Samaria , deka nyendiaka semua utai ke Iya .
42009053	Tang orang dia enggai nerima Iya , laban Iya endang semina deka mansang ngagai Jerusalem .
42009054	Lebuh murid Iya , James seduai John meda nya , seduai iya lalu bejaku , " Tuhan , kati Nuan dekaka kami ngangauka api nurun ari langit lalu nganguska sida ? "
42009055	Tang Iya nguing lalu ngerara seduai iya .
42009056	Sida lalu mansang ngagai siti agi genturung pendiau .
42009057	Lebuh sida benung di rantau jalai , siku orang bejaku ngagai Jesus , " Aku deka nitihka Nuan , ngagai sebarang endur Nuan bejalai . "
42009058	Jesus lalu bejaku ngagai iya , " Munsang bisi lubang , lalu burung bisi tansang , tang Anak Mensia nadai endur alai ngalika Diri . "
42009059	Ku Iya bejaku ngagai siku ti bukai , " Titihka Aku . " Tang ku orang nya bejaku , " Tuan , awakka aku pulai dulu lalu nguburka apai aku . "
42009060	Tang ku Jesus bejaku ngagai iya , " Awakka orang ke mati , nguburka bala sida empu ke mati . Tang nuan empu enda tau enda bejalai lalu nusui pasal Perintah Allah Taala . "
42009061	Siku ti bukai bejaku , " Aku deka nitihka Nuan , Tuhan , tang awakka aku meri selamat tinggal ngagai kami sebilik dulu . "
42009062	Ku Jesus bejaku ngagai iya , " Orang ke belabuh ngeradu tanah lalu malik kebelakang , enda tau nyadi nembiak Perintah Allah Taala . "
42010001	Udah nya Tuhan lalu milih tujuh puluh iku sida ti bukai , lalu ngasuh sida bejalai dulu ari Iya , dua-dua iku begulai , ngagai genap buah nengeri enggau endur ti deka digusung Iya Empu .
42010002	Ku Iya bejaku ngagai sida , " Utai ti diketau mayuh , tang orang ke ngetau mimit . Nya alai besampi minta orang ke bempu umai ngirumka mayuh agi orang ngetau umai Iya .
42010003	Mupuk meh kita ! Ingat , Aku ngasuh kita bejalai baka anak domba ngagai raban ukui kampung .
42010004	Anang mai kandi duit , tauka kambut , tauka selipar . Lalu anang nabi orang di rantau jalai .
42010005	Sebarang rumah alai kita tama , sebut dulu , ' Awakka pemaik meruan dalam rumah tu . '
42010006	Enti orang ke rinduka pemaik bisi dalam rumah nya , pemaik kita deka mengkang ba orang nya . Enti enda pia , pemaik nya deka pulai baru ngagai kita .
42010007	Diau ba rumah nya , lalu empa irup sebarang utai ti diberi sida ngagai kita , laban orang ke gawa endang patut diberi gaji . Anang mindah ari rumah sebuah ngagai rumah sebuah .
42010008	Genap kali kita datai ba sebuah nengeri , lalu sida nerima kita , empa sebarang utai ti diberi ngagai kita .
42010009	Geraika orang ke sakit dalam nengeri nya , lalu sebut ngagai sida , ' Perintah Allah Taala udah datai semak kita . '
42010010	Tang genap kali kita tama ngagai nengeri , lalu sida enda nerima kita , bejalai kita nengah jalai raya di nengeri nya lalu sebut ,
42010011	' Indah abus ari nengeri kita empu , ti lekat ba kaki kami , deh ditesai kami , kena ngelaban kita . Tang awakka kita nemu tu : Perintah Allah Taala udah datai semak ! '
42010012	Aku madah ngagai kita , lebuh Hari Pechara ila , Allah Taala deka lebih agi kasihka Sodom ari ke kasihka nengeri nya !
42010013	" Tulah meh nuan , Korasin ! Tulah meh nuan , Betsaida ! Laban enti kereja ajih ti dikereja dalam seduai , udah dikereja di Tire enggau di Sidon , sida tentu lama udah nesal ati , lalu ngerasuka kain guni , lalu ngerabu pala diri enggau amau .
42010014	Tang lebuh Hari Pechara ila Tire enggau Sidon deka nyamai agi ari kita .
42010015	Lalu nuan , Kapernaum ! Kati nuan deka diangkat ke serega ? Enda . Nuan deka dibuai ngagai neraka ! "
42010016	Barang sapa mendingka kita , mendingka Aku , lalu barang sapa nulak kita , nulak Aku . Lalu barang sapa nulak Aku , nulak Iya ke ngirumka Aku . "
42010017	Sida tujuh puluh iku pulai enggau ati ti gaga . Ku sida , " Tuhan , indah antu deh ngasika kami dalam nama Nuan ! "
42010018	Ku Jesus bejaku ngagai sida , " Aku meda Sitan labuh ari langit baka kilat .
42010019	Dinga kita ! Aku udah meri kita kuasa ngindik ular enggau kala , sereta ngalahka kuasa munsuh , lalu nadai utai ulih ngemediska kita .
42010020	Tang anang kita gaga ati ketegal antu nunduk ngagai kita , tang awakka ati kita gaga laban nama kita ditulis di serega . "
42010021	Iya lalu gaga ati dalam roh lalu bejaku , " Aku meri terima kasih ngagai Nuan Apai , Tuhan ti bekuasa di serega enggau di dunya , laban Nuan udah ngelalaika utai nya ari orang ke bepenemu-dalam sereta bepelajar , lalu udah mandangka utai nya ngagai bala anak mit . Sigi amat , Apai , laban nya endang peneka Nuan .
42010022	Semua utai udah diserahka Apai Aku ngagai Aku , lalu nadai orang nemu sapa Anak , semina Apai aja ; tauka nemu sapa Apai , tang semina Anak aja , enggau sebarang orang ke dipilih Anak alai Iya mandangka Apai . "
42010023	Jesus lalu nguing ngagai sida murid Iya , lalu bejaku ngagai sida kediri , " Beberekat meh mata ke meda utai ti dipeda kita !
42010024	Laban , Aku madah ngagai kita , mayuh nabi enggau raja udah keran deka meda utai ti dipeda kita , tang nadai meda utai nya ; keran deka ninga utai ti didinga kita , tang nadai ninga utai nya . "
42010025	Siku pengajar Adat lalu bediri , deka nguji Jesus . Ku iya , " Pengajar , nama utai ti enda tau enda dikereja aku ngambika aku bulih pengidup ti meruan belama iya ? "
42010026	Jesus lalu nyaut iya , " Nama utai ti ditulis dalam Adat ? Nama utai ti dibacha nuan dia ?
42010027	Orang nya lalu nyaut , " Rinduka Tuhan Allah Taala nuan enggau pengabis ati nuan , enggau pengabis semengat nuan , enggau pengabis pengering nuan , enggau pengabis runding nuan , lalu rinduka pangan nuan baka nuan ke rinduka diri empu . "
42010028	Jesus lalu bejaku ngagai iya , " Betul saut nuan ; kereja nya , nya baru nuan deka idup . "
42010029	Tang pengajar Adat nya ingin deka mandangka diri nemu utai ti disebut diri , nya alai iya lalu nanya Jesus , " Sapa pangan aku ? "
42010030	Jesus lalu nyaut , " Nyadi sekali orang siku nurun ari Jerusalem mansang ngagai Jeriko . Bala penyamun ngamuk iya , nelanjaika iya , malu iya , lalu ninggalka iya setengah mati .
42010031	Seninjik bendar siku imam bejalai nengah jalai nya , lalu lebuh iya tepedaka orang nya , iya lalu ngelaung nengah tisi sepiak .
42010032	Baka nya mega siku orang Lewi , lebuh iya datai ba endur nya lalu tepedaka orang nya , iya mega ngelaung nengah tisi sepiak .
42010033	Tang lebuh siku orang Samaria bejalai nengah jalai nya , iya tepedaka orang nya , lalu kasihka iya .
42010034	Iya mansang ngagai orang nya , nuang minyak enggau wain ba bakal orang nya , lalu malut bakal iya . Udah nya iya nepanka orang nya ba jelu iya empu , mai iya ngagai rumah numpang , lalu ngintu iya .
42010035	Hari siti , iya mantaika dua singkap duit pirak , lalu meri duit nya ngagai orang ke bempu rumah numpang nya . Ku iya , ' Intu iya . Lebuh aku pulai kitu baru , aku deka mayar nuan ungkus ti lebih ari nya ti dikena nuan ngintu iya . ' "
42010036	Dalam penemu nuan , sapa ari sida tiga nya pangan orang ke diamuk penyamun nya ? "
42010037	Ku pengajar Adat nya nyaut , " Orang ke kasihka iya . " Jesus lalu bejaku ngagai iya , " Mupuk meh nuan lalu kereja baka nya . "
42010038	Lebuh Jesus enggau sida murid Iya benung di rantau jalai , Iya datai ba sebuah genturung pendiau , alai siku indu ke benama Marta ngelaluka Iya tama ngagai rumah iya .
42010039	Nyadi Marta bisi menyadi indu siku benama Maria , ke duduk semak kaki Tuhan , mendingka utai ti disebut Iya .
42010040	Tang Marta nejuka diri dikelimpangka mayuh macham pengawa . Nya alai iya mansang ngagai Jesus lalu nanya , " Tuhan , kati Nuan enda ibuhka menyadi aku ninggalka aku kediri mela utai ? Asuh iya nulung aku ! "
42010041	Tang ku Tuhan nyaut iya , " Marta , Marta ! Nuan irau sereta nejuka diri dikelimpangka mayuh macham utai .
42010042	Semina siti aja utai ti beguna . Maria udah milih utai ti manah agi , lalu utai nya enda ulih dirampas ari iya . "
42011001	Nyadi sekali Jesus besampi ba endur siti . Lebuh Iya udah badu besampi , siku ari sida murid Iya lalu bejaku ngagai Iya , " Tuhan , ajar kami besampi , baka John ke ngajar bala murid iya . "
42011002	Jesus lalu bejaku ngagai sida , " Lebuh kita besampi , sebut : ' Apai : Kudus meh nama Nuan ; Datai meh Perintah Nuan .
42011003	Beri ngagai kami sehari tu pemakai umbas dipakai kami .
42011004	Ampun kami dosa kami , laban kami ke ngampun orang ke salah ngelaban kami . Lalu anang mai kami ngagai penguji . ' "
42011005	Lalu ku Iya bejaku ngagai sida , " Enti sema siku ari kita bisi siku pangan , lalu iya mansang ngagai pangan iya nya ba urung tengah malam lalu bejaku ngagai iya , ' O wai , jali aku tiga iti tuku roti ,
42011006	laban pangan aku ke pegi udah datai lalu aku nadai utai kena aku meri iya makai ! '
42011007	Lalu pangan iya nya deka nyaut ari dalam , ' Anang ngiruh aku ! Pintu udah dikunchi , lalu kami menyanak udah beterenah tinduk . Aku enda ulih angkat meri nuan utai . '
42011008	Aku madah ngagai kita , taja pen iya enggai angkat lalu meri pangan iya utai , tang laban iya endang pangan iya , lalu laban pangan iya ituk minta , iya deka angkat lalu meri pangan iya utai ti dipeguna iya .
42011009	Nya alai Aku madah ngagai kita : Pinta , lalu kita deka nerima ; giga , lalu kita deka nemu ; tekung , lalu pintu deka dibuka ke kita .
42011010	Laban genap iku orang ke minta , deka nerima , lalu orang ke ngiga deka tetemu , lalu ke orang ke nekung , pintu nya deka dibuka ke sida .
42011011	Kati kita ke apai , meri anak kita batu , enti iya minta roti ? Tauka meri iya ular , enti iya minta ikan ?
42011012	Tauka , meri iya kala , enti iya minta telu ?
42011013	Enti kita ke jai , nemu meri utai ti manah ngagai anak kita , Apai kita ti di serega tentu lebih agi nemu meri Roh Kudus ngagai orang ke minta ari Iya ! "
42011014	Nyadi sekali Jesus muru antu bisu . Lebuh antu nya udah pansut , orang ke bisu nya lalu belabuh bejaku . Orang mayuh lalu balat alit ati .
42011015	Tang ku sekeda sida bejaku , " Iya muru antu ngena kuasa Belsebup , ti raja antu . "
42011016	Sida ti bukai majak minta Iya ngayanka tanda ari serega , kena sida nguji Iya .
42011017	Tang Jesus nemu peragam ati sida , lalu ku Iya bejaku ngagai sida , " Semua perintah ti bepechah-belah lalu beripih ngelaban diri empu , deka rusak , lalu ruang bilik ti bepechah-belah , deka alah .
42011018	Enti Sitan bepechah-belah lalu ngelaban diri empu , baka ni ku perintah nya ulih tan ? Laban kita ngumbai Aku muru antu ngena kuasa Belsebup .
42011019	Enti Aku muru antu ngena kuasa Belsebup , ngena kuasa sapa murid kita muru antu ? Nya alai sida empu deka nyadi hakim kita .
42011020	Tang enti Aku muru antu ngena kuasa Allah Taala , nya nunjukka Perintah Allah Taala udah datai ba kita .
42011021	Lebuh orang ke kering , ke chukup disikap enggau senyata , nyaga rumah iya , semua reta tengkira iya likun magang .
42011022	Tang lebuh orang ke kering agi ari iya , nyerang lalu ngalahka iya , orang nya deka ngerampas senyata ti dikarapka iya , lalu magi perapasan iya .
42011023	Barang sapa enda setanah enggau Aku , ngelaban Aku , lalu barang sapa enda enggau Aku ngempuru , mambar .
42011024	" Lebuh roh ti jai udah pansut ari orang , iya bejalai segau-segau nengah menua ti rangkai , ngiga endur alai belelak . Lebuh iya nadai tetemuka endur nya , iya lalu bejaku , ' Aku deka pulai baru ngagai rumah aku ti udah ditinggalka aku . '
42011025	Lebuh iya datai , iya nemu rumah nya udah disapu sereta dikemas .
42011026	Iya lalu pansut , lalu mai tujuh iku roh ti bukai ti lebih jai agi ari iya empu . Sida tama lalu diau dia , lalu ke pengujung iya , pendiau orang nya jai agi ari ti dulu . "
42011027	Lebuh Jesus benung nyebut nya , siku indu lalu bejaku enggau nyawa ti inggar ngagai Jesus ari tekang bala mayuh , " Beberekat meh indu ke udah ngandungka Nuan , enggau tusu ti udah nusuka Nuan ! "
42011028	Tang ku Jesus nyaut , " Beberekat agi orang ke ninga lalu ngasika jaku Allah Taala ! "
42011029	Lebuh orang nyau majak mayuh-semayuh , Jesus lalu belabuh bejaku , " Orang ke rebak diatu endang amat jai . Sida minta tanda , tang nadai tanda deka diberi ngagai sida , kelimpah ari tanda Jonah .
42011030	Laban baka Jonah ke nyadika tanda ke orang Nineweh , baka nya meh Anak Mensia deka nyadika tanda ke orang ke rebak diatu .
42011031	Lebuh Hari Pechara ila , kuin ari menua ti di Selatan deka bediri sama enggau orang ke rebak diatu , lalu besalah sida , laban iya udah datai ari tisi dunya deka mendingka penemu-dalam Solomon . Tang peda , utai ti besai agi ari Solomon bisi ditu diatu .
42011032	Lebuh Hari Pechara ila orang Nineweh deka bediri sama enggau rebak ti diatu , lalu besalah sida , laban orang Nineweh empu udah nesal ati ke dosa sida , lebuh sida mendingka jaku ti dipadahka Jonah . Tang peda , utai ti besai agi ari Jonah bisi ditu diatu !
42011033	" Nadai orang nungkun lampu , lalu ngerungkup iya ngena bisin ; tang ngengkahka lampu nya ba penuduk lampu , ngambika orang ke tama ulih meda penampak nya .
42011034	Mata kita nyadika lampu tubuh kita . Enti mata kita menyana , semua tubuh kita penuh laban penampak . Tang enti mata kita enda menyana , tubuh kita penuh laban pemetang .
42011035	Nya alai , kita enda tau enda nentuka penampak ti dalam kita nya ukai pemetang .
42011036	Enti semua tubuh kita penuh laban penampak , lalu nadai siti perengka dibalut pemetang , tubuh nya deka tampak semua , baka lebuh lampu ti manchar ngagai kita lalu meri kita penampak . "
42011037	Lebuh Jesus udah tembu bejaku , siku orang Parisi lalu mai Iya makai . Nya alai Jesus tama lalu duduk ngimbai mija makai .
42011038	Orang Parisi nya balat alit ati meda Jesus enda masu jari dulu sebedau Iya makai .
42011039	Tuhan lalu bejaku ngagai iya , " Kita orang Parisi nuchi mangkuk enggau chapak kita ari luar aja , tang dalam nyin kita penuh laban pengamu enggau penyai .
42011040	Kita tu beli ! Kati Allah Taala ti ngaga utai ti di luar , enda mega ngaga utai ti di dalam ?
42011041	Nya alai beri utai ti dalam mangkuk kita nyadika sedekah ngagai orang ke seranta , nya baru semua utai deka nyadi tuchi ke kita .
42011042	" Tang tulah meh kita orang Parisi ! Kita meri sepuluh peratus ari rempah kita , baka telasih , daun rempah , enggau semua macham rempah ti bukai , tang kita enggai ngereja pengelurus , enggau pengerindu Allah Taala . Nya utai ti patut dikereja kita , tang anang nejuka utai bukai nya enda dikereja .
42011043	" Tulah meh kita orang Parisi ! Laban kita rindu duduk ba penuduk ti pemadu manah dalam balai gempuru , lalu rindu ditabi orang ba sebelah pasar .
42011044	Tulah meh kita ! Laban kita tu baka kubur ti enda dikelai , lalu kena lunjak orang , lalu sida enda nemu diri udah ngelunjak nya . "
42011045	Siku pengajar adat lalu nyaut Iya , " Pengajar , lebuh Nuan nyebut nya , Nuan mega ngeleseka kami ! "
42011046	Lalu ku Jesus bejaku , " Tulah meh kita pengajar Adat ! Laban kita ngengkahka ma ti mar dibai ba orang , tang kita empu enggai enchukirka tunjuk nulung sida mai ma nya .
42011047	Tulah meh kita ! Kita ngaga kubur ke sida nabi ke udah dibunuh aki ini kita .
42011048	Nya alai kita empu besaksi sereta besetujuka utai ti udah dikereja aki ini kita . Laban aki ini kita udah munuh sida nabi , lalu kita empu ngaga kubur ke sida .
42011049	Nya alai Penemu-dalam Allah Taala mega nyebut , ' Aku deka ngirumka bala nabi enggau rasul ngagai sida . Sekeda deka diperinsaka sida lalu dibunuh , "
42011050	ngambika rebak ti diatu betanggungjawap ke darah semua sida nabi ke udah dibunuh kenyau ari penumbuh dunya ,
42011051	berengkah ari darah Abel , nyentuk ngagai darah Sekariah ke dibunuh ba entara alta enggau langkau sembiang . Enggau bendar Aku madah ngagai kita , rebak ti diatu deka betanggungjawap ke semua utai nya !
42011052	" Tulah meh kita pengajar adat ! Laban kita udah naruh kunchi penemu . Kita empu enda tama , lalu kita mempang jalai orang ke deka tama ! "
42011053	Lebuh Jesus angkat ari endur nya , sida pengajar Adat enggau orang Parisi balat amat deka ngelaban Iya lalu deka nanya Iya pasal mayuh macham utai ,
42011054	nganti Iya tesebutka jaku ti tau dikena besalah Iya .
42012001	Lebuh beribu-ribu iku orang begempuru , datai ke sida nyau teindikka kaki pangan diri , Jesus bejaku ngagai sida murid Iya . Ku Iya , " Bejaga kita ari ragi orang Parisi , reti nya ari jaku sida ti pura-pura ngapa .
42012002	Nadai utai ti ditudung enda dikebakka , lalu nadai utai ti dilalaika , enda ditemu .
42012003	Nya alai , utai ti udah disebut kita dalam petang , deka didinga lebuh siang hari , lalu utai ti dipetelaika kita di bilik , deka disadaka ari puchuk perabung .
42012004	" Aku madah ngagai kita , unggal , anang takutka orang ke munuh tubuh , tang udah nya enda ulih ngereja utai lebih ari nya .
42012005	Tang Aku madahka sapa ke patut dikenangika kita : nangika Allah Taala ti bisi kuasa muai kita ngagai neraka lebuh Iya udah munuh kita . Sigi amat . Aku madah ngagai kita : nangika Iya !
42012006	Ukai enda lima iku burung pipit dijual ngena rega dua sen aja ? Tang taja pia , nadai siku sida nya enda dikingatka Allah Taala .
42012007	Indah semua lambar buk ba pala kita deh udah diitung magang . Nya alai anang takut . Kita lebih agi berega ari burung pipit !
42012008	" Lalu Aku madah ngagai kita , genap iku orang ke ngaku Aku di mua orang , deka diaku Anak Mensia di mua bala melikat Allah Taala .
42012009	Tang barang sapa besangkalka Aku di mua orang , deka disangkal Anak Mensia di mua bala melikat Allah Taala .
42012010	Lalu genap iku orang ke bejaku ngelaban Anak Mensia , deka diampun , tang barang sapa bejaku busung ngelaban Roh Kudus , enda diampun .
42012011	Lebuh sida mai kita ngagai balai gempuru , ngambika kita kena pechara di mua raja , di mua orang ke megai perintah , anang irauka jalai kita deka nyaut sida , tauka utai ti deka disebut kita ,
42012012	laban Roh Kudus deka ngajar kita , ba jam nya , utai ti patut disebut kita . "
42012013	Siku orang ari tekang bala mayuh nyebut ngagai Jesus , " Pengajar , asuh menyadi lelaki aku magi reta kami sebilik enggau aku . "
42012014	Tang ku Jesus bejaku ngagai iya , " Unggal , sapa ngasuh Aku nyadi hakim tauka bekuasa magi reta kita ? "
42012015	Lalu ku Jesus bejaku ngagai semua sida , " Bejimat kita . Jaga diri ari semua macham pengamu , laban pengidup mensia ukai bepanggai ba pemayuh reta tengkira . "
42012016	Iya lalu madahka siti sempama ngagai sida . Ku Iya , " Tanah orang siku ke kaya mansutka mayuh amat asil ,
42012017	lalu ku iya berunding , ' Nama utai ti deka dikereja aku , laban aku nadai endur alai nyimpan gandum aku ? '
42012018	Lalu ku iya bejaku , ' Tu utai ti deka dikereja aku : Aku deka ngererak setor aku ti lama , lalu ngaga sebuah ti besai agi , alai nyimpan semua gandum enggau reta tengkira aku .
42012019	Lalu aku deka bejaku enggau diri empu , ' Nuan udah besimpanka mayuh utai nyadika penabat ke berapa taun ti deka datai . Badu agi gawa , makai , ngirup lalu ngelantangka diri . '
42012020	Tang ku Allah Taala bejaku ngagai iya , ' Nuan tu beli ! Malam tu seput nuan deka diambi ari nuan , lalu sapa deka bempu semua utai ti udah disimpan nuan ? '
42012021	Nya meh gaya utai ti deka nyadi ba orang ke nugungka pengaya ke diri empu , tang enda kaya di mua Allah Taala . "
42012022	Lalu ku Iya bejaku ngagai sida murid Iya , " Nya alai Aku madah ngagai kita , anang irauka pengidup kita , utai ti deka diempa kita , tauka pasal tubuh , tauka pasal gari .
42012023	Laban pengidup beguna agi ari pemakai , lalu tubuh beguna agi ari gari .
42012024	Peratika burung kak : sida nadai nanam utai , tauka ngetau , lalu sida nadai setor tauka pelabuh , tang taja pia , Allah Taala nupi sida ! Kita lebih agi berega ari burung !
42012025	Kati pengirau kita ulih nambahka umur kita sejam ?
42012026	Enti kita enda ulih ngereja utai ti ngemit nya , nama kebuah kita irauka utai bukai ?
42012027	Peratika bungai bakung , jalai sida tumbuh . Sida enda gawa , tauka betenun . Tang Aku madah ngagai kita , indah Solomon enggau semua pengaya iya , deh nadai gari ti ngemanah sida bungai nya .
42012028	Tang enti Allah Taala meri gari ngagai rumput ti idup sehari tu , lalu pagila dibuai ngagai api , Allah Taala tentu deka lebih agi meri gari ngagai kita , O kita ke mit pengarap !
42012029	Lalu anang irauka utai ti deka diempa tauka diirup kita .
42012030	Semina orang ke enda nemu Allah Taala aja ke irauka utai nya lalu Apai kita ti di serega nemu kita begunaka utai nya .
42012031	Tang giga dulu Perintah Allah Taala , lalu semua utai nya deka mega diberi ngagai kita .
42012032	" Anang takut , kita ke mimit tu , laban Apai kita endang gaga ati deka meri Perintah ngagai kita .
42012033	Jual semua reta tengkira kita , lalu beri sedekah ngagai orang ke seranta . Gaga ke diri empu kambut duit ti enda nemu luya , lalu simpan pengaya ke diri empu di serega , alai penchuri , enggau indu gegat enda ulih ngerusak .
42012034	Laban dia alai pengaya kita , dia meh ati kita .
42012035	" Seruran besedia , lalu awakka lampu kita seruran menyadi belama ,
42012036	baka orang gaji ke nganti tuan sida pulai ari gawai tikah , ngambika sida ulih muka pintu ke iya , lebuh iya datai lalu nekung pintu .
42012037	Beberekat meh orang gaji ke ditemu tuan sida enda tinduk lebuh iya datai . Enggau bendar Aku madah ngagai kita , iya deka nyendiaka diri , lalu ngasuh sida belatur duduk , lalu mela sida .
42012038	Beberekat meh orang gaji nya enti tuan sida tetemuka sida udah sedia , lebuh iya datai ba urung tengah malam tauka ba urung dini hari .
42012039	Tang awakka kita nemu tu : enti orang ke bempu rumah nemu maya penchuri datai , iya tentu deka bejaga enggai ke penchuri tama ngagai rumah iya .
42012040	Kita pen enda tau enda mega besedia , laban Anak Mensia deka datai ba maya ti enda disangka kita . "
42012041	Ku Peter bejaku , " Tuhan , kati Nuan madahka sempama tu ke kami , tauka ke semua orang ? "
42012042	Tuhan lalu bejaku , " Sapa ulun ke tetap ati sereta pintar , ke tau diasuh tuan iya ngemataka ulun iya , meri sida pemakai ba maya ti patut ?
42012043	Beberekat meh ulun nya ke ditemu tuan iya ngereja pengawa lebuh tuan iya datai !
42012044	Enggau bendar Aku madah ngagai kita , tuan iya deka ngasuh iya ngemataka semua reta tengkira iya .
42012045	Tang enti ulun nya bejaku dalam ati diri , ' Tuan aku laun datai , ' lalu enti iya belabuh bepaluka sida ulun ti bukai , ke lelaki enggau ke indu , lalu makai ngirup lalu mabuk ,
42012046	tuan iya deka datai ba hari ti enda disangka iya , enggau ba jam ti enda ditemu iya , lalu mepat iya lalu ngasuh iya begulai enggau orang ke enda tetap ati .
42012047	Ulun nya ke nemu utai ti dikedekaka tuan iya , tang enda nyendiaka diri tauka enda ngereja utai ti dikedekaka tuan iya , deka balat disipat .
42012048	Tang ulun ke enda nemu utai ti dikedekaka tuan iya , lalu ngereja utai ti ngasuh iya patut kena sipat , deka disipat enda balat . Orang ke diberi mayuh , dipinta meri mayuh , lalu orang ke dikarapka ngemataka mayuh utai , deka dikarapka meri mayuh agi .
42012049	" Aku datai laban Aku deka nyelup dunya tu ngena api . Naka meh pemanah enti sema dunya endang udah diselup !
42012050	Aku bisi siti pemaptisa ti deka dikena maptisa Aku . Naka meh pemalat pemerinsa Aku sebedau pemaptisa nya tembu !
42012051	Kati kita ngumbai Aku datai mai pemaik ngagai dunya ? Ukai : Aku ukai datai mai pemaik , tang mai penyerekang .
42012052	Belabuh ari diatu , orang lima iku diri sebilik deka beserekang , tiga ngelaban dua , lalu dua ngelaban tiga .
42012053	Sida deka beserekang , apai ngelaban anak lelaki , lalu anak lelaki ngelaban apai , indai ngelaban anak indu , lalu anak indu ngelaban indai mentua indu ngelaban menantu indu , lalu menantu indu ngelaban mentua indu . "
42012054	Iya mega nyebut ngagai orang mayuh , " Lebuh kita meda mua hari ayan tunga ke barat , kita lalu tekala nya nyebut , ' Hari deka ujan , ' lalu hari amat ujan .
42012055	Lalu lebuh ribut bepuput ari selatan , kita nyebut , ' Angat hari sehari tu ' , lalu hari amat angat .
42012056	Kita tu orang ke pura-pura ngapa ! Kita nemu nerangka gaya tanah enggau langit . Tang nama kebuah kita enda nemu nerangka tanda ke maya ti diatu ?
42012057	" Lalu nama kebuah kita enda nemu ngelala utai ti ngena ?
42012058	Lebuh kita mansang ngagai kot enggau orang ke deka bedawaka kita , kita enda tau enda , enggau naka ulih , nelesai laya kita enggau orang nya lebuh kita agi di rantau jalai , enggai ke iya ngirit kita ngagai hakim , lalu hakim nyerahka kita ngagai polis , lalu polis nutup kita dalam rumah jil .
42012059	Aku madah ngagai kita , kita enda pansut ari rumah jil nya datai ke kita udah mayar semua duit ukum kita . "
42013001	Lebuh maya nya sekeda orang ke bisi dia madah ngagai Jesus pasal darah orang Galili ti udah dichampurka Pilate enggau piring sida .
42013002	Jesus lalu nanya sida , " Kati kita ngumbai orang Galili nya diperinsaka baka nya laban sida balat agi bedosa ari orang Galili ti bukai ?
42013003	Aku madah ngagai kita , ukai baka nya ; tang enti kita enda nesal ati ke dosa kita , semua kita deka mati baka sida .
42013004	Tauka orang ke lapan belas iku ke mati lebuh Menara Siloam runtuh ninggang sida -- kati kita ngumbai sida nya udah balat agi ngereja penyalah ari semua orang bukai ke diau di Jerusalem ?
42013005	Aku madah ngagai kita , ukai baka nya ; tang enti kita enda nesal ati ke dosa kita , semua kita deka mati baka sida . "
42013006	Udah nya Iya lalu madahka sempama tu : " Orang siku nanam sepun kayu ara ba kebun anggur iya . Iya datai deka ngiga buah ba kayu ara nya , tang nadai tetemuka buah dia .
42013007	Nya alai iya lalu bejaku ngagai tukang kebun , ' Peda nuan , tu ketiga taun aku udah datai begigaka buah ba kayu ara tu , tang aku nadai kala tetemuka buah . Tebang iya ! Nama guna nejuka iya masau tanah nya ngapa ? '
42013008	Tukang kebun nya lalu nyaut , ' Awakka iya dia setaun da agi , tuan . Aku deka nyangkul ngelingi pun iya , lalu meri iya baja .
42013009	Enti iya bebuah taun baru tu ila , manah meh nya . Tang enti iya enda , nuan tau nebang iya . ' "
42013010	Nyadi sekali , Jesus ngajar dalam sebuah balai gempuru lebuh hari Sabat .
42013011	Dalam balai gempuru nya bisi siku indu ke dikeduan roh ti jai lapan belas taun . Iya balat amat bungkuk , lalu enda ulih bediri rurus .
42013012	Lebuh Jesus meda iya , Jesus lalu ngangauka iya ke mua , lalu bejaku ngagai iya , " Endu , nuan udah dilepaska ari penyakit nuan ! "
42013013	Lebuh Iya ngengkahka jari atas indu nya , indu nya lalu tekala nya bediri rurus lalu muji Allah Taala .
42013014	Tang kepala balai gempuru nya pedis ati laban Jesus udah ngeraika orang nya lebuh hari Sabat , lalu ku iya majak bejaku ngagai orang mayuh , " Kitai bisi enam hari alai kitai gawa . Datai meh kitai lebuh hari nya lalu digeraika , ukai kena hari Sabat . "
42013015	Tang Tuhan nyaut iya , " Kita tu orang ke pura-pura ngapa ! Kati kita enda muka tali jelu sapi tauka keledai kita , mai iya pansut ari bansal , lalu meri iya ngirup lebuh hari Sabat ?
42013016	Kati indu tu , ke anak Abraham , ke udah ditanchang Sitan lapan belas taun , enda tau dilepaska ari tanchang nya lebuh hari Sabat ? "
42013017	Lebuh Iya nyebut nya , semua orang ke nyakal Iya malu magang . Semua orang lalu rami gaga ati ke semua utai ti nyelai ti udah dikereja Iya .
42013018	Iya lalu bejaku , " Baka ni ku gaya Perintah Allah Taala ? Ngagai apa Aku mandingka iya ?
42013019	Iya baka igi mustard , ti dibai orang siku lalu ditanam iya ba umai iya . Mustard nya tumbuh , lalu nyadi kayu ti besai , lalu burung begagaka tansang ba dan iya . "
42013020	Jesus lalu bejaku baru , " Ngagai apa Aku mandingka Perintah Allah Taala ?
42013021	Iya baka ragi ti diambi siku indu lalu dichampurka iya enggau empat puluh liter tepung , datai ke semua tepung nya nyau kembai magang . "
42013022	Jesus bejalai nengah nengeri enggau genturung pendiau , ngajar orang , lebuh Iya benung mansang ngagai Jerusalem .
42013023	Siku orang nanya Iya , " Tuan , kati semina mimit aja orang deka diselamatka ? " Ku Iya bejaku ngagai sida ,
42013024	" Enggau naka ulih tama nengah pintu ti sempit , laban , Aku madah ngagai kita , mayuh orang deka nguji tama , tang enda ulih .
42013025	Lebuh orang ke bempu rumah nya udah angkat lalu nikupka pintu , lalu kita belabuh bediri di luar , nekung pintu , lalu bejaku , ' Tuan , buka pintu ke kami , ' iya deka nyaut kita , ' Aku enda nemu ari ni penatai kita ! '
42013026	Udah nya kita lalu belabuh nyebut , ' Kami udah makai ngirup enggau nuan , lalu nuan udah ngajar ba sebelah jalai raya kami ! '
42013027	Tang iya deka nyebut , ' Aku enda nemu ari ni penatai kita . Rari ari aku , semua kita ke ngereja penyai ! '
42013028	Kita deka nyabak lalu begerit ngeli lebuh kita meda Abraham , enggau Isak enggau Jakop enggau semua sida nabi dalam Perintah Allah Taala , lalu kita empu dibuai ke luar .
42013029	Udah nya orang deka datai ari timur , ari barat , ari utara enggau ari selatan , lalu makai dalam Perintah Allah Taala .
42013030	Orang ke dudi deka nyadi dulu , lalu orang ke dulu , deka nyadi dudi . "
42013031	Lebuh maya nya , sekeda orang Parisi datai ngagai Jesus lalu bejaku ngagai Iya , " Angkat Nuan ari tu , laban Herod deka munuh Nuan . "
42013032	Jesus lalu bejaku ngagai sida , " Padahka jaku Aku tu ngagai munsang nya : ' Dinga nuan , Aku muru antu , lalu ngeraika orang ke sakit sehari tu enggau pagila , lalu ba hari ti ketiga , Aku deka nembuka pengawa Aku . '
42013033	Tang Aku enda tau enda majakka pejalai Aku sehari tu , enggau pagila , enggau lusa , laban nadai nabi kala mati ari luar Jerusalem .
42013034	" O Jerusalem , Jerusalem , nengeri ti munuh sida nabi , lalu nuku ngena batu bala seruan ke dikirumka Allah Taala ngagai nuan ! Berapa penyuah Aku udah deka ngempuruka nembiak nuan , baka indu manuk ti ngempuruka anak di baruh sayap iya , tang nuan enggai !
42013035	Peda nuan , Rumah Sembiang nuan deka ditinggalka nadai orang nguan . Lalu Aku madah ngagai nuan , nuan nadai agi meda Aku , nyentuk ngagai maya nuan nyebut , ' Beberekat meh Iya ke datai dalam nama Tuhan ! ' "
42014001	Nyadi sekali , lebuh hari Sabat , Iya mansang makai ngagai rumah siku tuai orang Parisi , lalu sida bebendar nengkilaka Iya .
42014002	Lebuh maya nya siku lelaki ke sup kaki jari , bisi di mua Iya .
42014003	Jesus lalu nanya ngagai sida pengajar Adat enggau orang Parisi , " Kati kitai tau ngeraika orang lebuh hari Sabat , tauka enda ? "
42014004	Tang sida enda bemunyi . Nya alai Jesus megai orang nya , lalu ngeraika iya . Iya lalu ngasuh orang nya pulai .
42014005	Iya lalu bejaku ngagai sida , " Enti anak kita , tauka jelu sapi kita labuh ngagai telaga lebuh hari Sabat , enda ke kita deka tekala nya narit iya pansut ? "
42014006	Sida lalu enda ulih nyaut nya .
42014007	Lebuh Jesus meda chara sekeda bala pengabang milih endur ti pemadu manah , Iya lalu madahka sempama tu ngagai sida ,
42014008	" Lebuh orang ngambi kita ngabang ngagai gawai tikah , anang duduk ba endur ti pemadu manah , enggai ke orang ke tinggi agi pangkat ari kita bisi diambi ngabang ,
42014009	lalu orang ke ngambi kita ngabang , deka datai lalu nyebut enggau nuan , ' Awakka iya duduk ditu , ' lalu nuan deka malu , lalu duduk ba endur ti pemadu baruh .
42014010	Tang lebuh kita diambi orang ngabang , mansang ngagai endur ti pemadu baruh lalu duduk dia , ngambika orang ke empu pengawa datai lalu bejaku ngagai nuan , ' Unggal , duduk ke atas kitu ke agi . ' Nya baru nuan dibasa semua orang ke sama duduk ba mija nya enggau nuan .
42014011	Laban semua orang ke ngeninggika diri , deka dikemaruhka , lalu orang ke ngemaruhka diri , deka ditinggika . "
42014012	Lalu ku Iya bejaku ngagai orang ke mai Iya makai , " Lebuh nuan ngambi orang ngabang ngagai pengerami makai besai , anang ngambi pangan tauka menyadi lelaki , tauka kaban belayan nuan , tauka pangan nuan ke kaya , enggai ke sida ngambi nuan ngabang , lalu malas pemanah nuan .
42014013	Tang lebuh nuan nyendiaka pengerami makai besai , ambi ngabang orang ke seranta , ke kait-kupit , ke lemi , enggau ke buta .
42014014	Nya baru nuan deka bulih berekat , laban sida enda ulih malas pemanah nuan . Nuan deka dibayar lebuh orang ke lurus diangkatka ari mati . "
42014015	Lebuh siku ari bala pengabang ninga jaku nya , iya lalu bejaku ngagai Jesus , " Beberekat meh orang ke deka makai dalam Perintah Allah Taala ! "
42014016	Jesus lalu nyebut ngagai iya , " Nyadi sekali siku orang nyendiaka pengerami makai besai , lalu ngambi mayuh amat orang ngabang .
42014017	Lebuh pengerami nya baru deka belabuh , iya lalu ngasuh bala ulun iya madahka orang ke udah diambi ngabang , ' Datai meh , laban semua utai udah sedia magang diatu . '
42014018	Tang semua sida bela belabuh begigaka tegal ngambika sida enda datai . Iya ti keterubah madah ngagai ulun nya , ' Aku baru udah meli sebidang tanah , lalu aku enda tau enda meda tanah nya . Aku minta ampun , laban aku enda ulih datai . '
42014019	Ku siku ti bukai bejaku , ' Aku baru udah meli lima pasang sapi , lalu aku diatu deka ngujika sida . Aku minta ampun , laban aku enda ulih datai . '
42014020	Ku siku ti bukai bejaku , ' Aku baru udah bebini , nya alai aku enda ulih datai . '
42014021	Nya alai ulun nya pulai , lalu madah ngagai tuan iya . Tuan iya lalu pedis ati lalu bejaku ngagai ulun iya , ' Alai nuan mansang ngagai jalai raya , enggau ngagai jalai ti mit di nengeri , lalu bai kitu orang ke seranta , ke kait-kupit , ke buta enggau ke enda ulih bejalai . '
42014022	Ulun nya lalu madah ngagai tuan iya , ' Atur nuan udah dipejalaika aku , tuan , tang agi bisi endur . '
42014023	Tuan nya lalu bejaku ngagai ulun nya , ' Alai nuan mansang ngagai jalai raya enggau ngagai jalai ti mit , lalu pejalka orang datai , ngambika rumah aku penuh .
42014024	Laban , aku madah ngagai kita , nadai siku orang ke diambi ngabang deka nyepi pemakai aku ! ' "
42014025	Nyadi sekali , mayuh amat orang bejalai enggau Iya . Iya nguing lalu bejaku ngagai sida ,
42014026	" Barang sapa datai ngagai Aku lalu enda lebih agi rindu ke Aku ari iya ke rindu ke apai , indai , bini enggau anak , menyadi lelaki enggau menyadi indu , indah seput iya empu , enda tau nyadi murid Aku .
42014027	Barang sapa enda ngesan regang diri empu lalu nitihka Aku , enda tau nyadi murid Aku .
42014028	Laban sapa ari bala kita ke deka ngaga sebuah menara , enda dulu ngira ungkus utai nya , ngambika iya nemu sekalika iya bisi duit kena nembuka pengawa nya ?
42014029	Enggai ke lebuh batu pemun udah didudukka , iya enda tetembuka pengawa nya , lalu semua orang ke meda nya deka ngeleseka iya
42014030	munyi tu , ' Ngemunka pengawa , ulih , tang nembuka pengawa , enda ulih ! '
42014031	Tauka sapa raja ke deka nyerang raja siku , enda dulu duduk lalu ngira enti iya ulih ngalahka dua puluh ribu iku soldadu munsuh ngena sepuluh iku soldadu iya empu ?
42014032	Enti iya enda ulih , iya deka ngasuh bala seruan iya betemu enggau raja nya lebuh iya agi jauh , lalu mai iya bebaik . "
42014033	Nya alai , baka nya mega kita : nadai siku kita tau nyadi murid Aku enti kita enda ngelengkaka semua reta tengkira kita .
42014034	" Garam endang manah , tang enti iya nadai agi masin , baka ni ku jalai ngaga iya masin baru ?
42014035	Iya enda ulih dikena ngasuh tanah ami , tauka digaga nyadi baja , tang dibuai . Awakka orang ke bisi pending , ninga . "
42015001	Nyadi semua pengumpul chukai enggau orang ke bedosa , datai ngagai Jesus , deka mendingka Iya .
42015002	Orang Parisi enggau sida pengajar Adat lalu belabuh mut-mut . Ku sida , " Orang tu nyambut orang ke bedosa , lalu makai enggau sida ! "
42015003	Nya alai Iya madahka sempama tu ngagai sida :
42015004	" Enti sema siku ari bala kita bisi seratus iku bedus , lalu siku bedus nya lenyau , enda ke iya deka ninggalka semilan puluh semilan iku bedus ti bukai ba padang , lalu ngiga siku ti lenyau , datai ke iya nyau tetemuka iya ?
42015005	Lebuh iya udah tetemuka bedus nya , iya ngesan iya enggau ati ti gaga .
42015006	Lalu lebuh iya datai di rumah , iya ngangauka bala pangan iya enggau orang ke berimbai pendiau enggau iya , lalu bejaku ngagai sida , ' Aram rami gaga enggau aku , laban aku udah tetemuka bedus aku ti lenyau . '
42015007	Nya alai Aku madah ngagai kita , orang di serega din deka lebih agi rami gaga ati lebuh siku ari orang ke bedosa tu nesal ati , ari ke gaga ke semilan puluh semilan iku orang ke lurus ke enda ibuh nesal ati .
42015008	" Tauka , enti sema siku indu bisi sepuluh singkap duit pirak , lalu sesingkap lenyau , enda ke iya deka nungkun lampu , nyapu rumah nya , lalu bebendar ngiga duit nya datai ke iya nyau tetemuka duit nya ?
42015009	Lebuh iya udah tetemuka duit nya , iya lalu ngangauka bala pangan iya enggau orang ke berimbai pendiau enggau iya , ku iya , ' Aram rami gaga ati enggau aku laban aku udah tetemuka duit aku ti lenyau . '
42015010	Nya alai Aku madah ngagai kita , baka nya meh bala melikat Allah Taala deka rami gaga ati ke siku orang ke bedosa ke nesal ati . "
42015011	Lalu ku Iya bejaku , " Orang siku bisi dua iku anak lelaki .
42015012	Anak iya ke biak bejaku enggau apai iya , ku iya , ' Apai , beri aku semua ungkup aku ari reta tengkira kitai . ' Orang nya lalu bedua reta tengkira iya ngagai anak iya ke dua iku nya .
42015013	Dua tiga hari udah bekau nya , anak iya ke biak ngempuruka semua reta tengkira iya , lalu bejalai ngagai menua ti jauh , lalu masau reta tengkira iya idup ngena chara ti enda menuku .
42015014	Lebuh semua reta iya udah abis , lapar pungkang lalu nyadi di serata menua nya , lalu iya belabuh suntuk .
42015015	Nya alai iya makai gaji ba orang siku di menua nya . Orang nya lalu ngasuh iya gawa ba umai iya , engkani babi .
42015016	Iya tetenguk amat deka ngisi perut iya ngena asi babi , tang nadai ga orang meri iya utai diempa .
42015017	Tang lebuh iya nyau sedarka pemeli diri , iya lalu bejaku , ' Semua orang gaji apai aku diberi pemakai lebih ari chukup , tang aku ditu mati lapar !
42015018	Aku deka angkat lalu pulai ngagai apai aku , lalu bejaku ngagai iya , " Apai , aku udah bedosa ngelaban serega enggau ngelaban nuan .
42015019	Aku enda patut agi dikumbai anak nuan . Gaga aku nyadi orang gaji nuan . " '
42015020	Nya alai iya angkat lalu pulai ngagai apai iya . Tang lebuh iya agi jauh ari rumah , apai iya tepedaka iya , lalu sinu ati ke iya . Iya belanda lalu merap iya , lalu nyium iya .
42015021	Anak iya nya lalu bejaku ngagai iya , ' Apai , aku udah bedosa ngelaban serega enggau ngelaban nuan . Aku enda patut agi dikumbai anak nuan . '
42015022	Tang ku apai iya bejaku ngagai bala ulun iya , ' Bai jampat baju panjai ti pemadu manah , lalu rasukka ba iya . Rasukka tinchin ba tunjuk iya , enggau selipar ba kaki iya .
42015023	Ambi lalu sayat anak sapi ti pemadu gemu . Kitai deka makai selamat !
42015024	Laban anak aku tu udah mati , tang diatu iya idup baru . Iya udah lenyau , tang diatu iya udah ditemu . ' Sida lalu makai selamat .
42015025	" Lebuh maya nya , anak tuai iya agi di umai . Lebuh iya pulai ari umai , lalu datai semak rumah , iya ninga munyi musik enggau munyi orang ke betanda .
42015026	Iya lalu ngangauka siku ulun , lalu nanyaka reti utai nya .
42015027	Ku ulun nya nyaut , ' Menyadi nuan udah datai , lalu apai nuan udah nyayat anak sapi ti pemadu gemu , laban menyadi nuan udah pulai enggau selamat . '
42015028	Iya lalu ringat lalu enggai tama . Apai iya pansut , lalu belabuh ngumbuk iya .
42015029	Tang ku iya nyaut apai iya , ' Dinga nuan ! Betaun-taun aku udah gawa ke nuan baka ulun , lalu aku nadai udah kala enda ngasika nuan . Taja pia , nuan nadai kala meri aku anak kambin , siku pen nadai , kena aku makai selamat enggau pangan aku .
42015030	Tang lebuh anak nuan tu datai ditu , ke udah masau semua reta tengkira nuan enggau indu sundal , nuan nyayat anak sapi ti gemu ke iya ! '
42015031	Ku apai iya bejaku ngagai iya , ' Anak , nuan endang seruran enggau aku , lalu semua utai ti dikemisi aku endang enggi nuan magang .
42015032	Tang kitai enda tau enda makai selamat lalu rami gaga ati , laban menyadi nuan tu udah mati , lalu diatu iya udah idup baru . Iya udah lenyau , lalu diatu iya udah ditemu . ' "
42016001	Jesus lalu bejaku enggau sida murid Iya , " Siku orang kaya bisi siku pemesai ke ngemataka reta iya . Orang bisi bejaku madahka pemesai nya masau duit tuan iya .
42016002	Orang kaya nya lalu ngangauka pemesai nya , lalu bejaku ngagai iya , ' Nama utai tu ti didinga aku pasal nuan ? Padahka ngagai aku jalai nuan udah ngemataka reta tengkira aku , laban nuan enda tau agi ngemataka reta tengkira aku . '
42016003	Pemesai nya lalu bejaku dalam ati diri , ' Tuan aku deka muai aku ari pengawa . Nama utai ti patut dikereja aku ? Aku enda kering nyangkul , lalu aku malu minta sedekah .
42016004	Tu utai ti deka dikereja aku , ngambika lebuh aku dibuai ari pengawa , orang deka ngelaluka aku ngagai rumah sida . '
42016005	Nya alai iya ngangauka siku-siku orang ke berutang ba tuan iya . Iya lalu bejaku enggau orang ke terubah datai , ' Berapa utang nuan ba tuan aku ? '
42016006	Orang nya lalu nyaut , ' Seratus tung minyak kana . ' Lalu ku pemesai nya bejaku ngagai iya , ' Ambi surat utang nuan tu , duduk , lalu tuliska lima puluh . '
42016007	Udah nya pemesai nya nanya siku ti bukai , ' Berapa pemayuh utang nuan ? ' Orang nya lalu nyaut , ' Seribu pikul gandum . ' Pemesai nya lalu bejaku , ' Ambi surat utang nuan tu , lalu tuliska lapan ratus . '
42016008	Tuan iya lalu muji pemesai ke enda betul ati nya ketegal pemintar iya ngereja utai , laban orang dunya tu pintar agi ngatur utai ti mai penguntung ngagai sida empu ari nembiak penampak .
42016009	Lalu Aku madah ngagai kita , gaga orang nyadika pangan kita ngena pengaya dunya , ngambika lebuh utai nya udah abis , kita deka diterima ke dalam rumah ti meruan belama iya .
42016010	Barang sapa tau dikarapka ngemataka utai ti mimit , tau mega dikarapka ngemataka mayuh utai , lalu orang ke enda tau dikarapka ngemataka pekara ti mit , enda mega tau dikarapka ngemataka pekara ti besai .
42016011	Nya alai , enti kita enda tau dikarapka ngemataka pengaya dunya , sapa deka ngarapka kita ngemataka pengaya ti bendar ?
42016012	Lalu enti kita enda tau dikarapka ngemataka utai orang bukai , sapa deka meri kita utai ti endang enggi kita ?
42016013	" Nadai orang ulih betuaika dua iku tuan , laban iya deka begedika siku lalu rinduka siku , tauka angkunka siku , lalu mechat siku . Kita enda ulih betuaika Allah Taala enggau duit . "
42016014	Lebuh orang Parisi , ke angkunka duit , ninga semua utai nya , sida lalu ngeleseka Jesus .
42016015	Nya alai Iya lalu bejaku ngagai sida , " Kita tu orang ke belurus diri empu di mua orang mayuh , tang Allah Taala nemu ati kita ; laban utai ti dikangkunka mensia , nya utai ti dipegedika Allah Taala .
42016016	" Adat enggau jaku ti ditulis sida nabi mengkang dikena nyentuk ngagai maya John . Tang berengkah ari maya John , Berita Manah pasal Perintah Allah Taala dipadahka ngagai orang mayuh , lalu semua orang bela majakka diri tama ngagai Perintah nya .
42016017	Tang mudah agi serega enggau dunya lesap , ari siti titik dalam Adat tu lenyau .
42016018	" Barang sapa muai bini , lalu jadi enggau indu bukai , butang . Lalu lelaki ke jadi enggau indu ke udah dibuai laki , butang .
42016019	" Nyadi dia bisi siku orang kaya . Iya bekenaka pekayan ti berega , lalu diau makai nyamai tiap hari .
42016020	LLalu ba mua pintu orang nya bisi siku orang ke seranta , ke abis dibalut rumbak . Nama iya Lasarus .
42016021	Lasarus bisi amat ati deka makai pemakai ti labuh ari mija orang kaya nya . Indah ukui deh datai lalu nilat rumbak iya .
42016022	Orang ke seranta nya mati , lalu dibai bala melikat ngambika iya diau enggau Abraham . Orang kaya nya mega mati , lalu dikuburka .
42016023	Di dunya pemati , alai iya ke balat kena perinsa , iya engkadah lalu tepedaka ari jauh Abraham duduk ngimbai Lasarus .
42016024	Orang kaya nya lalu ngangau , ' Apai Abraham ! Kasihka aku , lalu asuh Lasarus datai kitu ngambika iya nyepuhka ujung tunjuk iya ngagai ai , lalu ngenyelapka dilah aku , laban aku pedis amat merinsa dalam api tu ! '
42016025	Tang ku Abraham bejaku , ' Ingat , anak , lebuh nuan agi idup , nuan diberi semua utai ti manah , tang Lasarus diberi semua utai ti jai . Tang diatu iya lantang diau ditu , tang nuan pedis merinsa .
42016026	Nambahka nya , ba entara kitai bisi siti darung ti dalam , ngambika orang ke deka meraka ari tu ngagai kita , enda ulih , lalu orang ke deka meraka ari endur kita ngagai kami , pen enda mega ulih . '
42016027	Ku orang kaya nya bejaku , ' Enti pia , apai , aku minta nuan ngirumka Lasarus ngagai rumah apai aku ,
42016028	laban aku bisi lima iku menyadi lelaki , ngambika iya meri jaku tangkan ngagai sida , enggai ke sida datai ba endur pemerinsa tu . '
42016029	Abraham lalu nyaut , ' Sida bisi Moses enggau sida nabi . Awakka bala menyadi nuan patut mendingka sida . '
42016030	Ku orang kaya nya bejaku , ' Ukai baka nya , apai Abraham ! Enti siku orang ke angkat ari mati mansang ngagai sida , nya baru sida deka nesal ati ke dosa sida . '
42016031	Tang ku Abraham , ' Enti sida enggai mendingka Moses enggau sida nabi , sida pen enggai mega arap enti orang siku angkat ari mati . ' "
42017001	Lalu ku Iya bejaku ngagai sida murid Iya , " Utai ti ngasuh orang bedosa endang deka datai , tang tulah orang ke ngasuh dosa nya datai !
42017002	Manah agi enti batu kisar ditanchangka ba rekung iya , lalu iya dibuai ngagai tasik , ari ke nejuka iya ngasuh siku ari orang ke pemadu mit tu bedosa .
42017003	Bejaga kita ! " Enti menyadi nuan bedosa , rara iya , lalu enti iya nesal ati , ampun iya .
42017004	Lalu enti iya bedosa ngelaban nuan tujuh kali dalam sehari , lalu datai ngagai nuan tujuh kali , lalu iya nyebut , ' Aku nesal ati ke penyalah aku , ' nuan enda tau enda ngampun iya . "
42017005	Ku bala rasul bejaku ngagai Tuhan , " Tambahka pengarap kami . "
42017006	Tuhan lalu nyaut , " Enti kita bisi pengarap ngemesai igi ensabi , kita ulih bejaku ngagai kayu tu , ' Awakka nuan dichabut , lalu ditanam ba tasik ! ' iya deka ngasika kita .
42017007	" Sapa ari bala kita deka bejaku ngagai ulun iya ke baru pulai ngeradu tanah tauka ngibun bedus , ' Datai kitu enggau jampat lalu duduk makai ' ?
42017008	Enda ka kita deka bejaku ngagai ulun iya , ' Sediaka pemakai ke aku . Rasukka pekayan nuan , lalu intu aku lebuh aku makai ngirup . Udah nya baru nuan tau makai ' ?
42017009	Kati nuan meri terima kasih ngagai ulun nya ketegal iya udah ngereja pengawa iya ?
42017010	Kita pen baka nya mega . Lebuh kita udah ngereja semua utai ti diasuh kereja kita , sebut , ' Kami tu ulun ke nadai guna . Kami semina udah ngereja pengawa ti patut dikereja kami . ' "
42017011	Lebuh Jesus benung majakka pejalai Iya ngagai Jerusalem , Iya bejalai nengah menua entara menua Samaria enggau menua Galili .
42017012	Lebuh Iya tama ngagai sebuah genturung pendiau , sepuluh iku orang ke sakit lan mansang ngagai Iya . Sida bediri ari jauh
42017013	lalu ngangau enggau nyawa ti inggar . Ku sida , " Jesus ! Pengajar ! Kasihka kami ! "
42017014	Lebuh Iya tepedaka sida , Iya lalu bejaku ngagai sida , " Mupuk kita , lalu asuh sida imam meresa kita . " Lebuh sida benung di rantau jalai , sida lalu nyadi tuchi .
42017015	Lebuh siku ari bala sida meda diri udah gerai , iya nikal , lalu muji Allah Taala enggau nyawa ti inggar .
42017016	Iya nyungkurka diri di kaki Jesus , lalu meri terima kasih ngagai Iya . Lelaki nya orang Samaria .
42017017	Jesus lalu nanya , " Ukai enda sepuluh iku digeraika ? Kini ke tunga sida ke semilan iku ?
42017018	Kati sida nadai nikal kitu lalu muji Allah Taala , kelimpah ari orang kampar tu ? "
42017019	Iya lalu bejaku ngagai orang Samaria nya , " Angkat nuan , lalu mupuk . Pengarap nuan udah ngeraika nuan . "
42017020	Nyadi sekali orang Parisi nanyaka kemaya Perintah Allah Taala deka datai . Iya lalu nyaut sida , " Perintah Allah Taala ukai datai ngena tanda ti ulih dipeda .
42017021	Lalu nadai mega orang nyebut , ' Peda kita ! Tu iya ditu ! ' tauka , ' Nyin iya ! ' , laban iya ti bendar Perintah Allah Taala bisi ba tengah-tengah kita . "
42017022	Iya lalu bejaku ngagai sida murid , " Maya deka datai alai kita keran deka meda siti ari hari Anak Mensia , tang kita enda ulih meda hari nya .
42017023	Orang deka nyebut ngagai kita , ' Peda kita ! Nyin iya ! ' tauka , ' Tu iya ! ' Anang kita kia lalu anang nitihka sida .
42017024	Laban baka kilat ti nyelar , lalu langit terang ari tisi siti ngagai tisi siti , baka nya meh gaya Anak Mensia lebuh hari Iya ila .
42017025	Tang Iya enda tau enda dulu natka mayuh macham pemerinsa , lalu ditulak orang ke rebak diatu .
42017026	Baka lebuh maya Noah menya , baka nya mega utai deka nyadi lebuh hari Anak Mensia ila .
42017027	Semua orang majak makai ngirup , jadi melaki-bini , nikah , nyentuk ngagai hari Noah tama ke dalam bandung , lalu ai bah datai lalu ngerusak semua sida .
42017028	Baka lebuh maya Lot menya . Semua orang majak makai ngirup , bebeli bejual , betanam sereta begagaka utai ,
42017029	tang lebuh Lot ninggalka nengeri Sodom , api enggau merirang lalu labuh ari langit lalu ngerusak semua sida .
42017030	Nya meh gaya utai ti deka nyadi ba hari Anak Mensia dipandangka .
42017031	Ba hari nya ila , orang ke ba atas perabung enda tau nurun lalu ngambi utai diri . Baka nya mega orang ke di umai : sida enda tau pulai ke rumah .
42017032	Kingatka bini Lot !
42017033	Barang sapa deka ngidupka nyawa diri , deka ngelenyauka iya , tang barang sapa ngelenyauka nyawa diri , deka ngidupka iya .
42017034	Aku madah ngagai kita , lebuh malam nya , dua iku orang deka begulai tinduk . Siku deka ditabanka , lalu siku ditinggalka .
42017035	Dua iku indu deka begulai ngisar . Siku deka ditabanka , lalu siku deka ditinggalka . "
42017036	Dua iku orang gawa di umai . Siku deka ditabanka , lalu siku deka ditinggalka .
42017037	Sida murid Iya lalu nanya Iya , " Dini , Tuhan ? " Disaut Jesus , " Dia alai bangkai , dia meh endur alai burung ti bepakaika bangkai deka begempuru . "
42018001	Iya lalu madahka siti sempama ngagai sida kena Iya madahka sida enda tau enda seruran besampi , lalu enda lemi semengat .
42018002	Ku Iya , " Dalam sebuah nengeri bisi siku hakim ke enda nangika Allah Taala , sereta enda bebasaka orang .
42018003	Lalu dalam nengeri nya mega bisi indu balu siku , ke seruran datai lalu bejaku ngagai iya , ' Tulung aku ngelaban munsuh aku . '
42018004	Hakim nya lama enggai nulung iya , tang udah nya iya lalu berunding , ' Taja pen aku enda nangika Allah Taala , sereta enda bebasaka orang ,
42018005	tang laban indu tu balat ngiruh aku , aku deka nulung iya , enggai ke iya seruran datai kitu lalu ngelelakka aku ngapa ! ' "
42018006	Lalu ku Tuhan bejaku , " Dingaka utai ti disebut hakim ti jai nya .
42018007	Enda ka Allah Taala deka nulung bala nembiak Iya , ke nyabak ngangauka Iya siang malam ? Kati Iya deka ngerindang diri datai nulung sida ?
42018008	Aku madah ngagai kita , Iya deka nulung sida enggau jampat . Tang lebuh Anak Mensia datai , kati Iya deka tetemuka orang ke arap di dunya tu ? "
42018009	Iya mega madahka sempama tu ngagai orang ke ngumbai diri lurus lalu mechat orang bukai .
42018010	" Dua iku orang mansang ngagai Rumah Sembiang deka besampi , siku orang Parisi , lalu siku pengumpul chukai .
42018011	Orang Parisi bediri kediri , lalu besampi munyi tu , ' Allah Taala , aku meri terima kasih ngagai Nuan , laban aku enda baka orang bukai ke penchuri , ke jai , ke butang , tauka baka pengumpul chukai nyin .
42018012	Aku bepasa dua hari dalam seminggu . Aku meri sepuluh peratus ari semua utai ti ulih aku . '
42018013	Tang pengumpul chukai nya bediri ari jauh , enda berani engkadah ke langit , tang mandam dada diri , ku iya , ' Allah Taala , kasihka aku ke bedosa tu ! '
42018014	Aku madah ngagai kita , lebuh seduai iya pulai ke rumah , ukai orang Parisi nya ke lurus , tang pengumpul chukai nya ke lurus di mua Allah Taala . Laban semua orang ke ngeninggika diri deka dikemaruhka , lalu orang ke ngemaruhka diri deka ditinggika . "
42018015	Sekeda orang mai sida ke mit ngagai Jesus ngambika Iya negu sida . Lebuh sida murid meda nya , sida lalu balat amat ngerara orang nya .
42018016	Tang Jesus ngangauka sida anak mit nya ngagai Iya , lalu bejaku , " Awakka sida anak mit datai ngagai Aku lalu anang nagang sida , laban Perintah Allah Taala diempu orang ke baka sida tu .
42018017	Enggau bendar Aku madah ngagai kita , barang sapa enda nerima Perintah Allah Taala baka anak mit , enda ulih tama ngagai Perintah nya . "
42018018	Siku tuai orang Judah lalu nanya Iya , " Pengajar ti badas , nama utai ti enda tau enda dikereja aku ngambika aku bulih pengidup ti meruan belama iya ? "
42018019	Jesus lalu bejaku ngagai iya , " Nama kebuah nuan ngumbai Aku badas ? Nadai siku ti badas , kelimpah ari Allah Taala siku aja .
42018020	Nuan nemu pesan : ' Anang butang . Anang munuh orang . Anang ngenchuri . Anang besaksi bula . Bebasaka apai enggau indai nuan . ' "
42018021	Orang nya lalu nyaut , " Aku udah nitihka semua pesan nya kenyau ari aku agi biak . "
42018022	Lebuh Jesus ninga nya , Iya lalu bejaku ngagai orang nya , " Siti agi utai apin dikereja nuan . Jual semua reta tengkira nuan , lalu beri duit nya ngagai orang ke seranta . Nya baru nuan deka bisi pengaya di serega . Udah nya baru nuan datai lalu nitihka Aku . "
42018023	Tang lebuh orang nya ninga nya , iya tusah ati , laban iya kaya bendar .
42018024	Jesus merening ngagai iya , lalu bejaku , " Mar amat meh orang ke kaya tama ngagai Perintah Allah Taala !
42018025	Nyamai agi jelu unta tama nengah lubang jarum , ari orang ke kaya tama ngagai Perintah Allah Taala . "
42018026	Orang ke ninga nya lalu bejaku , " Enti pia , sapa ulih diselamatka ? "
42018027	Jesus lalu nyaut , " Utai ti enda ulih dikereja mensia , ulih dikereja Allah Taala . "
42018028	Peter lalu bejaku , " Peda Nuan ! Kami udah ninggalka rumah kami lalu nitihka Nuan . "
42018029	Jesus lalu bejaku ngagai sida , " Enggau bendar Aku madah ngagai kita , nadai orang ke udah ninggalka rumah , tauka bini , tauka menyadi lelaki , tauka apai indai , tauka anak , ketegal Perintah Allah Taala ,
42018030	enda nerima berapa kali lipat mayuh agi di dunya tu , enggau dunya ti deka datai , pengidup ti meruan belama iya . "
42018031	Jesus lalu mai murid ke dua belas iku ke tisi , lalu bejaku ngagai sida , " Dinga kita ! Kitai deka mansang ngagai Jerusalem , lalu semua utai ti ditulis sida nabi pasal Anak Mensia deka dikamatka .
42018032	Laban Iya deka diserahka ngagai orang bansa bukai , lalu dikeduan , dipechat , lalu diludah .
42018033	Lebuh sida udah nyipat Iya , sida deka munuh Iya , lalu ba hari ti ketiga Iya deka angkat idup baru . "
42018034	Tang sida enda meretika utai nya . Iya ti bendar , utai ti disebut Iya udah dipelalaika ari sida , lalu sida enda nemu utai ti disebut Jesus .
42018035	Lebuh Jesus datai semak Jeriko , siku orang ke buta bisi duduk ba tisi jalai raya , minta sedekah .
42018036	Lebuh iya ninga bala orang mansa , iya lalu nanyaka utai ti nyadi .
42018037	Sida lalu madah ngagai iya , " Jesus orang Nasaret benung mansa . "
42018038	Iya lalu manjung , " Jesus ! Anak David ! Kasihka aku ! "
42018039	Orang ke di mua lalu balat amat ngasuh iya badu agi ragak . Tang iya manjung inggar agi , " Anak David ! Kasihka aku ! "
42018040	Jesus lalu ngetu , lalu ngasuh orang mai orang ke buta nya ngagai Iya . Lebuh orang ke buta nya datai semak , Jesus lalu nanya iya ,
42018041	" Nama utai ti diasuh nuan kereja Aku ke nuan ? " Iya lalu nyaut , " Tuhan , awakka aku ulih meda baru . "
42018042	Jesus lalu bejaku ngagai iya , " Awakka nuan ulih meda ! Pengarap nuan udah ngeraika nuan . "
42018043	Orang nya lalu tekala nya ulih meda baru , lalu nitihka Jesus , ngemuliaka Allah Taala . Lebuh orang mayuh meda nya , semua sida lalu muji Allah Taala .
42019001	Jesus lalu datai di Jeriko , tang Iya enda bemalam dia .
42019002	Nyadi di nengeri nya bisi siku orang benama Sakius . Iya tu kepala orang ke ngumpul chukai , lalu iya orang ke kaya .
42019003	Iya nguji meda sapa orang ke benama Jesus , tang laban orang kelalu mayuh , iya enda ulih meda Jesus , laban iya baruh .
42019004	Nya alai iya lalu belanda dulu ari bala mayuh , lalu niki sepun kayu , deka meda Jesus , ke deka mansa .
42019005	Lebuh Jesus datai ba endur nya , Iya engkadah , lalu bejaku enggau Sakius , " Nurun jampat , Sakius , laban aku enda tau enda diau ba rumah nuan sehari tu . "
42019006	Nya alai Sakius lalu beguai-guai nurun , lalu gaga ati ngelaluka Jesus .
42019007	Semua orang ke meda nya lalu belabuh mut-mut . Ku sida , " Iya nyadi temuai orang ke bedosa ! "
42019008	Sakius bediri lalu bejaku ngagai Tuhan , " Tuhan , aku deka meri setengah ari semua reta tengkira aku ngagai orang ke seranta , lalu enti aku bisi udah ngakal orang , aku deka mulaika utai nya empat kali lipat . "
42019009	Jesus lalu bejaku ngagai iya , " Sehari tu pengelepas udah datai ba rumah tu , laban iya mega peturun Abraham .
42019010	Laban Anak Mensia datai ngambika Iya ngiga lalu nyelamatka orang ke tesat . "
42019011	Lebuh orang mayuh agi benung mendingka Iya bejaku , Iya lalu madahka siti sempama ngagai sida , laban Iya nyau datai semak Jerusalem , enggau laban sida ngumbai Perintah Allah Taala baru deka pegari .
42019012	Nya alai ku Iya bejaku , " Siku orang ke tinggi pangkat bejalai ngagai menua ti jauh , ngambika iya dichiri nyadi raja , lalu udah nya pulai baru ngagai menua iya empu .
42019013	Iya ngangauka sepuluh iku orang gaji iya , lalu meri sida sepuluh singkap duit emas . lalu bejaku ngagai sida , ' Aku ngasuh kita bedagang ngena duit tu nyentuk ngagai maya aku pulai kitu baru . '
42019014	Tang bala nembiak iya begedika iya , lalu sida ngasuh bala seruan nitihka iya , ku sida , ' Kami enggai meda orang tu nyadi raja kami . '
42019015	Lebuh iya pulai , udah bekau iya ke dichiri nyadi raja , iya lalu ngasuh orang manggil orang gaji ke udah alai iya nyuaka duit , deka nemu untung ti udah ulih sida bedagang .
42019016	Iya ke terubah datai lalu bejaku , " Tuan , sesingkap duit nuan udah bulih sepuluh singkap . '
42019017	Lalu ku iya bejaku ngagai orang nya , ' Manah pengawa nuan . Nuan tu orang gaji ti manah ! Laban nuan tau dikarapka ngemataka utai ti mimit , aku deka ngasuh nuan ngemataka sepuluh buah nengeri . '
42019018	Iya ti kedua datai lalu bejaku , ' Tuan , sesingkap duit nuan udah bulih lima singkap . '
42019019	Lalu ku tuan iya bejaku ngagai iya , ' Nuan deka ngemataka lima buah nengeri . '
42019020	Iya ti siku datai lalu bejaku , ' Tuan , tu duit nuan . Aku mungkus duit tu ngena perecha ,
42019021	laban aku takutka nuan , laban nuan orang ke terit . Nuan ngambi utai ti ukai disimpan nuan , lalu ngetau utai ti ukai ditanam nuan . '
42019022	Ku tuan nya bejaku ngagai orang gaji nya , ' Aku deka ngakim nuan ngena leka jaku nuan empu , nuan orang gaji ti jai ! Nuan nemu aku endang terit , ngambi utai ti ukai disimpan aku , lalu ngetau utai ti ukai ditanam aku .
42019023	Nya alai nama kebuah nuan enda nyimpan duit aku dalam bank , ngambika lebuh aku pulai kitu baru , aku ulih nerima iya sama enggau bungai iya ? '
42019024	Udah nya iya lalu bejaku ngagai orang ke bediri semak dia , ' Ambi duit nya ari iya , lalu beri ngagai iya ke bisi sepuluh singkap . '
42019025	( Tang ku sida bejaku ngagai iya , ' Tuan , iya udah bisi sepuluh singkap ! ' )
42019026	' Aku madah ngagai kita , genap iku orang ke bisi utai deka diberi mayuh agi , tang orang ke nadai utai , indah utai ti mimit ti dikemisi sida deh deka diambi ari sida .
42019027	Nyadi pasal bala munsuh aku ke enggai nerima aku nyadi raja sida , bai sida kitu , lalu bunuh sida di mua aku ! ' "
42019028	Lebuh Iya udah nyebut nya , Iya lalu bejalai dulu ari sida ngagai Jerusalem .
42019029	Lebuh Iya datai semak Betpagi enggau Betani , ba bukit sigi ti dikumbai Bukit Kana , Iya ngasuh dua iku murid Iya bejalai dulu ari sida ,
42019030	ku Iya , " Alai seduai bejalai ngagai nengeri ti di mua nyin . Lebuh seduai tama ngagai nengeri nya , seduai deka nemu siku anak keledai ditanchang dia , ti nadai udah kala ditepan orang . Buka tali iya , lalu bai iya kitu .
42019031	Enti orang nanya seduai , ' Nama kebuah seduai muka tali jelu nya ? ' sebut aja jaku tu , ' Tuhan begunaka iya . ' "
42019032	Seduai iya mupuk , lalu nemu semua utai munyi ti udah dipadahka Jesus ngagai seduai iya .
42019033	Lebuh seduai iya muka tali anak keledai nya , orang ke bempu jelu nya lalu bejaku ngagai seduai iya , " Nama kebuah seduai muka tali anak keledai nya ? "
42019034	Seduai iya lalu nyaut , " Tuhan begunaka iya . "
42019035	Seduai iya lalu mai anak keledai nya ngagai Jesus , ngelempaika serayung seduai iya ba belakang jelu nya , lalu nulung Jesus nepan ba jelu nya .
42019036	Lebuh Iya nepan keledai nya , orang mayuh lalu nganchau serayung sida ba jalai raya .
42019037	Lebuh Iya nyau datai semak jalai ti nurun ari Bukit Kana , semua bala murid Iya belabuh gaga ati muji Allah Taala enggau nyawa ti inggar ketegal semua utai ti besai ti udah dipeda sida ,
42019038	ku sida , " Beberekat meh Raja ke datai dalam nama Tuhan ! Pemaik di serega , enggau mulia di serega ti pemadu tinggi ! "
42019039	Sekeda orang Parisi ke dalam tekang bala mayuh lalu bejaku ngagai Iya , " Pengajar , asuh murid Nuan badu agi inggar ! "
42019040	Disaut Iya , " Aku madah ngagai kita , enti sida enda bemunyi , batu deka manjung . "
42019041	Lebuh Iya nyau datai semak lalu meda nengeri nya , Iya nyabakka nengeri nya ,
42019042	ku Iya , " Naka meh pemanah , enti sehari tu nuan ngelala utai ti ulih mai pemaik ngagai nuan ! Tang diatu utai nya dilalaika ari mata nuan !
42019043	Maya deka datai alai bala munsuh nuan deka ngaga kuta tanah ngelingi nuan kena ngelulung nuan , lalu mekulka nuan .
42019044	Sida deka ngerusak nuan , enggau orang ke diau dalam nuan , lalu sigi pen nadai mega batu ditejuka mengkang betusun dalam nuan , laban nuan enda ngelala maya Allah Taala datai ngagai nuan . "
42019045	Iya lalu tama ngagai Rumah Sembiang , lalu belabuh muru orang ke bejual dia .
42019046	Ku Iya bejaku ngagai sida , " Endang udah ditulis , ' Rumah Aku deka nyadi rumah sembiang . ' Tang kita udah ngaga iya nyadi sarang perumpak . "
42019047	Tiap hari Iya ngajar dalam Rumah Sembiang . Sida tuai imam , sida pengajar Adat , enggau bala tuai orang Judah majak begigaka jalai munuh Iya ,
42019048	tang sida nadai tetemuka jalai ngereja nya , laban semua orang mayuh majak mendingka Iya .
42020001	Nyadi sekali , lebuh Jesus benung ngajar orang mayuh dalam Rumah Sembiang sereta nusui Berita Manah , sida tuai imam enggau sida pengajar Adat enggau bala tuai orang Judah , datai
42020002	lalu bejaku ngagai Iya , " Padahka ngagai kami , nama kuasa ti dikena Nuan ngereja utai tu ? Sapa meri Nuan kuasa nya ? "
42020003	Iya lalu nyaut sida , " Aku deka nanya kita siti tanya . Padahka ngagai Aku ,
42020004	Kati baptisa John datai ari serega tauka ari mensia ? "
42020005	Sida lalu belabuh berandauka nya enggau pangan diri . Ku sida , " Enti kitai nyebut , ' Ari serega , ' Iya deka nyebut , ' Nama kebuah kita enda arapka iya ? '
42020006	Tang enti kitai nyebut , ' Ari mensia , ' semua orang deka nuku kitai ngena batu , laban sida arapka John nya nabi . "
42020007	Nya alai sida lalu nyaut madahka diri enda nemu penatai baptisa nya .
42020008	Jesus lalu bejaku ngagai sida , " Aku pen enggai meh madah ngagai kita kuasa ti dikena Aku ngereja utai tu . "
42020009	Iya lalu belabuh madahka sempama tu ngagai orang mayuh : " Orang siku numbuhka sebidang kebun anggur . Iya ngasuh orang nyua kebun nya , lalu udah nya iya pegi lama amat ngagai menua bukai .
42020010	Lebuh maya ngetau buah anggur , Iya ngasuh siku ari bala ulun iya mansang ngagai orang ke nyua kebun nya , deka ngambi ungkup iya ari buah anggur nya . Tang bala orang ke nyua kebun nya malu ulun nya , lalu ngasuh iya pulai puang .
42020011	Iya lalu ngirumka siku agi ulun . Tang iya mega dipalu sereta dikeleseka sida , lalu diburu sida pulai puang .
42020012	Iya lalu ngirumka ulun ti ketiga . Sida ngemakalka iya , lalu muai iya ari kebun nya .
42020013	Udah nya orang ke bempu kebun anggur nya bejaku , ' Nama utai ti deka dikereja aku ? Aku deka ngirumka anak tunggal aku . Nyangka sida deka bebasaka iya . '
42020014	Tang lebuh bala orang ke nyua kebun nya meda anak tunggal iya nya , sida lalu berandauka nya enggau pangan diri , ku sida , ' Tu orang ke bempu waris . Aram kitai munuh iya , ngambika pesaka tu diempu kitai ! '
42020015	Sida lalu muai iya ari kebun anggur nya , lalu munuh iya . Nama utai ti deka dikereja orang ke bempu kebun anggur nya ngagai bala orang ke nyua ?
42020016	Iya deka datai lalu munuh sida lalu nyerahka kebun nya ngagai orang bukai . " Lebuh orang mayuh ninga nya , sida lalu bejaku , " Enda patut ! "
42020017	Tang Jesus merening ngagai sida , lalu bejaku , " Enti pia , nama reti jaku ti ditulis tu : ' Batu ti ditulak tukang rumah udah nyadi batu ti pemadu beguna . '
42020018	Genap iku orang ke labuh ninggang batu nya , deka redak , lalu batu tu deka ngeredakka orang ke ditinggang iya . "
42020019	Lebuh sida pengajar Adat enggau sida tuai imam nemu Iya udah nyebut jaku sempama nya kena Iya ngelaban sida , sida nguji nangkap Iya tekala nya , tang sida takutka orang mayuh .
42020020	Nya alai sida nengkilaka Iya , lalu ngirumka bala pematau , ti pura-pura ngaga diri baka ke manah ati , ngambika sida ulih nangkap Iya ketegal utai ti disebut Iya , lalu nyerahka Iya ngagai tuan gabenor .
42020021	Nya alai sida nanya Iya , " Pengajar , kami nemu Nuan endang nyebut sereta ngajar utai ti ngena , lalu Nuan enda bedulika orang , tang ngajar utai ti bendar pasal jalai Allah Taala .
42020022	Kati kitai tau mayar chukai ngagai Raja Besai , tauka enda ? "
42020023	Tang Iya nemu akal sida , lalu ku Iya bejaku ngagai sida ,
42020024	" Pandangka sesingkap duit ngagai Aku . Gambar sapa enggau nama sapa tu ? " Sida lalu nyaut , " Enggi Raja Besai . "
42020025	Ku Iya bejaku ngagai sida , " Enti pia , utai Raja Besai , beri ngagai Raja Besai , utai Allah Taala , beri ngagai Allah Taala . "
42020026	Sida lalu enda ulih manjuk Iya ngena utai ti disebut Iya di mua orang mayuh . Sida balat alit ati ke saut Iya , lalu sida enda bemunyi .
42020027	Udah nya sekeda orang Saduki datai ngagai Iya . Nyadi orang Saduki enda arapka pengangkat ari mati .
42020028	Sida lalu nanya Iya , " Pengajar , Moses nulis ke kitai , enti laki mati ninggalka bini , tang nadai ninggalka anak , menyadi lelaki iya enda tau enda jadi enggau balu nya , ngambika seduai iya bisi anak ngarika menyadi iya ke udah mati .
42020029	Nyadi sekali bisi tujuh iku lelaki diri menyadi . Iya ke tuai bebini , lalu mati , nadai anak .
42020030	Menyadi ke lumur dua
42020031	enggau ke lumur tiga jadi enggau indu nya , lalu baka nya mega semua tujuh iku sida bela mati nadai anak .
42020032	Ke pengujung iya , indu nya mega mati .
42020033	Lebuh pengangkat orang ari mati , sapa bempu bini nya ? Laban semua sida tujuh bela udah ampit jadi enggau iya . "
42020034	Jesus lalu bejaku ngagai sida , " Orang ke rebak diatu jadi enggau pangan diri , lalu nikah ,
42020035	tang orang ke dikira patut diau ba dunya ti jemah ila , sereta patut angkat ari mati , enda jadi melaki-bini tauka nikah .
42020036	Iya ti bendar sida enda ulih mati agi , laban sida baka melikat lalu nyadi anak Allah Taala , laban sida udah diangkatka ari mati .
42020037	Nyadi pasal pengangkat orang ari mati , indah Moses deh bisi nunjukka dalam cherita pasal babas ti laban api , ngumbai Tuhan nya Allah Taala Abraham , Isak , enggau Jakop .
42020038	Allah Taala ukai Allah Taala ke orang ke mati , tang ke orang ke idup , laban ba Allah Taala semua orang idup magang . "
42020039	Sekeda sida pengajar Adat lalu nyaut , " Manah saut Nuan , Pengajar ! "
42020040	Laban sida nadai berani nanya iya agi .
42020041	Iya lalu bejaku ngagai sida , " Baka ni ku orang ngumbai Kristus peturun David ?
42020042	Laban David empu nyebut dalam bup Masmur , ' Ku Tuhan bejaku enggau Tuhan aku : Duduk Nuan muak ari kanan Aku ,
42020043	datai ke Aku udah ngaga munsuh Nuan nyadika pelasar kaki Nuan . '
42020044	David ngumbai Iya Tuhan ; nya alai baka ni ku Kristus tau nyadi peturun iya ? "
42020045	Iya lalu bejaku ngagai sida murid Iya di mua orang mayuh ,
42020046	" Bejaga ari sida pengajar Adat , ke rindu bejalai ngena baju ti panjai , lalu rindu ditabi orang ba sebelah pasar lalu milih penuduk ti pemadu manah dalam balai gempuru enggau ba pengerami makai besai .
42020047	Sida ngambi ulih ba indu ke balu lalu ngerampas rumah sida , lalu pura-pura lama besampi ! Sida deka nerima ukum ti besai agi ! "
42021001	Jesus malik lalu tepedaka bala orang ke kaya nepuka pemeri sida ngagai sarang wang Rumah Sembiang ,
42021002	lalu Iya mega tepedaka siku indu ke balu sereta seranta , nepuka dua singkap duit engkeraju .
42021003	Ku Jesus bejaku , " Enggau bendar Aku madah ngagai kita , indu ke balu sereta seranta tu udah meri mayuh agi ari semua sida nya ;
42021004	laban semua sida meri ari laluh utai ti dikemisi sida , tang indu ke seranta tu udah meri semua utai ti dikena iya beridup . "
42021005	Lebuh sekeda murid benung berandauka pasal Rumah Sembiang , pasal Rumah nya ti dilagu ngena batu ti berega , sereta enggau piring ti dienjuk ngagai Allah Taaa , Iya bejaku ,
42021006	" Pasal utai tu ti dipeda kita , maya deka datai alai batu tu nadai agi betusun baka tu ; semua deka diruntuhka magang . "
42021007	Sida lalu nanya Iya , " Pengajar , kemaya utai nya deka nyadi , lalu nama tanda ti nunjukka utai nya deka nyadi ? "
42021008	Ku Iya bejaku , " Bejaga , enggai ke orang nesatka kita ; laban mayuh orang deka datai dalam nama Aku , lalu nyebut , ' Aku tu meh Iya ! ' enggau , ' Maya nyau semak ! ' Anang nitihka sida .
42021009	Lebuh kita ninga pasal perang enggau pasal pengachau ngelaban perintah nyadi , anang takut ; laban utai nya endang enda tau enda dulu nyadi , tang pengujung enda datai tekala nya . "
42021010	Iya lalu bejaku ngagai sida , " Bansa deka beperang ngelaban bansa bukai , lalu menua deka beperang ngelaban menua bukai .
42021011	Tanah berenyang deka balat nyadi , lalu lapar pungkang , enggau penyakit deka balat nyadi ba mayuh bengkah endur ; lalu tanda ti balat ngenakutka sereta nyelai deka pegari ari langit .
42021012	Tang sebedau semua utai nya nyadi , sida deka nangkap lalu merinsaka kita ; sida deka nyerahka kita ngambika kita kena pechara dalam balai gempuru , lalu ditutup dalam rumah jil , lalu kita deka dibai ngagai raja enggau gabenor ketegal nama Aku .
42021013	Tu deka meri kita peluang besaksi .
42021014	Nya alai kita enda tau enda mutuska runding enggai dulu berundingka jalai kita deka nyaut ,
42021015	laban Aku deka meri kita jaku enggau penemu-dalam ti enda ulih disaut tauka disakal munsuh kita .
42021016	Kita deka diserahka ulih apai indai kita , menyadi lelaki kita , kaban belayan kita , enggau pangan kita , lalu sekeda kita deka dibunuh sida .
42021017	Kita deka dipegedika semua orang ketegal nama Aku .
42021018	Tang selambar pen nadai meh buk kita deka lenyau .
42021019	Ulih ati ti tan kita deka diselamatka .
42021020	" Lebuh kita meda Jerusalem dikelulung bala soldadu , nya baru kita deka nemu nengeri nya deka dirusak enda lama da agi .
42021021	Lebuh maya nya , orang ke diau di Judea enda tau enda rari ngagai bukit . Lalu orang ke di nengeri enda tau enda angkat ari nengeri nya , lalu orang ke di menua pesisir enda tau tama ngagai nengeri ;
42021022	laban nya ' Hari Bebalas , ' kena ngamatka semua utai ti udah ditulis .
42021023	Naka meh penusah indu ke ngandung , enggau indu ke nusuka anak lebuh maya nya ! Laban penusah ti besai deka ninggang dunya , lalu pengeringat Allah Taala deka ninggang bansa tu .
42021024	Sida deka dibunuh ngena pedang , lalu sekeda deka ditabanka nyadi orang tangkap ngagai semua menua , lalu Jerusalem deka dilunjak orang bansa bukai , nyentuk ngagai maya timpuh orang bansa bukai udah abis .
42021025	" Tanda deka pegari ba mata hari , ba bulan enggau ba bintang , lalu semua bansa di dunya deka tusah sereta irau ninga pemalat munyi segum tasik enggau pangka gelumbang .
42021026	Orang deka luput laban takut , irauka utai ti deka ninggang dunya , laban kuasa ti di langit deka begegar .
42021027	Udah nya baru sida deka meda Anak Mensia datai dalam remang ngena kuasa enggau mulia ti besai .
42021028	Lebuh utai tu belabuh nyadi , bediri lalu angkatka pala kita , laban pengelepas kita nyau semak . "
42021029	Udah nya Iya lalu madahka siti sempama ngagai sida , " Peratika kayu ara enggau semua kayu bukai .
42021030	Lebuh daun sida belabuh bekantuk , kita empu ulih meda sereta nemu musin panas nyau semak .
42021031	Baka nya mega , lebuh kita meda utai tu nyadi , kita deka nemu Perintah Allah Taala nyau semak .
42021032	" Enggau bendar Aku madah ngagai kita , rebak tu apin mati sebedau semua utai tu nyadi .
42021033	Langit enggau dunya deka lenyau , tang jaku Aku enda lenyau .
42021034	" Tang bejaga kita , ngambika kita enda gian ngirup , lalu mabuk , lalu selalu irauka pengidup , enggai ke kita enda ngadang lebuh Hari nya ngenyit datai ,
42021035	baka panjuk ti nyintak , laban Hari nya deka datai ngagai semua orang ke diau di serata dunya .
42021036	Bejaga berari , besampi minta diri kering rari ari semua utai ti deka nyadi , lalu bediri di mua Anak Mensia . "
42021037	Iya ngajar tiap hari dalam Rumah Sembiang , lalu lebuh malam hari Iya pansut ari nengeri lalu bemalam ba Bukit Kana .
42021038	Semua orang dani tumu pagi lalu mendingka Iya dalam Rumah Sembiang .
42022001	Maya ngintu Gawai Roti Ti Enda Beragi , ti dikumbai Gawai Paska , nyau semak .
42022002	Sida tuai imam enggau sida pengajar Adat begigaka jalai munuh Jesus , laban sida takutka orang mayuh .
42022003	Udah nya Sitan tama ngagai Judas , ke dikumbai Iskariot , siku ari sida ke dua belas .
42022004	Judas mupuk lalu berandau enggau sida tuai imam , enggau bala pemesai ke nyaga Rumah Sembiang , pasal jalai iya nyual Jesus ngagai sida .
42022005	Sida gaga amat ati , lalu besetuju deka meri iya duit .
42022006	Nya alai Judas besetuju , lalu belabuh begigaka peluang nyual Jesus ngagai sida , lebuh orang mayuh nadai dia .
42022007	Hari Gawai Roti Ti Enda Beragi pen nyau datai , alai anak domba Gawai Paska deka disayat .
42022008	Nya alai Jesus ngasuh Peter seduai John , ku Iya , " Alai seduai mupuk , lalu nyendiaka pemakai Gawai Paska ke kitai , ngambika kitai makai . "
42022009	Seduai iya lalu nanya , " Dini alai Nuan ngasuh kami duai nyendiaka nya ? "
42022010	Disaut Jesus , " Dingaka tu : lebuh seduai tama ngagai nengeri , siku lelaki ke mai tepayan ai deka betemu enggau seduai . Titihka iya ngagai rumah ti alai iya tama ,
42022011	lalu sebut ngagai orang ke bempu rumah nya , ' Pengajar nanya ngagai nuan , " Dini alai bilik temuai , alai Aku deka makai pemakai Gawai Paska enggau murid Aku ? " '
42022012	Iya deka madahka ngagai seduai siti bilik ti besai di sadau , ti udah dikemas . Sediaka semua utai dia ke kitai . "
42022013	Seduai iya mupuk , lalu nemu semua utai munyi ti udah dipadahka Jesus ngagai seduai iya . Seduai iya lalu nyendiaka pemakai Gawai Paska .
42022014	Lebuh jam nyau chukup , Iya lalu belatur duduk ba mija , sama enggau sida rasul .
42022015	Ku Iya bejaku ngagai sida , " Aku bisi amat ati deka makai pemakai Gawai Paska tu enggau kita sebedau Aku kena perinsa ,
42022016	laban , Aku madah ngagai kita , Aku enda makai pemakai tu datai ke iya dikamatka dalam Perintah Allah Taala . "
42022017	Iya lalu ngambi mangkuk , lalu lebuh Iya udah meri terima kasih , Iya lalu bejaku , " Ambi tu , lalu bagi entara bala kita ,
42022018	laban , Aku madah ngagai kita , belabuh ari diatu Aku enda ngirup wain tu nyentuk ngagai maya Perintah Allah Taala datai . "
42022019	Iya lalu ngambi roti , lalu lebuh Iya udah meri terima kasih , Iya mechahka roti nya , lalu nyuaka nya ngagai sida , ku Iya , " Tu tubuh Aku , ti diberi ke kita . Kereja tu kena ngingatka Aku . "
42022020	Baka nya mega , lebuh sida udah badu makai , Iya ngambi mangkuk , ku Iya , " Mangkuk tu ti dituang ke kita nya sempekat baru Allah Taala ti ditanggam ngena darah Aku .
42022021	Tang , peda kita ! Orang ke nyual Aku bisi enggau Aku ba mija tu !
42022022	Laban Anak Mensia deka mati , nitihka atur Allah Taala , tang tulah orang ke nyual Iya ! "
42022023	Sida lalu belabuh betanya ngagai pangan diri , sapa ari bala sida ke deka ngereja nya .
42022024	Sida murid mega bekelikuhka sapa ari bala sida ke tau dikumbai pemadu besai .
42022025	Tang ku Iya bejaku ngagai sida , " Raja orang bansa bukai merintah orang ke dipegai sida , lalu orang ke megai kuasa atas sida ngumbai diri ' Pangan Orang Mayuh ' .
42022026	Tang utai nya enda baka nya ba bala kita . Orang ke pemadu besai dalam bala kita enda tau enda nyadi baka orang ke pemadu biak , lalu orang ke nyadi kepala enda tau enda nyadi orang ke mela .
42022027	Laban sapa ke besai agi ? Iya ke duduk ba mija , tauka iya ke mela ? Tentu orang ke duduk , ukai enda ? Tang Aku begulai enggau kita nyadi orang ke mela .
42022028	" Kita udah begulai enggau Aku lebuh Aku natka semua pemerinsa Aku ,
42022029	lalu Aku meri kita kuasa merintah , baka Apai ti udah meri Aku kuasa kena merintah ,
42022030	ngambika kita ulih makai ngirup ba mija Aku dalam Perintah Aku , lalu kita deka duduk ba kerusi diraja , ngakim dua belas raban bansa orang Israel .
42022031	" Simon , Simon ! Dinga nuan ! Sitan udah minta Aku ngemendarka iya ngayak semua kita baka ke ngayak gandum ,
42022032	tang Aku udah besampika nuan Peter , ngambika pengarap nuan kering , lalu lebuh nuan udah pulai baru ngagai Aku , keringka sida menyadi nuan . "
42022033	Lalu ku Peter bejaku ngagai Iya , " Tuhan , aku sedia deka ditutup dalam rumah jil lalu mati enggau Nuan ! "
42022034	Jesus lalu nyebut ngagai iya , " Aku madah ngagai nuan , Peter , sebedau manuk mengkukuk sehari tu , nuan udah besangkalka Aku tiga kali . "
42022035	Ku Jesus bejaku ngagai sida , " Lebuh Aku ngasuh kita bejalai , lalu enda nyagi kita mai kandi duit , tauka kambut , tauka selipar , kati kita bisi suntuk utai ? " " Nadai , " ku sida nyaut .
42022036	Ku Iya bejaku ngagai sida , " Tang diatu , barang sapa bisi kandi duit , enda tau enda mai kandi nya , lalu baka nya mega orang ke bisi kambut . Lalu orang ke nadai pedang , enda tau enda nyual kelambi iya , lalu meli pedang .
42022037	Laban Aku madah ngagai kita , jaku ti disebut dalam Bup Kudus , ' Iya deka begulai enggau orang ke jai , ' enda tau enda dikamatka ba Aku , laban utai ti ditulis pasal Aku endang benung dikamatka diatu . "
42022038	Sida murid Iya lalu bejaku , " Peda Nuan , Tuhan ! Tu dua bilah pedang ! " Iya lalu nyaut , " Umbas meh nya . "
42022039	Iya pansut lalu mupuk baka selama ngagai Bukit Kana , lalu sida murid nitihka Iya .
42022040	Lebuh Iya datai ba endur nya , Iya lalu nyebut ngagai sida , " Besampi ngambika kita enda kena laban penguji . "
42022041	Iya lalu bejalai jauh mimit ari sida , kira sepenikau batu ari sida , besugang lalu besampi ,
42022042	" Apai , enti Nuan deka , ambi mangkuk tu ari Aku ; ukai nitihka peneka Aku , tang awakka peneka Nuan nyadi . "
42022043	Udah nya siku melikat ari serega pegari di mua Iya , lalu ngeringka Iya .
42022044	Enggau ati ti balat tusah , Iya bebendar agi besampi , datai ke peluh Iya nyau baka darah neritik ngagai tanah .
42022045	Lebuh Iya angkat ari endur Iya ke besampi , Iya pulai ngagai sida murid Iya , lalu nemu sida tinduk , laban sida lelak laban ati ti kelalu balat tusah .
42022046	Iya lalu bejaku ngagai sida , " Nama kebuah kita tinduk ? Angkat , lalu besampi , ngambika kita enda kena laban penguji . "
42022047	Lebuh Iya agi benung bejaku , bala orang lalu ngenyit datai , diuluka Judas , siku ari sida ke dua belas . Judas mansang ngagai Jesus , deka nyium Iya .
42022048	Tang ku Jesus bejaku ngagai iya , " Judas , kati nuan nyual Anak Mensia ngena sium ? "
42022049	Lebuh sida murid ke sama enggau Jesus meda utai ti deka nyadi , sida lalu nanya , " Tuhan , kati kami tau mantap sida ngena pedang ? "
42022050	Siku ari bala sida lalu mantap ulun imam besai , mutuska pending kanan iya .
42022051	Tang ku Jesus bejaku , " Badu agi ! " Iya lalu negu pending orang nya , lalu ngeraika iya .
42022052	Jesus lalu bejaku ngagai sida tuai imam enggau bala polis ke nyaga Rumah Sembiang , enggau sida tuai bansa ke udah datai nangkap Iya , " Kati Aku tu penyamun alai kita datai mai pedang enggau pemalu ? "
42022053	Lebuh Aku begulai enggau kita tiap hari dalam Rumah Sembiang , kita enda nangkap Aku . Tang tu endang maya kita , maya kuasa pemetang merintah . "
42022054	Sida lalu nangkap Jesus lalu mai Iya ari endur nya ngagai rumah imam besai . Tang Peter nitih ari jauh .
42022055	Lebuh sida udah nungkunka api ba tengah laman nya lalu duduk , Peter mega duduk enggau sida .
42022056	Siku indu ke ulun lalu tepedaka Peter duduk nunga api . Iya lalu merening ngagai Peter , lalu bejaku , " Orang tu pen udah meh enggau Iya ! "
42022057	Tang Peter besangkalka nya , ku iya , " Indu , aku enda ngelala Iya ! "
42022058	Enda lama udah nya , siku agi orang meda Peter lalu bejaku , " Nuan pen siku ari bala sida ! " Tang ku Peter nyaut , " Ukai ! "
42022059	Kira sejam udah bekau nya , siku agi orang bejaku , " Orang tu tetap udah enggau Jesus , laban iya orang Galili ! "
42022060	Tang ku Peter nyaut , " Aku enda nemu utai ti ku nuan . " Tekala nya , lebuh Peter agi benung bejaku , manuk mengkukuk .
42022061	Tuhan nguing lalu merening ngagai Peter . Peter lalu ingatka jaku Tuhan , jalai Iya nyebut ngagai Peter , " Sebedau manuk mengkukuk sehari tu , nuan udah besangkalka Aku tiga kali . "
42022062	Peter pansut lalu duie-duie nyabak .
42022063	Orang ke nyaga Jesus beduan Iya , lalu belabuh ngelese sereta malu Iya .
42022064	Sida mega mampul mata Iya ngena kain , lalu majak nanya Iya , " Uji sangka ! Sapa malu Nuan ? "
42022065	Sida majak nyebut mayuh macham utai bukai kena sida ngeleseka Iya .
42022066	Lebuh hari nyau tawas , sida tuai bansa , tuai imam , enggau sida pengajar Adat begempuru , lalu sida mai Jesus ngagai Kunsil .
42022067	Ku sida , " Padahka ngagai kami , enti Nuan tu Kristus ? " Iya lalu nyaut , " Enti Aku madah ngagai kita , kita enggai arap ,
42022068	lalu enti Aku nanya kita , kita enggai nyaut .
42022069	Tang belabuh ari diatu , Anak Mensia deka duduk muak ari kanan Allah Taala ti Bekuasa . "
42022070	Semua sida lalu nanya , " Enti pia , kati Nuan tu Anak Allah Taala ? " Lalu ku Iya bejaku ngagai sida , " Kita ngumbai Aku Anak Allah Taala . "
42022071	Sida lalu bejaku , " Kitai enda ibuh begunaka saksi bukai . Kitai empu udah ninga nya ari mulut Iya Empu ! "
42023001	Semua raban Kunsil lalu angkat sereta , lalu mai Jesus ngagai Pilate .
42023002	Sida lalu belabuh bedawaka Iya , ku sida , " Kami nemu orang tu nesatka bansa kami , nagang kami mayar chukai ngagai Raja Besai , lalu ngumbai Diri Kristus , reti nya raja . "
42023003	Pilate lalu nanya Iya , " Kati Nuan raja orang Judah ? " Jesus lalu nyaut iya , " Munyi ti ku nuan . "
42023004	Pilate lalu bejaku ngagai sida tuai imam , enggau ngagai bala orang mayuh , " Aku nadai nemu kebuah kita bedawaka orang tu . "
42023005	Tang sida bebendar agi bejaku , ku sida , " Iya megau orang mayuh , ngajar di serata menua Judea , kenyau ari Galili alai Iya ke berengkah , nyentuk ngagai endur tu . "
42023006	Lebuh Pilate ninga nya , iya lalu nanya enti Jesus nya orang Galili .
42023007	Lebuh iya ninga Jesus datai ari menua ti dipegai Herod , iya lalu ngasuh Jesus dibai ngagai Herod , ke bisi di Jerusalem lebuh maya nya .
42023008	Lebuh Herod meda Jesus , iya gaga amat ati , laban iya lama udah keran deka betemu enggau Jesus , laban iya udah ninga berita pasal Jesus , lalu ngarapka diri ulih meda Jesus ngereja kereja ajih .
42023009	Herod lalu lama nanya Jesus , tang Jesus enda nyaut iya .
42023010	Sida tuai imam enggau sida pengajar Adat bisi bediri dia , bebendar amat bedawaka Jesus .
42023011	Indah Herod enggau bala soldadu iya deh beduan sereta ngeleseka Jesus . Udah nya iya ngerasukka baju panjai ti manah ba Jesus , lalu ngirumka Jesus pulai baru ngagai Pilate .
42023012	Ba hari nya Herod seduai Pilate lalu bebaik enggau pangan diri . Sebedau nya , seduai iya endang bemunsuh enggau pangan diri .
42023013	Pilate lalu ngempuruka sida tuai imam , tuai bansa , enggau orang mayuh ,
42023014	lalu bejaku ngagai sida , " Kita udah mai orang tu ngagai aku , madahka Iya udah nesatka orang mayuh . Aku udah mansik Iya di mua kita empu , lalu aku nadai nemu Iya bisi udah ngereja penyalah munyi ti ku kita .
42023015	Herod pen nadai mega nemu penyalah Iya , laban iya udah ngirumka Iya pulai baru ngagai aku . Orang tu nadai udah ngereja utai ti tau ngasuh Iya kena ukum bunuh .
42023016	Nya alai aku deka ngasuh Iya disipat , lalu ngelepaska Iya . "
42023017	Nyadi Pilate endang selalu ngelepaska siku orang jil ke orang mayuh ba genap Gawai Paska .
42023018	Semua sida lalu manjung , ku sida , " Bunuh Iya ! Lepaska Barabas ke kami ! " (
42023019	Nyadi Barabas udah ditutup dalam rumah jil ketegal orang begau ngelaban perintah di nengeri nya , enggau ketegal iya udah munuh orang . )
42023020	Laban Pilate endang deka ngelepaska Jesus , nya alai iya lalu bejaku baru ngagai sida .
42023021	Tang sida majak manjung , " Regang Iya ! Regang Iya ! "
42023022	Pilate lalu bejaku baru ketiga kali ngagai sida , ku iya , " Nama kebuah ? Nama penyalah ti udah dikereja Iya ? Aku nadai nemu Iya bisi udah ngereja penyalah ti tau ngasuh Iya kena ukum bunuh ! Nya alai aku deka ngasuh Iya disipat , lalu ngelepaska Iya . "
42023023	Tang sida majak manjung madahka Jesus enda tau enda diregang . Ke pengujung iya , Pilate lalu nurutka sida ,
42023024	lalu meri pemutus penemu madahka peminta sida dikemendarka .
42023025	Pilate lalu ngelepaska orang ke dipinta sida , orang ke udah ditutup dalam rumah jil ketegal iya udah mai orang angkat ngelaban perintah lalu udah munuh orang . Pilate lalu nyerahka Jesus ngagai sida , nurutka pinta sida .
42023026	Lebuh sida mai Iya ari endur nya , sida nangkap siku orang ke benama Simon orang Sairin , ke baru datai ari menua pesisir deka mansang ngagai nengeri , sida lalu manggaika regang nya ba belakang Simon , lalu mejalka iya ngesan regang nya ngentudi Jesus .
42023027	Mayuh amat orang nitihka Jesus , nyengkaum sida indu ke mandam dada diri nyabakka Iya .
42023028	Tang Jesus nguing ngagai sida , lalu bejaku , " Kita indu Jerusalem ! Anang nyabakka Aku , tang nyabakka diri empu , enggau nyabakka anak kita .
42023029	Laban hari deka datai alai orang deka nyebut , ' Beberekat meh indu ke mandul , ke nadai kala ngandung , ke nadai kala nusuka anak ! '
42023030	Sida lalu belabuh bejaku ngagai bukit , ' Tinggang kami ! ' lalu bejaku ngagai munggu , ' Lamun kami ! '
42023031	Laban enti sida ngereja nya lebuh kayu agi idup , nama utai ti deka nyadi lebuh kayu nya udah rangkai ? "
42023032	Dua iku orang bukai , ke udah ngereja penyalah , mega dibai ngambika seduai iya dibunuh sama enggau Iya .
42023033	Lebuh sida datai ba endur ti dikumbai " Keruntuk , " sida lalu ngeregang Iya dia sama enggau dua iku orang ke udah ngereja penyalah , siku muak ari kanan , lalu siku muak ari kiba Iya .
42023034	Udah nya Jesus bejaku , " Apai , ampun sida , laban sida enda nemu utai ti dikereja diri . " Sida lalu bedua gari Iya ngena chara bechabut undi .
42023035	Orang mayuh bediri dia nengkilaka Iya , tang bala tuai orang Judah ngeleseka Iya . Ku sida , " Iya ngidupka orang bukai . Awakka Iya ngidupka Diri Empu , enti Iya amat Kristus ti udah dipilih Allah Taala ! "
42023036	Sida soldadu mega ngeleseka Iya . Sida mansang ngagai Iya lalu meri Iya wain ti masam ,
42023037	ku sida bejaku , " Enti Nuan amat raja orang Judah , selamatka Diri Empu ! "
42023038	Siti pelekat bisi mega diengkah ari atas Iya , " Tu Raja orang Judah . "
42023039	Siku orang ke udah ngereja penyalah ke diregang dia majak ngeleseka Jesus . Ku iya , " Kati Nuan ukai Kristus ? Selamatka Diri Empu enggau kami duai ! "
42023040	Tang iya ke siku ngerara iya , ku iya , " Kati nuan enda nangika Allah Taala , laban nuan sama kena ukum baka Iya ?
42023041	Tua endang patut diukum , laban tua amat udah ngereja penyalah , tang orang tu nadai udah ngereja penyalah . "
42023042	Iya lalu bejaku ngagai Jesus , " Jesus , kingatka aku lebuh Nuan datai ngagai Perintah Nuan ! "
42023043	Jesus lalu nyaut , " Enggau bendar Aku madah ngagai nuan , sehari tu nuan deka sama enggau Aku di serega . "
42023044	Ba urung tengah hari semua menua petang magang , nyentuk ngagai pukul tiga ngalih hari ,
42023045	laban mata hari nadai manchar agi . Kain tirai dalam Rumah Sembiang lalu charik belah dua .
42023046	Jesus lalu ngangau enggau nyawa ti inggar , " Apai ! Aku nyerahka semengat Aku ngagai jari Nuan ! " Lebuh Iya udah nyebut nya , Iya lalu ngapuska seput .
42023047	Lebuh kepala soldadu meda utai ti udah nyadi , iya lalu muji Allah Taala . Ku iya , " Orang tu amat nadai penyalah ! "
42023048	Lebuh semua orang ke begempuru nengkila dia meda utai ti nyadi , sida lalu pulai ke rumah , mandam dada diri .
42023049	Tang semua orang ke bekelala enggau Jesus , nyengkaum sida indu ke udah nitihka Iya ari Galili , bediri nengkila ari jauh .
42023050	Nyadi dia bisi siku orang ke badas sereta lurus , benama Josep . Iya tu raban Kunsil .
42023051	Tang iya enda besetujuka pelan enggau utai ti dikereja sida . Iya datai ari nengeri Arimatea , di menua Judea lalu iya nganti Perintah Allah Taala .
42023052	Iya mansang ngagai Pilate , lalu minta bangkai Jesus .
42023053	Iya nurunka bangkai Jesus , mungkus Iya ngena kain linin , lalu ngalika Iya dalam kubur ti udah ditebuk ba batu galang , lalu nadai udah kala dikena alai nguburka orang .
42023054	Nyadi hari nya Hari Nyendiaka Gawai , lalu hari Sabat nyau deka berengkah .
42023055	Sida indu ke udah datai enggau Jesus ari Galili , nitihka Josep lalu sida meda kubur nya , sereta meda chara bangkai Jesus digalika dalam kubur nya .
42023056	Udah nya sida pulai , lalu nyendiaka rempah enggau minyak wangi . Lebuh hari Sabat , sida diau , nitihka pesan .
42024001	Tang tumu pagi hari Minggu , sida indu nya mansang ngagai kubur , mai rempah ti udah disediaka sida .
42024002	Sida lalu nemu batu nya udah dibaringka ari mua kubur nya ,
42024003	tang lebuh sida tama ke dalam kubur nya , sida nadai nemu bangkai Tuhan Jesus dia .
42024004	Lebuh sida agi beba ati berundingka nya , dua iku orang ke ngena gari ti beperenching , tekala nya bediri ngimbai sida .
42024005	Sida lalu takut , lalu nyungkurka diri ke tanah , tang orang dua iku nya bejaku ngagai sida , " Nama kebuah kita begigaka orang ke idup ba bala orang ke mati ? Iya nadai ditu tang udah angkat idup baru .
42024006	Kingatka utai ti udah dipadahka Iya ngagai kita lebuh Iya agi di Galili ,
42024007	madahka Anak Mensia enda tau enda diserahka ngagai orang ke bedosa , lalu diregang , lalu ba hari ti ketiga , angkat idup baru . "
42024008	Sida lalu ingatka jaku Iya ,
42024009	pulai ari kubur nya , lalu madahka semua utai nya ngagai murid ke sebelas iku , enggau ngagai semua sida ti bukai .
42024010	Nyadi orang ke nusui pasal utai nya ngagai sida rasul nya Maria Magdalin enggau Joana , enggau Maria indai James enggau indu ke bukai ke sama enggau sida .
42024011	Tang sida rasul ngumbai nya cherita ngapa , lalu sida enda arapka utai ti dipadahka sida indu nya .
42024012	Tang Peter angkat lalu belanda ngagai kubur . Iya engkenduk lalu nilik ke dalam , lalu tepedaka semina kain linin aja bisi dia . Iya lalu pulai ke rumah , balat alit ati ke utai ti udah nyadi .
42024013	Sehari nya mega dua iku murid mansang ngagai sebuah genturung pendiau ke benama Emaus , kira sebelas kilometer ari Jerusalem .
42024014	Seduai iya berandauka pasal semua utai ti udah nyadi .
42024015	Lebuh seduai iya benung berandau , Jesus Empu datai semak lalu bejalai enggau seduai iya ,
42024016	tang seduai iya enda ngelala Iya .
42024017	Iya lalu bejaku ngagai seduai iya , " Nama utai ti dikerandauka seduai lebuh seduai bejalai tadi ? " Seduai iya lalu ngetu sereta berupai tusah ati .
42024018	Siku ari seduai iya , ke benama Kliopas , lalu nyaut Iya , " Kati Nuan tu siku temuai di Jerusalem ke enda nemu utai ti udah nyadi dua tiga hari tu ti udah ? "
42024019	Iya lalu nanya , " Utai nama ? " Seduai iya lalu nyaut , " Pasal Jesus orang Nasaret , nabi ti bekuasa dalam pengawa enggau jaku di mua Allah Taala enggau di mua semua orang ,
42024020	enggau chara bala tuai imam kami enggau bala tuai kami nyerahka Iya ngambika Iya diukum bunuh , lalu sida ngeregang Iya .
42024021	Tang kami udah ngarapka Iya deka ngelepaska Israel ! Sigi amat , lalu nambahka nya , tu ketiga hari utai nya udah nyadi .
42024022	Nambahka nya , sekeda indu ari bala kami udah ngasuh kami balat amat alit ati . Sida mansang ngagai kubur tumu pagi tadi ,
42024023	lalu lebuh sida nadai nemu bangkai Iya dia , sida pulai ari kubur lalu madahka diri udah begenera meda melikat , ke madahka Jesus idup .
42024024	Sekeda orang ke enggau kami lalu mansang ngabas kubur , lalu nemu utai dia munyi ti dipadahka sida indu , tang sida nadai meda Jesus . "
42024025	Jesus lalu bejaku ngagai seduai iya , " Kita amat beli . Lubah amat meh kita arapka semua jaku ti udah disebut sida nabi !
42024026	Kati Kristus enda patut natka semua pemerinsa nya , lalu udah nya dimuliaka ? "
42024027	Jesus lalu nerangka ngagai seduai iya utai di udah disebut dalam semua Bup Kudus pasal Iya Empu , belabuh ari bup Moses enggau semua bup sida nabi .
42024028	Lebuh sida nyau datai semak genturung pendiau ti digagai seduai iya , Jesus lalu ngaga Diri baka ke deka majakka pejalai Iya .
42024029	Tang seduai iya bebendar ngumbuk Iya . Ku seduai iya bejaku , " Bemalam enggau kami duai , laban hari nyau lemai , hari nyau ka malam . " Iya lalu bemalam enggau seduai iya .
42024030	Lebuh Iya belatur deka makai enggau seduai iya , Iya ngambi roti , merekat lalu mechahka roti , lalu nyuaka roti nya ngagai seduai iya .
42024031	Nya baru mata seduai iya tebuka , lalu ngelala orang nya Jesus . Iya lalu lesap , nadai dipeda seduai iya agi .
42024032	Ku seduai iya bejaku enggau pangan diri , " Enda ka ati tua asai ke disar api lebuh Iya bejaku enggau tua ba jalai raya tadi , lebuh Iya nerangka Bup Kudus ngagai tua ? "
42024033	Seduai iya lalu tekala nya angkat , lalu pulai ngagai Jerusalem , lalu nemu murid ke sebelas iku begempuru enggau sida murid ti bukai .
42024034	Ku sida bejaku , " Tuhan amat udah angkat idup baru , lalu Iya udah pegari di mua Simon ! "
42024035	Udah nya seduai iya lalu madahka pasal utai ti udah nyadi di rantau jalai , enggau pasal seduai iya ke ngelala Iya lebuh Iya mechahka roti .
42024036	Lebuh seduai iya benung nusui nya , Jesus Empu lalu tekala nya bediri ba tengah-tengah sida , lalu bejaku ngagai sida , " Awakka pemaik meruan enggau kita . "
42024037	Tang sida tekenyit sereta balat takut , lalu ngumbai diri meda antu .
42024038	Iya lalu bejaku ngagai sida , " Nama kebuah kita takut ? Lalu nama kebuah ati kita kakang ?
42024039	Peda jari enggau kaki Aku . Aku meh tu . Tegu Aku , lalu peda , laban antu nadai isi tauka tulang baka Aku . "
42024040	Lebuh Iya udah nyebut nya , Iya lalu mandangka jari enggau kaki Iya ngagai sida .
42024041	Lebuh sida agi mengkang enda arap laban sida balat gaga sereta alit ati , Iya lalu bejaku ngagai sida , " Kati kita bisi utai diempa ditu ? "
42024042	Sida lalu nyuaka ngagai Iya sekerat ikan ti udah dipanduk .
42024043	Iya ngambi lalu makai ikan nya di mua sida .
42024044	Udah nya Iya lalu bejaku ngagai sida , " Tu meh utai ti udah dipadahka Aku ngagai kita lebuh Aku agi begulai enggau kita -- madahka semua utai ti udah ditulis pasal Aku dalam Adat Moses , dalam bup sida nabi , enggau dalam Masmur , enda tau enda dikamatka . "
42024045	Udah nya Iya lalu muka runding sida , ngambika sida meretika Bup Kudus ,
42024046	lalu ku Iya bejaku ngagai sida , " Tu meh utai ti udah ditulis : Kristus enda tau enda natka pemerinsa , lalu angkat ari mati ba hari ti ketiga ,
42024047	lalu pesan pasal nesal ati , enggau pasal pengampun dosa dipadahka dalam nama Iya ngagai semua bansa , berengkah ari Jerusalem .
42024048	Kita tu meh orang ke besaksika semua utai tu .
42024049	Lalu Aku deka ngirumka ngagai kita utai ti udah disemaya Apai ; nya alai diau kita di nengeri tu nyentuk ngagai maya kita diberi kuasa ari atas . "
42024050	Udah nya Iya mai sida pansut ngagai Betani . Dia Iya ngangkatka jari Iya lalu merekatka sida .
42024051	Lebuh Iya benung merekatka sida , Iya ninggalka sida lalu dibai niki ke serega ,
42024052	Sida lalu nyembah Iya , lalu pulai ngagai Jerusalem enggau ati ti gaga ,
42024053	lalu sida seruran diau dalam Rumah Sembiang muji Allah Taala .
43001001	Ba pun iya kelia , Jaku endang udah bisi . Jaku nya enggau Allah Taala , lalu Jaku nya endang Allah Taala .
43001002	Iya endang enggau Allah Taala kenyau ari pun .
43001003	Semua utai digaga ulih Iya ; enti nadai Iya , nadai utai ti udah digaga ulih digaga .
43001004	Dalam Iya bisi pengidup lalu pengidup nya meri penampak ngagai semua mensia .
43001005	Penampak nya manchar dalam pemetang , lalu pemetang enda ulih ngalahka iya .
43001006	Siku orang dikirumka Allah Taala . Nama iya John .
43001007	John datai besaksika pasal penampak nya ngambika , ulih iya , semua orang tau arap .
43001008	John empu ukai penampak , tang iya datai ngambika iya besaksika pasal penampak nya .
43001009	Penampak ti bendar ti meri penampak ngagai genap iku mensia , bisi datai ngagai dunya .
43001010	Iya bisi di dunya , lalu dunya digaga ulih Iya . Tang taja pia , dunya enda ngelala Iya .
43001011	Iya datai ngagai menua Iya Empu , tang bansa Iya Empu enda nerima Iya .
43001012	Tang semua orang ke nerima Iya , ke arapka nama Iya , diberi Iya kuasa nyadi anak Allah Taala ,
43001013	ke diadaka Allah Taala , ukai diadaka mensia , tauka ulih peneka mensia .
43001014	Jaku nya nyadi mensia , lalu diau begulai enggau kitai , lalu kami udah meda mulia Iya , mulia Iya ke nyadi Anak Tunggal Apai , ke penuh laban pengasih enggau pemendar .
43001015	( John besaksika pasal Iya . Ku John ngangau , " Tu meh orang ke dikenang aku lebuh aku nyebut : ' Iya ke datai dudi ari aku , besai agi ari aku , laban Iya endang udah bisi sebedau aku ada . ' " )
43001016	Ulih pemesai pengasih Iya , semua kitai udah nerima pengasih ti nambah-menambah .
43001017	Adat amat udah diberi ulih Moses , tang pengasih enggau pemendar datai ulih Jesus Kristus .
43001018	Nadai orang udah kala meda Allah Taala . Semina Anak Tunggal Allah Taala , ke begulai enggau Apai , ke madahka pasal Apai .
43001019	Tu saksi John , lebuh orang Judah ngirumka sida imam enggau orang Lewi ari Jerusalem lalu nanya iya , " Sapa nuan tu ? "
43001020	John lalu ngaku , ukai besangkal , tang ngaku , " Aku ukai Kristus . "
43001021	Sida lalu nanya iya , " Enti pia , kati nuan tu Elijah ? " " Ukai , " ku John nyaut . " Kati nuan tu nabi nya ? " ku sida nanya . " Ukai , " ku iya nyaut .
43001022	Sida lalu nanya iya , " Sapa nuan tu deh ? Padahka ngagai kami , ngambika kami bisi saut dibai ngagai orang ke ngirumka kami . Baka ni ku nuan madahka pasal diri empu ? "
43001023	Ku John bejaku , " Aku tu orang ke ngangau di menua puang : ' Gaga jalai Tuhan rurus ! ' munyi ti disebut nabi Isaiah . "
43001024	Nyadi bala seruan nya udah dikirumka orang Parisi .
43001025	Sida lalu nanya iya , " Enti pia , nama kebuah nuan maptisa orang , enti nuan ukai Kristus , tauka ukai Elijah , tauka ukai nabi nya ? "
43001026	John lalu nyaut sida , " Aku maptisa ngena ai , tang ba bala kita bisi siku ke enda dikelala kita ,
43001027	ke datai dudi ari aku . Indah muka tali kasut Iya deh aku enda tau . "
43001028	Pekara tu nyadi di Betani , di seberai Sungai Jordan , alai John ke maptisa orang .
43001029	Hari siti John tepedaka Jesus mansang ngagai iya , lalu ku John bejaku , " Peda kita , nyin Anak Domba Allah Taala , ke muai dosa dunya !
43001030	Nya meh orang ke dikenang aku , ' Siku orang deka datai dudi ari aku , ke besai agi ari aku , laban Iya endang udah bisi sebedau aku ada . '
43001031	Aku empu enda ngelala Iya , tang tu meh kebuah aku datai lalu maptisa orang ngena ai , ngambika Iya dipandangka ngagai orang Israel . "
43001032	John lalu besaksi : " Aku meda Roh Kudus nurun ari serega baka burung achang lalu meruan ba Iya .
43001033	Aku empu enda ngelala Iya ; tang Allah Taala ti ngasuh aku maptisa orang ngena ai , udah madahka ngagai aku , ' Nuan deka meda Roh Kudus nurun lalu meruan ba orang siku ; nya meh orang ke deka maptisa ngena Roh Kudus . '
43001034	Lalu aku empu udah meda Iya lalu aku besaksi madahka Iya nya Anak Allah Taala . "
43001035	Hari siti John bediri baru enggau dua iku ari sida murid iya ,
43001036	lalu lebuh iya ngemataka Jesus mansa , iya lalu bejaku inggar , " Peda seduai ! Nyin Anak Domba Allah Taala ! "
43001037	Lebuh seduai iya ninga John nyebut nya , seduai iya lalu nitihka Jesus .
43001038	Lebuh Jesus nguing lalu tepedaka seduai iya nitihka Iya , Iya lalu bejaku ngagai seduai iya , " Nama utai digiga seduai ? " Seduai iya lalu nyaut , " Rabbi , " ( reti nya , Pengajar , ) " dini alai Nuan diau ? "
43001039	Jesus lalu nyaut seduai iya , " Aram kitai meda . " Sida datai ba endur alai Iya diau , lalu seduai iya diau enggau Iya sehari nya . Hari nyau udah pukul empat lemai .
43001040	Siku ari seduai ke ninga John bejaku , lalu nitihka Jesus , nya Andrew , menyadi lelaki Simon Peter .
43001041	Andrew lalu ngiga menyadi lelaki iya Simon , lalu madah ngagai iya , " Kami udah tetemuka Messiah . " ( Reti nya : Iya ke udah ditata ; tauka Kristus ) .
43001042	Andrew lalu mai Simon ngagai Jesus . Jesus malik ngagai Simon , lalu bejaku , " Nama nuan Simon anak John , tang nuan deka dikumbai Kephas . " ( Reti nya Peter )
43001043	Hari siti Jesus mutuska runding deka mupuk ngagai Galili . Iya tetemuka Philip , lalu bejaku ngagai iya , " Titihka Aku ! "
43001044	Penatai asal Philip nya ari Betsaida , nengeri Andrew seduai Peter .
43001045	Philip tetemuka Natanel , lalu madah ngagai iya , " Kami udah tetemuka orang siku ke dikenang Moses dalam Bup Adat enggau ditulis sida nabi , Jesus anak Josep , ari Nasaret . "
43001046	Natanel lalu bejaku enggau Philip , " Kati utai ti badas ulih datai ari Nasaret ? " Philip lalu nyaut , " Aram tua meda . "
43001047	Lebuh Jesus meda Natanel mansang ngagai Iya , Iya lalu bejakuka pasal Natanel , " Tu baru orang Israel ke bendar , ke nadai nemu ngelakar ! "
43001048	Natanel lalu nanya Iya , " Baka ni ku Nuan ngelala aku ? " Disaut Jesus , " Aku endang udah meda nuan di baruh kayu ara nya tadi , sebedau Philip ngangauka nuan . "
43001049	Natanel lalu nyaut Iya , " Pengajar , Nuan amat Anak Allah Taala ! Nuan tu meh Raja orang Israel ! "
43001050	Disaut Jesus , " Kati nuan arap laban Aku udah madahka Diri meda nuan di baruh kayu ara nya tadi ? Nuan deka meda utai ti besai agi ari nya ! "
43001051	Lalu ku Iya bejaku ngagai Natanel , " Enggau bendar Aku madah ngagai kita : kita deka meda langit tebuka , lalu meda bala melikat Allah Taala nurun-niki ngagai Anak Mensia . "
43002001	Dua hari udah bekau nya , orang bisi nikah di nengeri Kana , di menua Galili , lalu indai Jesus bisi dia .
43002002	Jesus enggau sida murid Iya udah mega diambi ngabang ngagai gawai nya .
43002003	Lebuh wain nyau abis , indai Jesus lalu bejaku enggau Iya , " Wain sida udah abis . "
43002004	Jesus lalu bejaku ngagai iya , " Indu , nya ukai pekara nuan tauka pekara Aku . Maya Aku apin datai . "
43002005	Indai Iya lalu bejaku ngagai bala orang gaji , " Kereja aja sebarang utai ti diasuh Iya . "
43002006	Nyadi ba endur nya bisi enam igi benda alai nyimpan ai kena orang Judah nuchi diri . Sigi-sigi benda nya ulih ngundan kira 100 liter ai .
43002007	Jesus lalu bejaku ngagai sida , " Isi semua benda nya enggau ai . " Sida lalu ngisi semua benda nya penuh enggau ai .
43002008	Ku Iya bejaku ngagai sida , " Kauk ai nya , lalu bai ngagai tuai gawai . " Sida lalu mai ai nya ngagai tuai gawai .
43002009	Lebuh tuai gawai nyepi ai nya , ti udah bebali nyadi wain , lalu enda nemu ari ni penatai wain nya ( taja pen orang gaji ke ngauk ai nya nemu ) , tuai gawai nya lalu ngangauka lelaki ke benung ditikah ,
43002010	lalu bejaku ngagai iya , " Semua orang mantaika wain ti manah dulu , udah nya baru mantaika wain ti kurang agi nyamai , lebuh bala pengabang udah mabuk . Tang nuan udah naruh wain ti nyamai datai ke diatu ! "
43002011	Jesus ngereja kereja ajih ti keterubah nya di Kana , di menua Galili , alai Iya ke mandangka mulia Iya . Sida murid Iya lalu arapka Iya .
43002012	Udah bekau nya , Iya enggau indai Iya , sida menyadi lelaki Iya , enggau sida murid Iya mupuk ngagai Kapernaum , lalu diau dia dua tiga hari .
43002013	Hari Gawai Paska orang Judah pen nyau semak , lalu Jesus mupuk ngagai Jerusalem .
43002014	Dalam Rumah Sembiang Iya tetemuka orang ke bejualka sapi , bedus , burung achang , enggau orang penukar wang duduk ba mija sida .
43002015	Iya lalu ngaga siti penyipat ari tali , lalu muru semua sida , enggau jelu bedus enggau jelu sapi ari Rumah Sembiang . Iya mubuhka duit sida penukar wang , lalu nungkupka mija sida .
43002016	Lalu ku Iya bejaku enggau orang ke nyual burung achang , " Bai utai tu ke luar ! Badu agi ngaga rumah Apai Aku nyadi rumah kedai ! "
43002017	Sida murid Iya lalu ingatka utai ti udah ditulis , " Pengangkun Aku ke rumah Nuan , deka mau baka api dalam ati Aku . "
43002018	Bala tuai orang Judah lalu bejaku ngagai Iya , " Nama kereja ajih ti deka dikereja Nuan , kena nunjukka Nuan bisi hak ngereja utai tu ? "
43002019	Disaut Jesus , " Rubuh Rumah Sembiang tu , lalu dalam tiga hari Aku deka nirika iya baru . "
43002020	Orang Judah lalu bejaku ngagai Iya , " Empat puluh taun orang ngaga Rumah Sembiang tu , lalu Nuan deka nirika iya baru dalam tiga hari ? "
43002021	Tang Rumah Sembiang ti ku Jesus nya tubuh Iya Empu .
43002022	Nya alai , lebuh Iya diangkatka ari mati , sida murid Iya ingatka Iya ke udah nyebut nya . Sida lalu arapka Bup Kudus , sereta arapka jaku ti udah disebut Jesus .
43002023	Lebuh Jesus benung di Jerusalem lebuh Gawai Paska , mayuh orang arapka Iya lebuh sida meda kereja ajih ti dikereja Iya .
43002024	Tang Jesus enda arapka sida , laban Iya nemu semua mensia ,
43002025	lalu Iya enda begunaka orang besaksika pasal mensia , laban Iya Empu nemu utai ti dalam ati semua mensia .
43003001	Nyadi sekali siku orang Parisi , ke benama Nikodimus , ke ari raban tuai orang Judah ,
43003002	mansang ngagai Jesus lebuh malam hari , lalu bejaku enggau Iya , " Pengajar , kami nemu Nuan endang pengajar ke datai ari Allah Taala , laban nadai orang ulih ngereja kereja ajih baka ti dikereja Nuan , enti Allah Taala nadai enggau iya . "
43003003	Jesus lalu nyaut iya , " Enggau bendar Aku madah ngagai nuan , nadai orang ulih meda Perintah Allah Taala enti iya enda diadaka baru .
43003004	Ku Nikodimus bejaku ngagai Iya , " Baka ni ku orang ulih diadaka baru lebuh iya udah besai tuai ? Kati iya ulih tama ke dalam kandung indai iya baru , lalu diadaka kedua kali ? "
43003005	Disaut Jesus , " Enggau bendar Aku madah ngagai nuan , nadai orang ulih tama ngagai Perintah Allah Taala enti iya enda diadaka ulih ai enggau Roh Kudus .
43003006	Mensia ngadaka mensia , Roh ngadaka roh .
43003007	Anang alit ati lebuh Aku madah ngagai kita , ' Kita enda tau enda diadaka baru . '
43003008	Ribut bepuput ngagai sebarang endur iya deka . Kita ninga munyi iya , tang kita enda nemu ari ni penatai iya , tauka kini ke tunga iya bepuput . Baka nya mega orang ke diadaka Roh Kudus . "
43003009	Ku Nikodimus bejaku enggau Iya , " Baka ni ku utai tu tau nyadi ? "
43003010	Disaut Jesus , " Nuan pengajar orang Israel , lalu nuan enda meretika utai tu ?
43003011	Enggau bendar Aku madah ngagai nuan , kami bejakuka pasal utai ti ditemu kami , lalu besaksika pasal utai ti udah dipeda kami , tang kita enggai nerima saksi kami .
43003012	Enti Aku udah madah ngagai kita pasal utai dunya , lalu kita enda arap , baka ni ku kita deka arap enti Aku madah ngagai kita pasal utai serega ?
43003013	Nadai orang udah kala niki ke serega , kelimpah ari Iya ke nurun ari serega , iya nya Anak Mensia . "
43003014	Baka Moses ke nuatka ular temaga di menua puang , baka nya meh Anak Mensia deka dituatka ,
43003015	ngambika barang sapa arapka Iya bulih pengidup ti meruan belama iya .
43003016	" Laban Allah Taala balat rinduka dunya , nya alai Iya meri Anak Tunggal Iya , ngambika genap iku orang ke arapka Iya enda mati tang bulih pengidup ti meruan belama iya .
43003017	" Laban Allah Taala ukai ngirumka Anak Iya ngagai dunya ngambika Iya ngakim dunya , tang ngambika Iya nyelamatka dunya .
43003018	Orang ke arapka Iya enda diukum ; tang orang ke enda arap , endang udah diukum , laban sida enda arapka nama Anak Tunggal Allah Taala .
43003019	Baka tu ku ukum dipejalaika : penampak udah datai ngagai dunya , tang mensia rinduka pemetang lalu enda rinduka penampak laban pengawa sida jai .
43003020	Laban semua orang ke ngereja penyai begedika penampak , lalu enggai datai ngagai penampak , enggai ke pengawa sida ti jai diayanka .
43003021	Tang orang ke ngereja utai ti bendar , datai ngagai penampak , ngambika pengawa ti dikereja sida nyata nitihka peneka Allah Taala .
43003022	Udah bekau nya , Jesus enggau sida murid Iya bejalai ngagai menua pesisir di menua Judea , lalu Iya diau lama mimit dia enggau sida , lalu maptisa orang .
43003023	John mega maptisa orang di Anon , semak Salim , laban menua nya mayuh ai . Orang lalu majak datai , lalu dibaptisa .
43003024	Lebuh maya nya John apin ditutup dalam rumah jil .
43003025	Nyadi sekali bala murid John bekelikuh enggau siku orang Judah pasal adat nuchi diri .
43003026	Sida datai ngagai John lalu bejaku ngagai iya , " Pengajar , Iya ke bisi enggau nuan di seberai Sungai Jordan , ke dikenang nuan , bisi ditu maptisa orang , lalu semua orang bela datai ngagai Iya . "
43003027	Disaut John , " Nadai orang ulih nerima utai , enti Allah Taala enda meri utai nya .
43003028	Kita empu nyadika saksi aku lebuh aku nyebut , ' Aku ukai Kristus , tang aku udah diasuh datai dulu ari Iya . '
43003029	Lelaki ke ditikah nya meh orang ke bempu bini . Pangan lelaki ke ditikah , ke bediri semak iya lalu ninga iya , gaga ati ninga munyi nyawa iya . Nya kebuah ati aku pemadu gaga .
43003030	Iya enda tau enda nyadi besai , tang aku nyadi mit . "
43003031	Iya ke datai ari serega bekuasa atas semua . Iya ke datai ari dunya , endang enggi dunya , lalu iya bejakuka pasal utai dunya . Iya ke datai ari serega , bekuasa atas semua .
43003032	Iya besaksika utai ti udah dipeda enggau didinga Iya , tang nadai orang nerima saksi Iya .
43003033	Barang sapa nerima saksi Iya , nunjukka Allah Taala endang bendar .
43003034	Iya ke dikirumka Allah Taala , nyebut jaku Allah Taala , laban Allah Taala udah meri Iya Roh Kudus enggau penuh .
43003035	Apai rinduka Anak , lalu udah nyerahka semua utai ngagai jari Iya .
43003036	Barang sapa arapka Anak , bulih pengidup ti meruan belama iya . Barang sapa enda ngasika Anak , nadai bulih pengidup , tang deka natka pengeringat Allah Taala .
43004001	Lebuh Jesus nemu orang Parisi udah ninga Iya bulih mayuh agi murid ari John , lalu maptisa sida (
43004002	taja pen ukai Jesus Empu ke maptisa orang , tang sida murid Iya ti ngereja nya ) ,
43004003	Iya ninggalka menua Judea , lalu mulaika Diri baru ngagai menua Galili .
43004004	Tang Iya enda tau enda nengah menua Samaria .
43004005	Nya alai Iya datai ba sebuah nengeri ti dikumbai Saikar di menua Samaria , semak tanah ti udah diberi Jakop ngagai anak iya Josep .
43004006	Telaga Jakop bisi dia , lalu Jesus , ke udah lelak bejalai , duduk semak telaga nya . Jam lebuh maya nya kira urung tengah hari .
43004007	Siku indu orang Samaria datai nyauk . Jesus lalu bejaku ngagai iya , " Beri Aku ngirup . " (
43004008	Nyadi sida murid Iya udah ke pasar , mansang meli pemakai . )
43004009	Indu orang Samaria nya lalu bejaku ngagai Iya , " Baka ni ku Nuan ke orang Judah , minta ai irup ari aku ke orang Samaria ? " ( Orang Judah enggai begulai enggau orang Samaria . )
43004010	Jesus lalu nyaut iya , " Enti nuan nemu pemeri Allah Taala , lalu ngelala sapa ke nyebut ngagai nuan , ' Beri Aku ngirup , ' nuan tentu deka minta ari Iya , lalu Iya deka meri nuan ai ti idup . "
43004011	Indu nya bejaku , " Tuan , Nuan nadai beledi , lalu telaga nya dalam . Dini alai Nuan bulih ai ti idup nya ?
43004012	Kati Nuan besai agi ari aki kami Jakop , ke meri kami telaga tu , lalu iya , bala anak iya enggau jelu tupi sida bela ngirup ari telaga tu ? "
43004013	Ku Jesus nyaut iya , " Semua orang ke ngirup ai tu , deka aus baru ,
43004014	tang orang ke ngirup ai ti deka diberi Aku , enda agi aus . Ai ti deka diberi Aku deka nyadi , dalam sida , mata ai ti mansutka ai ti meri pengidup ti meruan belama iya . "
43004015	Ku indu nya bejaku ngagai Iya , " Tuan , beri aku ai nya , ngambika aku enda agi aus , lalu enda agi ibuh nyauk . "
43004016	Ku Jesus bejaku ngagai iya , " Alai nuan madahka laki nuan ; udah nya pulai kitu baru . "
43004017	Indu nya lalu nyaut Iya , " Aku nadai laki . " Disaut Jesus , " Betul jaku nuan ke madahka diri nadai laki ,
43004018	laban nuan lima kali udah belaki , lalu lelaki ke enggau nuan begulai diatu , ukai laki nuan . Betul jaku nuan . "
43004019	Indu nya lalu bejaku , " Tuan , diatu baru aku nemu nuan tu nabi .
43004020	Aki ini kami nyembah Allah Taala ba bukit tu , tang kita ngumbai orang enda tau enda nyembah Allah Taala di Jerusalem . "
43004021	Jesus lalu bejaku ngagai iya , " Arapka Aku , Indu , maya deka datai alai orang nyembah Apai ukai ba bukit tu , tauka di Jerusalem .
43004022	Kita nyembah utai ti enda dikelala kita . Kami nyembah utai ti dikelala kami , laban pengelepas datai ari orang Judah .
43004023	Tang maya deka datai , lalu endang udah datai diatu , alai orang ke amat nyembah Apai , deka nyembah Iya dalam Roh enggau pemendar , laban nya gaya orang ke dikedekaka Apai nyembah Iya .
43004024	Allah Taala endang Roh , lalu orang ke nyembah Iya enda tau enda nyembah Iya dalam Roh enggau pemendar . "
43004025	Ku indu nya bejaku ngagai Iya , " Aku nemu Messiah " ( ke dikumbai Kristus ) " deka datai . Lebuh Iya datai , Iya deka madahka semua utai ngagai kitai . "
43004026	Disaut Jesus , " Aku tu meh Iya , ke bejaku enggau nuan diatu . "
43004027	Lebuh maya nya sida murid Iya pen datai . Sida tekenyit ati meda Iya bejaku enggau indu nya . Tang nadai siku sida nanya indu nya , " Nama utai dipinta nuan ? " tauka nanya Jesus , " Nama kebuah Nuan bejaku enggau iya ? "
43004028	Indu nya lalu ninggalka tepayan ai iya , lalu pulai ngagai nengeri . Ku iya bejaku ngagai orang ,
43004029	" Aram kitai meda orang ke udah madah ngagai aku semua utai ti udah dikereja aku . Kada enda Iya nya Messiah . "
43004030	Sida pansut ari nengeri nya , lalu mansang ngagai Jesus .
43004031	Lebuh utai nya benung nyadi , sida murid Iya mai Jesus makai , " Pengajar , aram makai ! "
43004032	Tang ku Iya bejaku ngagai sida , " Aku bisi pemakai ti enda ditemu kita . "
43004033	Sida murid lalu bejaku enggau pangan diri , " Nadai patut orang udah bisi meri iya pemakai . "
43004034	Ku Jesus bejaku ngagai sida , " Pemakai Aku nya ngereja peneka Iya ke ngirumka Aku , lalu nembuka pengawa Iya .
43004035	Ukai enda kita nyebut , ' Empat bulan da agi , nya baru maya ngetau ' ? Tang Aku madah ngagai kita , perening kiba kanan ngelingi kita . Nya baru kita meda umai nyau mansau , sedia deka diketau .
43004036	Orang ke ngetau diatu udah nerima gaji , lalu ngumpul buah ke pengidup ti meruan belama iya , ngambika orang ke nanam enggau orang ke ngetau deka sama rami gaga .
43004037	Tu ngamatka jaku siti , ' Siku nanam , siku ngetau . '
43004038	Aku ngasuh kita ngetau utai ti ukai ditanam kita . Orang bukai udah gawa , lalu kita bulih penguntung ari utai ti dikereja sida . "
43004039	Mayuh orang Samaria di nengeri nya arapka Iya , laban saksi indu nya , " Iya madahka semua utai ti udah dikereja aku . "
43004040	Nya alai lebuh orang Samaria datai ngagai Iya , sida minta Iya diau enggau sida , lalu Iya diau dia dua hari .
43004041	Lalu mayuh agi orang arap ketegal jaku Iya .
43004042	Ku sida bejaku ngagai indu nya , " Kami arap , ukai laban jaku nuan , tang laban kami empu udah ninga , lalu kami nemu Iya amat Juruselamat dunya . "
43004043	Lebuh Jesus udah diau dia dua hari , Iya lalu mupuk ari endur nya ngagai Galili
43004044	( laban Jesus Empu udah madah , nabi endang enda dibasa orang di menua iya empu . )
43004045	Lebuh Iya datai di Galili , orang di menua nya lalu nyambut penatai Iya , laban sida udah meda semua utai ti udah dikereja Iya di Jerusalem , laban sida empu udah datai ngagai Gawai nya .
43004046	Udah nya Iya pulai baru ngagai nengeri Kana , di menua Galili , alai Iya ti udah ngasuh ai bebali nyadi wain . Nyadi di Kapernaum bisi siku pemesai . Anak lelaki pemesai nya sakit .
43004047	Lebuh iya ninga Jesus bisi udah datai ari Judea , iya mansang ngagai Jesus , minta Jesus datai lalu ngeraika anak iya , laban anak iya nyau ka mati .
43004048	Jesus lalu bejaku ngagai iya , " Enti kita enda meda kereja ajih enggau kereja ti nyelai , kita enggai arap . "
43004049	Pemesai nya lalu bejaku ngagai Iya , " Tuan , aram mupuk sebedau anak aku mati . "
43004050	Jesus lalu bejaku ngagai iya , " Mupuk meh nuan . Anak nuan deka idup ! " Orang nya arapka jaku Jesus , lalu mupuk .
43004051	Lebuh iya benung di rantau jalai , bala ulun iya ngambat iya , madahka anak iya idup .
43004052	Iya lalu nanyaka kemaya anak iya belinsur gerai . Sida lalu madah ngagai iya , " Pukul satu ngalih hari kemari . Nya maya pemedis nya nadai agi . "
43004053	Orang nya lalu nemu , nya meh maya Jesus madah ngagai iya , " Anak nuan deka idup . " Iya empu lalu arap , sama enggau sida sebilik .
43004054	Tu kereja ajih ti kedua ti dikereja Jesus udah bekau Iya ke pulai ari menua Judea ngagai menua Galili .
43005001	Udah bekau nya , Jesus mupuk ngagai siti agi gawai orang Judah di Jerusalem .
43005002	Nyadi di Jerusalem , ba semak Pintu Bedus , bisi siti letung ti dikumbai Betsata , ti bisi lima buah serambi .
43005003	Mayuh amat orang ke sakit , ke buta , ke lemi , enggau ke sakit bajung gali dalam serambi nya .
43005004	Sida nganti ai ba letung nya beriak , laban lebuh melikat Tuhan nurun ngagai letung nya , ai dia beriak . Orang ke sakit , ke dulu nurun ngagai letung nya lebuh ai nya beriak , digeraika ari sebarang penyakit iya .
43005005	Nyadi ba endur nya bisi siku orang ke udah sakit tiga puluh lapan taun .
43005006	Lebuh Jesus meda iya , lalu nemu iya endang lama udah gali dia , Iya lalu bejaku ngagai orang nya , " Kati nuan ingin digeraika ? "
43005007	Ku orang ke sakit nya nyaut Iya , " Tuan , aku nadai orang ngulurka aku ngagai letung nya , lebuh ai nya beriak . Lebuh aku benung nguji nurun , orang bukai ga dulu agi nurun ari aku . "
43005008	Jesus lalu bejaku ngagai iya , " Angkat nuan . Bai tikai nuan , lalu bejalai . "
43005009	Tekala nya orang nya lalu gerai . Iya ngambi tikai iya , lalu bejalai . Utai tu nyadi lebuh hari Sabat .
43005010	Nya alai bala tuai orang Judah lalu bejaku ngagai orang ke udah digeraika nya , " Tu hari Sabat . Nuan ngelanggar Adat ngesan tikai nuan . "
43005011	Tang ku orang nya nyaut sida , " Orang ke ngeraika aku bejaku ngagai aku , ngasuh aku ngambi tikai aku , lalu bejalai . ' "
43005012	Sida lalu nanya iya , " Sapa orang nya ke ngasuh nuan ngambi tikai nuan , lalu ngasuh nuan bejalai ? "
43005013	Nyadi orang ke udah digeraika nya enda nemu sapa orang nya , laban Jesus udah melesitka Diri ngagai tekang bala mayuh dia .
43005014	Udah nya Jesus betemu enggau orang nya dalam Rumah Sembiang , lalu bejaku ngagai iya , " Nuan diatu udah gerai . Anang agi bedosa , enggai ke utai ti jai agi ari nya nyadi ba nuan . "
43005015	Orang nya mupuk lalu madah ngagai bala tuai orang Judah , Jesus nya meh orang ke udah ngeraika iya .
43005016	Nya alai orang Judah belabuh ngenusahka Jesus , laban Iya ngereja utai nya lebuh hari Sabat .
43005017	Tang ku Jesus nyaut sida , " Apai Aku seruran gawa . Lalu Aku Empu mega gawa . "
43005018	Ketegal nya orang Judah bebendar agi deka munuh Iya , laban Iya ukai semina ngelanggar adat hari Sabat , tang mega ngumbai Allah Taala Apai Iya , lalu ari nya ngaga Diri sebaka enggau Allah Taala .
43005019	Ku Jesus bejaku ngagai sida , " Enggau bendar Aku madah ngagai kita , Anak enda ulih ngereja utai ngatika Diri , tang semina utai ti dipeda Iya kereja Apai , laban sebarang utai dikereja Apai nya mega dikereja Anak .
43005020	Apai rinduka Anak , lalu ngayanka ngagai Anak semua utai ti dikereja Iya . Lalu Iya deka ngereja pengawa ti besai agi ari nya , ngambika kita alit ati .
43005021	Baka Apai ke ngangkatka orang ari mati , lalu meri sida pengidup , baka nya mega Anak meri pengidup ngagai sebarang orang ke dikedekaka Iya .
43005022	Apai enda ngakim orang , tang udah meri semua kuasa ngakim ngagai Anak ,
43005023	ngambika semua orang ngemesaika Anak , baka sida ke ngemesaika Apai . Barang sapa enda ngemesaika Anak , enda ngemesaika Apai ke ngirumka Iya .
43005024	" Enggau bendar Aku madah ngagai kita , orang ke ninga jaku Aku lalu arapka Iya ti udah ngirumka Aku , bulih pengidup ti meruan belama iya , lalu enda diakim , tang udah meraka ari pemati ngagai pengidup .
43005025	Enggau bendar Aku madah ngagai kita , maya deka datai , lalu endang udah datai diatu , alai orang ke mati deka ninga nyawa Anak Allah Taala , lalu orang ke ninga nyawa nya deka idup .
43005026	Laban baka Apai ke pun pengidup , baka nya mega Iya udah ngeletak Anak nyadika pun pengidup ,
43005027	lalu udah meri Iya kuasa ngakim , laban Iya Anak Mensia .
43005028	Anang tekenyit ati ketegal utai tu , laban maya deka datai alai semua orang ke udah mati deka ninga nyawa Iya ,
43005029	lalu deka pansut ari kubur : orang ke udah ngereja utai ti badas , diangkatka idup baru ngagai pengidup , lalu orang ke udah ngereja penyai , diangkatka idup baru lalu diukum .
43005030	" Aku enda ulih ngereja utai ngatika Diri . Aku semina ngakim nitihka asuh Allah Taala , lalu pemutus penemu Aku lurus , laban Aku ukai ngereja utai nitihka peneka Aku Empu , tang nitihka peneka Iya ke ngirumka Aku .
43005031	" Enti Aku besaksika pasal Diri Empu , saksi Aku ukai saksi ti bendar .
43005032	Bisi siku orang ke besaksika Aku , lalu Aku nemu , saksi iya pasal Aku endang amat .
43005033	Kita ngirumka seruan ngagai John , lalu iya madahka utai ti bendar .
43005034	Ukai reti nya Aku begunaka saksi mensia , tang Aku nyebut utai tu ngambika kita diselamatka .
43005035	John nya lampu ti menyadi lalu manchar , lalu kita gaga ati enda lama ngasaika penampak iya .
43005036	Tang saksi Aku besai agi ari saksi John . Pengawa ti udah diasuh Apai tembuka Aku , iya nya pengawa ti dikereja Aku diatu , besaksi ngarika Aku nunjukka Apai udah ngirumka Aku .
43005037	Lalu Apai , ke ngirumka Aku , udah mega besaksika pasal Aku . Kita nadai udah kala ninga nyawa Iya tauka meda Iya ,
43005038	lalu jaku Iya nadai dalam kita , laban kita enda arapka Iya ke dikirumka Apai .
43005039	Kita mansik Bup Kudus , laban kita ngumbai diri ulih tetemuka pengidup ti meruan belama iya dalam Bup Kudus . Bup Kudus nya ti besaksika pasal Aku !
43005040	Tang kita enggai datai ngagai Aku lalu bulih pengidup .
43005041	Aku ukai minta Diri dipuji mensia .
43005042	Tang Aku nemu kita nadai pengerindu Allah Taala dalam kita .
43005043	Aku udah datai dalam nama Apai Aku , lalu kita enda nerima Aku . Tang enti orang datai dalam nama iya empu , kita nerima iya .
43005044	Baka ni ku kita ulih arap , enti kita minta puji pangan diri , lalu enda minta puji ari Allah Taala siku aja ?
43005045	Anang ngumbai Aku deka bedawaka kita di mua Apai . Orang ke deka bedawaka kita nya Moses , ke alai kita manggaika pengadang kita .
43005046	Enti kita arapka Moses , kita tentu nemu arapka Aku , laban iya nuliska pasal Aku .
43005047	Tang enti kita enda arapka utai ti ditulis iya , baka ni ku kita ulih arapka jaku Aku ? "
43006001	Udah bekau nya Jesus lalu ngelayang ke seberai Danau Galili ( mega dikumbai Tasik Tiberias ) .
43006002	Mayuh amat orang majak nitihka Iya , laban sida udah meda kereja ajih ti dikereja Iya ba orang ke sakit .
43006003	Jesus niki ngagai bukit sigi , lalu duduk enggau sida murid Iya .
43006004	Nyadi Gawai Paska , iya nya gawai orang Judah , nyau semak .
43006005	Lebuh Iya malik lalu tepedaka mayuh amat orang mansang ngagai Iya , Iya lalu bejaku ngagai Philip , " Dini alai kitai meli pemakai chukup ke semua orang tu ? "
43006006	Iya nyebut nya kena Iya nguji Philip , laban Iya nemu utai ti deka dikereja Diri .
43006007	Philip lalu nyaut Iya , " Gaji enam bulan pen enda meh chukup kena meli roti ke sida tu datai ke semua sida ampit mimit siku-siku . "
43006008	Siku ari murid Iya , Andrew , menyadi Simon Peter , lalu bejaku ngagai Iya ,
43006009	" Siku nembiak ditu bisi lima iti tuku roti barli , enggau dua iku ikan . Tang baka ni ku nya tau chukup ke orang ke ngemayuh tu ? "
43006010	Jesus lalu bejaku , " Asuh orang mayuh duduk . " Nyadi ba endur nya mayuh rumput . Nya alai semua orang mayuh duduk . Pemayuh sida kira lima ribu iku .
43006011	Jesus lalu ngambi tuku roti nya , lalu lebuh Iya udah meri terima kasih , Iya nyadung roti nya ngagai sida ke duduk . Baka nya mega ikan , nitihka penyampau ti dikedekaka sida .
43006012	Lebuh sida udah kenyang magang , Iya lalu bejaku ngagai sida murid Iya , " Gumpul semua teda pemakai nya , ngambika enda tebasau ngapa . "
43006013	Nya alai sida ngumpul dua belas bakul penuh teda ari lima iti tuku roti barli ti udah diempa orang mayuh .
43006014	Lebuh orang mayuh meda kereja ajih ti udah dikereja Jesus , sida lalu belabuh bejaku , " Orang tu amat nabi ke dianti datai ngagai dunya ! "
43006015	Lebuh Jesus nemu sida baru deka datai lalu mejalka Iya nyadi raja , Iya niki ngagai bukit baru , keDiri Iya aja .
43006016	Lebuh hari nyau lemai , sida murid Iya lalu nurun ngagai danau ,
43006017	nepan sebuah perau , lalu ngelayang ke seberai ngagai Kapernaum . Hari nyau udah petang , lalu Jesus mengkang apin datai ngagai sida .
43006018	Tasik lalu begelumbang , laban ribut balat amat nyadi .
43006019	Lebuh sida udah bedayung kira tiga tauka empat batu , sida tepedaka Jesus bejalai ba atas ai , mansang semak ngagai perau sida . Sida lalu balat amat takut .
43006020	Tang ku Iya bejaku ngagai sida , " Aku tu . Anang takut . "
43006021	Sida lalu deka mai Iya nepan perau . Tekala nya perau nya lalu sangkai ba tebing ti digagai sida .
43006022	Hari siti , bala orang ke tinggal di seberai danau nya , meda semina sebuah aja perau bisi dia . Sida mega nemu Jesus enda nepan perau nya enggau sida murid Iya , tang sida udah mupuk kediri .
43006023	Udah nya perau ari Tiberias datai semak endur alai sida ke makai roti udah bekau Tuhan ke meri terima kasih .
43006024	Nya alai lebuh orang mayuh nemu Jesus enggau bala murid Iya sama nadai dia , sida lalu nepan perau , lalu mupuk ngagai Kapernaum , ngiga Jesus .
43006025	Lebuh sida nemu Jesus di seberai danau nya , sida lalu bejaku ngagai iya , " Pengajar , kemaya Nuan datai ditu ? "
43006026	Ku Jesus nyaut sida , " Enggau bendar Aku madah ngagai kita , kita ngiga Aku , ukai laban kita udah meda kereja ajih , tang laban kita udah kenyang makai roti .
43006027	Anang bekereja ngulihka pemakai ti nemu buruk , tang bekereja ngulihka pemakai ti tan , ti meri pengidup ti meruan belama iya . Pemakai nya deka diberi Anak Mensia ngagai kita , laban Allah Taala ti Apai udah ngasuh Iya ngereja nya . "
43006028	Sida lalu nanya Iya , " Nama utai ti patut dikereja kami ngambika kami ngereja peneka Allah Taala ? "
43006029	Ku Jesus nyaut , " Tu utai ti diasuh Allah Taala kereja kita : arapka Iya ke udah dikirumka Iya . "
43006030	Sida lalu bejaku ngagai Iya , " Enti pia , nama tanda ti deka diberi Nuan ngambika kami meda lalu arapka Nuan ? Nama utai ti deka dikereja Nuan ?
43006031	Aki ini kami makai mana di menua puang . Munyi ti udah ditulis , ' Iya meri sida roti ari serega ke diempa sida . ' "
43006032	Jesus lalu bejaku ngagai sida , " Enggau bendar Aku madah ngagai kita , ukai Moses ke meri kita roti ari serega , tang Apai Aku ke meri kita roti ti bendar ari serega .
43006033	Laban roti Allah Taala nya Iya ke nurun ari serega , lalu meri pengidup ngagai dunya . "
43006034	Ku sida bejaku ngagai Iya , " Tuhan , beri roti nya ngagai kami berari . "
43006035	Ku Jesus bejaku ngagai sida , " Aku tu meh roti pengidup . Barang sapa datai ngagai Aku , enda agi lapar , lalu barang sapa arapka Aku , enda agi aus .
43006036	Tang munyi ti udah disebut Aku ngagai kita , kita udah meda Aku tang agi ga kita mengkang enda arap .
43006037	Semua utai ti diberi Apai ngagai Aku , deka datai ngagai Aku , lalu barang sapa datai ngagai Aku sigi enda ditulak Aku ,
43006038	laban Aku udah datai ari serega , ukai deka ngereja peneka Aku Empu , tang ngereja peneka Iya ke ngirumka Aku .
43006039	Lalu tu peneka Iya ke ngirumka Aku : Aku enda tau ngelenyauka indah siku ari semua orang ke udah diberi Iya ngagai Aku , tang ngangkatka iya ba hari ti penudi .
43006040	Tu meh peneka Apai Aku , iya nya , semua orang ke meda Anak , lalu arapka Iya , bulih pengidup ti meruan belama iya , lalu Aku deka ngangkatka iya ba hari ti penudi . "
43006041	Orang Judah lalu mutap pasal Iya , laban Iya udah nyebut , " Aku tu meh roti ti nurun ari serega . "
43006042	Ku sida bejaku , " Ukai enda Iya tu Jesus anak Josep , lalu kitai ngelala apai indai Iya ? Baka ni ku Iya diatu nyebut , ' Aku udah nurun ari serega ' ? "
43006043	Jesus lalu nyaut sida , " Anang mutap .
43006044	Nadai orang ulih datai ngagai Aku enti Apai ke udah ngirumka Aku , enda ngasuh iya , lalu Aku deka ngangkatka iya ba hari ti penudi .
43006045	Endang udah ditulis dalam bup sida nabi , ' Lalu semua sida deka diajar Allah Taala . ' Genap iku orang ke udah ninga lalu belajar ari Apai , datai ngagai Aku .
43006046	Ukai reti nya orang bisi udah meda Apai , kelimpah ari Iya ke datai ari Allah Taala . Semina Iya aja ke udah meda Apai .
43006047	Enggau bendar Aku madah ngagai kita , barang sapa arap deka bulih pengidup ti meruan belama iya .
43006048	Aku tu meh roti pengidup .
43006049	Aki ini kita makai mana di menua puang , tang sida mati .
43006050	Tu roti ti nurun ari serega , ngambika orang makai iya lalu enda mati .
43006051	Aku tu roti ti idup , ke nurun ari serega . Barang sapa makai roti tu deka idup belama iya , lalu roti ti deka diberi Aku kena ngidupka dunya nya tubuh Aku Empu . "
43006052	Orang Judah lalu bekelikuh enggau pangan diri . Ku sida , " Baka ni ku orang tu ulih meri isi Diri ke diempa kitai ? "
43006053	Jesus lalu bejaku ngagai sida , " Enggau bendar Aku madah ngagai kita , enti kita enda makai tubuh Anak Mensia , lalu enda ngirup darah Iya , kita nadai pengidup dalam kita .
43006054	Orang ke makai tubuh Aku , lalu ngirup darah Aku , bisi pengidup ti meruan belama iya , lalu Aku deka ngangkatka sida ba hari ti penudi ,
43006055	laban tubuh Aku nya pemakai ti bendar , lalu darah Aku nya ai irup ti bendar .
43006056	Orang ke makai tubuh Aku , lalu ngirup darah Aku , meruan dalam Aku , lalu Aku meruan dalam sida .
43006057	Baka Apai ti idup udah ngirumka Aku , lalu Aku idup laban Apai , baka nya mega orang ke makai Aku deka idup laban Aku .
43006058	Tu meh roti ti nurun ari serega , ukai baka roti ti diempa aki ini kita , tang sida mati . Tang orang ke makai roti tu deka idup belama iya . "
43006059	Iya nyebut nya lebuh Iya ngajar dalam balai gempuru di Kapernaum .
43006060	Lebuh mayuh ari bala sida murid Iya ninga nya , sida lalu bejaku , " Ajar tu kelalu mar . Sapa ulih nerima ajar tu ? "
43006061	Tang Jesus nemu sida murid Iya mutapka ajar nya , lalu ku Iya bejaku ngagai sida , " Kati kita enda nyamai ati ninga jaku nya ?
43006062	Enti pia , kati enti kita meda Anak Mensia niki ngagai endur Iya ti suba ?
43006063	Roh aja ke meri pengidup ; kuasa mensia enda ulih ngereja utai . Jaku ti udah disebut Aku ngagai kita , nya Roh enggau pengidup .
43006064	Tang sekeda kita enda arap . " Laban Jesus nemu kenyau ari pun , sapa ke enda arap , lalu sapa ke deka nyual Iya .
43006065	Lalu ku Iya bejaku , " Nya meh kebuah Aku udah madah ngagai kita , nadai orang ulih datai ngagai Aku , enti Apai enda ngeletak iya . "
43006066	Ketegal nya , mayuh murid Jesus ninggalka Iya , lalu enggai agi bejalai enggau Iya .
43006067	Nya alai Iya lalu bejaku ngagai sida ke dua belas , " Kati kita deka mega ninggalka Aku ? "
43006068	Simon Peter lalu nyaut Iya , " Tuhan , sapa patut digagai kami ? Nuan ngembuan jaku ti meri pengidup ti meruan belama iya .
43006069	Kami udah arap lalu nemu , Nuan tu meh Anak Allah Taala ti kudus . "
43006070	Ku Jesus nyaut sida , " Aku udah milih kita ke dua belas , ukai enda ? Tang taja pia , siku ari kita nya sitan ? "
43006071	Iya bejakuka pasal Judas anak Simon Iskariot , laban Judas , siku ari sida ke dua belas , deka nyual Iya .
43007001	Udah bekau nya Jesus bejalai ba sebelah menua Galili . Iya enggai bejalai di menua Judea , laban bala tuai orang Judah dia ngiga peluang deka munuh Iya .
43007002	Gawai Belangkau nyau deka nyadi .
43007003	Nya alai sida menyadi Iya lalu bejaku ngagai Iya , " Angkat ari tu lalu mansang ngagai menua Judea , ngambika sida murid Nuan mega meda pengawa ti dikereja Nuan ;
43007004	laban nadai orang ngelalaika pengawa diri , enti iya deka minta diri ditemu orang . Enti Nuan ngereja utai nya , pandangka Diri ngagai dunya ! " (
43007005	Indah sida menyadi Iya deh enda arapka Iya . )
43007006	Ku lalu bejaku ngagai sida , " Maya Aku apin datai . Tang maya kita endang seruran bisi .
43007007	Dunya enda ulih begedika kita , tang iya begedika Aku , laban Aku besaksi ngelaban iya , madahka pengawa iya jai .
43007008	Awakka kita aja meh mupuk ngagai gawai nya ; Aku enda , laban maya Aku apin datai . "
43007009	Lebuh Iya udah nyebut nya , Iya lalu ninggalka Diri di Galili .
43007010	Tang lebuh sida menyadi lelaki Iya udah mupuk ngagai gawai nya , nya baru Iya Empu mupuk , ukai ngayanka Diri , tang belalai .
43007011	Bala tuai orang Judah begigaka Iya ba gawai nya . Ku sida , " Dini alai Iya ? "
43007012	Mayuh orang mut-mut bejakuka pasal Iya . Tang ku sekeda sida , " Iya orang ke badas . " Kenu ku sekeda sida ti bukai , " Ukai . Iya nipu orang mayuh . "
43007013	Tang nadai siku orang berani bejaku inggar pasal Iya , laban sida takutka tuai orang Judah .
43007014	Kira ba setengan gawai nya , Jesus mansang ngagai Rumah Sembiang lalu belabuh ngajar .
43007015	Bala tuai orang Judah balat amat alit ati . Ku sida , " Baka ni ku orang ke nadai kala besekula tu ngemayuh nya penemu ? "
43007016	Jesus lalu nyaut sida , " Ajar ti dibai Aku ukai enggi Aku , tang enggi Iya ke ngirumka Aku .
43007017	Barang sapa bebendar deka ngereja peneka Allah Taala , deka nemu sekalika jaku ajar nya datai ari Allah Taala , tauka Aku bejaku ngatika Diri
43007018	Orang ke bejaku ngatika diri , semina ngemuliaka diri empu . Tang orang ke keran deka ngemuliaka Iya ke ngirumka Iya , nya meh orang ke lurus ati , lalu iya nadai utai ti bula dalam iya .
43007019	Ukai enda Moses ke meri kita Adat ? Tang taja pia , nadai siku kita ngasika Adat . Nama kebuah kita begigaka peluang munuh Aku ? "
43007020	Orang mayuh lalu nyaut , " Nuan tu dirasuk antu ! Sapa nguji munuh Nuan ? "
43007021	Ku Jesus nyaut sida , " Aku ngereja siti kereja ajih , lalu semua kita balat amat alit ati .
43007022	Moses meri kita adat betutus ( iya ti bendar , ukai Moses tang aki ini kita ke meri adat nya ) , lalu kita nutus orang lebuh hari Sabat .
43007023	Enti orang ditutus lebuh hari Sabat , ngambika kita enda ngelanggar adat Moses , nama kebuah kita pedis ati ngagai Aku ketegal Aku ngeraika semua tubuh orang nya lebuh hari Sabat ?
43007024	Anang ngakim beduduk ba utai ti dipeda , tang ngakim ngena pengelurus .
43007025	Sekeda orang Jerusalem bejaku , " Ukai enda Iya tu orang ke deka dibunuh sida ?
43007026	Lalu Iya bisi ditu , bejaku di mua orang mayuh , tang sida nadai nyebut utai ngagai Iya ! Kada enda bala tuai nemu Iya endang Kristus .
43007027	Tang kitai nemu ari ni penatai Iya ; tang lebuh Kristus datai , nadai orang nemu ari ni penatai Iya . "
43007028	Jesus lalu bejaku enggau nyawa ti inggar lebuh Iya ngajar dalam Rumah Sembiang , " Kita ngelala Aku , lalu kita nemu ari ni penatai Aku . Aku ukai datai ari peneka Aku Empu , tang Iya ke ngirumka Aku endang tau dikarapka , lalu kita enda ngelala Iya .
43007029	Aku ngelala Iya , laban Aku datai ari Iya , lalu Iya udah ngirumka Aku . "
43007030	Sida lalu nguji nangkap Iya , tang nadai siku sida terengkah jari ba Iya , laban maya Iya apin datai .
43007031	Tang taja pia , mayuh orang arapka Iya . Ku sida , " Lebuh Kristus datai , kati Iya deka ngereja mayuh agi kereja ajih ari ti udah dikereja orang tu ? "
43007032	Lebuh orang Parisi ninga orang mayuh betegut bejakuka pasal Jesus , sida tuai imam enggau orang Parisi lalu ngasuh bala pemesai nangkap Iya .
43007033	Ku Jesus bejaku , " Aku semina begulai enggau kita enda lama da agi . Udah nya Aku deka mupuk ngagai Iya ti udah ngirumka Aku .
43007034	Kita deka ngiga Aku , tang kita enda tetemuka Aku . Lalu kita enda ulih datai ngagai endur alai Aku . "
43007035	Ku bala tuai orang Judah bejaku enggau pangan diri , " Kini ke tunga Iya deka mupuk alai kitai enda tetemuka Iya ? Kati Iya deka mupuk ngagai mayuh bengkah nengeri orang Gerika , alai bansa kitai ke pambar , lalu ngajar orang Gerika ?
43007036	Nama reti utai ti ku Iya lebuh Iya nyebut , ' Kita deka ngiga Aku , tang kita enda tetemuka Aku , ' enggau ' Kita enda ulih datai ngagai endur alai Aku ' ? "
43007037	Ba hari ti penudi dalam gawai nya , iya nya hari ti pemadu besai , Jesus bediri , lalu bejaku enggau nyawa ti inggar , " Awakka semua orang ke aus datai ngagai Aku ,
43007038	lalu awakka orang ke arapka Aku , ngirup . Munyi ti disebut Bup Kudus , ' Ari ati orang ke arap deka pansut ai ti meri pengidup . ' "
43007039	Jesus bejaku ngenang pasal Roh Kudus ti deka diterima orang ke arapka Iya . Laban lebuh maya nya , Roh Kudus apin diberi , laban Jesus apin dimuliaka .
43007040	Lebuh sida ninga jaku nya , sekeda sida ke dalam tekang bala mayuh nya lalu bejaku , " Iya tu amat nabi nya ! "
43007041	Ku sida ti bukai , " Iya tu Kristus ! " Tang ku sekeda orang bukai , " Nadai patut Kristus datai ari Galili ?
43007042	Ukai enda Bup Kudus madahka Kristus nya peturun David , lalu datai ari Betlehem , nengeri ti udah alai David diau kelia ? "
43007043	Nya alai orang mayuh beserekang penemu pasal Iya .
43007044	Sekeda sida deka nangkap Iya , tang nadai siku sida terengkah jari ba Iya .
43007045	Bala pemesai pulai baru ngagai bala tuai imam enggau orang Parisi , ke lalu nanya sida , " Nama kebuah kita enda nangkap Iya ? "
43007046	Ku bala pemesai nyaut , " Nadai orang udah kala bejaku baka nya ! "
43007047	Orang Parisi lalu nyaut sida , " Kati kita empu udah mega kena tipu Iya ?
43007048	Kati bala tuai tauka orang Parisi bisi udah arapka Iya ?
43007049	Tang bala sida tu , ke enda nemu Adat Moses , ditinggang sumpah . "
43007050	Nikodimus , ke udah betemu enggau Jesus dulu ari nya , siku ari raban sida , lalu nanya sida ,
43007051	" Kati Adat kitai ngasuh kitai ngakim orang sebedau kitai mendingka iya lalu mansik utai ti dikereja iya ? "
43007052	Sida lalu nyaut iya , " Kati nuan datai ari Galili baka Iya ? Pansik dalam Bup Kudus , nya baru nuan nemu , nadai nabi deka datai ari Galili . "
43007053	Sida lalu pulai ,
43008001	Jesus lalu mupuk ngagai Bukit Kana .
43008002	Tumu pagi hari siti , Iya datai baru ba Rumah Sembiang . Semua orang datai ngagai Iya . Iya lalu duduk , lalu belabuh ngajar sida .
43008003	Sida pengajar Adat , enggau sida orang Parisi lalu mai siku indu ke udah ditangkap butang , lalu ngasuh indu nya bediri di mua semua sida ,
43008004	lalu bejaku ngagai Jesus , " Pengajar , indu tu udah ditangkap butang .
43008005	Nyadi dalam Adat , Moses ngasuh kitai nuku orang ke baka tu ngena batu . Baka ni ku penemu Nuan ? "
43008006	Sida nyebut nya kena sida nguji Iya , ngambika sida ulih bedawaka Iya . Jesus meremi , lalu nulis ba tanah ngena tunjuk Iya .
43008007	Ninga sida ituk nanya Iya , Iya bediri lalu bejaku ngagai sida , " Awakka orang ke enda kala bedosa ari bala kita , dulu nuku iya ngena batu . "
43008008	Iya lalu meremi baru , lalu nulis ba tanah ngena tunjuk Iya .
43008009	Lebuh sida ninga nya , siku-siku sida lalu mupuk ari endur nya , berengkah ari sida ke tuai . Semina Jesus aja agi tinggal , enggau indu ke bediri di mua Iya .
43008010	Jesus bediri lalu bejaku enggau indu nya , " Indu , ni bala sida nya tadi ? Kati orang nadai udah ngukum nuan ? "
43008011	Indu nya lalu nyaut , " Nadai , Tuhan . " Lalu ku Jesus bejaku , " Aku pen enda meh ngukum nuan . Mupuk meh nuan , tang anang agi bedosa . " ]
43008012	Jesus lalu bejaku baru ngagai sida , " Aku tu penampak dunya . Barang sapa nitihka Aku , enda bejalai dalam pemetang , tang deka ngembuan penampak ti meri pengidup . "
43008013	Orang Parisi lalu bejaku ngagai Iya , " Nuan besaksika pasal Diri Empu . Saksi Nuan nadai guna . "
43008014	Disaut Jesus , " Enti sema Aku besaksika pasal Diri Empu , saksi Aku endang amat , laban Aku nemu ari ni Aku datai , enggau kini ke tunga Aku deka mupuk , tang kita enda nemu ari ni penatai Aku , tauka kini ke tunga Aku deka mupuk .
43008015	Kita ngakim ngena chara mensia . Aku enda ngakim orang .
43008016	Tang enti sema Aku ngakim orang , pemutus penemu Aku endang ngena , laban ukai semina Aku aja ke ngakim , tang Aku enggau Apai ke ngirumka Aku .
43008017	Utai tu endang bisi ditulis dalam Adat kita : saksi ti diguna nya saksi ari dua iku orang .
43008018	Aku besaksika pasal Aku Empu , lalu Apai ke ngirumka Aku mega besaksika pasal Aku . "
43008019	Sida lalu nanya Iya , " Dini alai Apai Nuan ? " Jesus lalu nyaut , " Kita enda ngelala Aku tauka Apai Aku . Enti kita ngelala Aku , kita tentu ngelala Apai Aku . "
43008020	Jesus nyebut semua jaku nya lebuh Iya benung ngajar dalam bilik sarang wang Rumah Sembiang . Tang nadai orang nangkap Iya , laban maya Iya apin datai .
43008021	Jesus lalu bejaku baru ngagai sida , " Aku deka mupuk , lalu kita deka ngiga Aku , tang kita deka mati dalam dosa kita . Kita enda ulih datai ngagai endur ti deka digagai Aku . "
43008022	Bala tuai orang Judah lalu bejaku , " Kati Iya deka munuh Diri ? Kati nya kebuah Iya nyebut , ' Endur ti deka digagai Aku , enda ulih digagai kita ' ? "
43008023	Ku Iya bejaku ngagai sida , " Kita datai ari baruh , Aku datai ari atas . Kita endang orang dunya , Aku ukai orang dunya .
43008024	Aku udah madahka kita deka mati dalam dosa kita , laban kita deka mati dalam dosa kita enti kita enda arapka ' Aku tu meh Aku . ' "
43008025	Ku sida bejaku ngagai Iya , " Sapa Nuan ? " Jesus lalu nyaut , " Orang ke udah dipadahka Aku ngagai kita kenyau ari pun .
43008026	Aku mayuh utai ti deka disebut pasal kita , mayuh utai ti deka diukum . Tang Iya ke ngirumka Aku endang tau dikarapka , lalu Aku madah ngagai dunya utai ti udah didinga Aku ari Iya . "
43008027	Sida enda nemu Iya bejakuka pasal Apai ngagai sida .
43008028	Nya alai ku Iya bejaku , " Lebuh kita udah nuatka Anak Mensia , nya baru kita deka nemu Aku tu meh Iya , lalu nemu Aku ukai ngereja utai nitihka peneka Aku Empu , tang semina bejaku nitihka ajar Apai .
43008029	Lalu Iya ke ngirumka Aku bisi enggau Aku . Iya nadai kala ninggalka Aku keDiri , laban Aku seruran ngereja utai ti ngerinduka ati Iya . "
43008030	Lebuh Iya nyebut utai nya , mayuh orang arapka Iya .
43008031	Jesus lalu madah ngagai orang Judah ke udah arapka Iya , " Enti kita bepegai ba jaku Aku , kita amat murid Aku ,
43008032	lalu kita deka nemu pemendar , lalu pemendar deka ngelepaska kita . "
43008033	Sida lalu nyaut Iya , " Kami tu peturun Abraham , lalu nadai udah kala nyadi ulun orang . Nama reti , ' Kita deka dilepaska ' ? "
43008034	Ku Jesus nyaut sida , " Enggau bendar Aku madah ngagai kita , genap iku orang ke ngereja dosa , nyadi ulun dosa .
43008035	Ulun enda diau tetap dalam rumah nya belama iya ; tang anak diau dalam rumah nya belama iya .
43008036	Nya alai , enti Anak ngelepaska kita , kita amat dilepaska .
43008037	Aku nemu kita endang peturun Abraham ; tang taja pia , kita ngiga peluang munuh Aku , laban kita enggai nerima jaku Aku .
43008038	Aku madahka pasal utai ti udah dipadahka Apai ngagai Aku , baka kita ke ngereja utai ti didinga kita ari apai kita . "
43008039	Ku sida nyaut Iya , " Kami anak Abraham . " Disaut Jesus , " Enti kita amat anak Abraham , kita tentu deka ngereja utai ti udah dikereja Abraham ,
43008040	tang diatu kita nguji munuh Aku , ke udah madahka utai ti bendar ti didinga Aku ari Allah Taala . Nya ukai utai ti dikereja Abraham .
43008041	Kita ngereja utai ti udah dikereja apai kita . " Ku sida bejaku ngagai Iya , " Kami ukai anak ampang . Kami bisi apai . Allah Taala meh Apai kami . "
43008042	Ku Jesus bejaku ngagai sida , " Enti Allah Taala amat Apai kita , kita tentu rinduka Aku , laban Aku datai ari Allah Taala , lalu diatu Aku bisi ditu . Aku ukai datai nitihka peneka ati 7 Aku Empu , tang Allah Taala ke ngirumka Aku .
43008043	Nama kebuah kita enda meretika utai ti disebut Aku ? Laban kita enda ulih nerima jaku Aku .
43008044	Kita tu anak Sitan , lalu kita keran deka ngereja utai ti dikedekaka apai kita . Iya endang pemunuh kenyau ari pun , lalu iya endang nadai kaul enggau pemendar , laban iya nadai pemendar dalam iya . Lebuh iya nyebut utai ti bula , iya endang bejaku nitihka perangai iya empu laban iya endang pemula , lalu iya endang apai pemula .
43008045	Tang laban Aku madahka utai ti bendar , kita enggai arapka Aku .
43008046	Sapa ari bala kita ngumbai Aku udah bedosa ? Enti Aku madahka utai ti bendar , nama kebuah kita enda arapka Aku ?
43008047	Nembiak Allah Taala ninga jaku Allah Taala . Kebuah kita enda ninga jaku Allah Taala nya laban kita ukai nembiak Allah Taala . "
43008048	Orang Judah lalu nyaut Iya , " Kati kami enda ngena enti kami ngumbai Nuan orang Samaria lalu Nuan dirasuk antu ? "
43008049	Disaut Jesus , " Aku ukai dirasuk antu , tang Aku ngemesaika Apai Aku , lalu kita ngeleseka Aku .
43008050	Tang Aku ukai ngemesaika Diri Empu . Bisi siku ke patut dikemesaika , lalu Iya nyadi Hakim .
43008051	Enggau bendar Aku madah ngagai kita , barang sapa ngasika jaku Aku , enda mati . "
43008052	Ku orang Judah bejaku ngagai Iya , " Diatu baru kami nemu Nuan endang amat dirasuk antu ! Abraham mati , lalu baka nya mega sida nabi , lalu ku Nuan , ' Barang sapa ngasika jaku Nuan , enda mati . '
43008053	Kati Nuan besai agi ari apai kami Abraham , ke udah mati ? Sida nabi mega mati ! Sapa Nuan tu ku Nuan ? "
43008054	Disaut Jesus , " Enti Aku ngemesaika Diri Empu , utai nya nadai guna . Apai Aku ke ngemesaika Aku , Iya ke dikumbai kita Allah Taala kita ,
43008055	taja pen kita enda ngelala Iya . Tang Aku ngelala Iya . Enti Aku madahka Diri enda ngelala Iya , Aku bula baka kita . Tang Aku amat ngelala Iya , lalu Aku ngasika jaku Iya .
43008056	Aki kita Abraham gaga ati deka meda hari Aku . Iya meda hari nya , lalu iya gaga . "
43008057	Orang Judah lalu bejaku ngagai iya , " Umur Nuan deh apin bulih lima puluh taun , lalu Nuan udah meda Abraham ? "
43008058	Ku Jesus bejaku ngagai sida , " Enggau bendar Aku madah ngagai kita , sebedau Abraham ada , Aku endang udah bisi . "
43008059	Sida lalu ngambi batu deka nuku Iya , tang Jesus belalai lalu pansut ari Rumah Sembiang .
43009001	Lebuh Jesus benung bejalai , Iya tepedaka orang siku ke buta kenyau ari ada .
43009002	Sida murid Iya lalu nanya Iya , " Pengajar , dosa sapa ti ngasuh iya ada buta ? Dosa iya empu , tauka dosa apai indai iya ? "
43009003	Disaut Jesus , " Iya ke buta nya ukai laban dosa iya tauka dosa apai indai iya , tang ngambika kereja Allah Taala dipandangka ba iya .
43009004	Kitai enda tau enda ngereja pengawa Iya ke ngirumka Aku , kala lebuh hari agi siang . Lebuh hari nyau malam , nadai orang ulih gawa .
43009005	Seagi-agi Aku di dunya tu , Aku nyadika penampak dunya . "
43009006	Lebuh Iya udah nyebut nya , Iya ngeludah ngagai tanah lalu ngaga tanah liat ngena liur Iya , lalu ngunsutka tanah liat nya ba mata orang nya ,
43009007	lalu bejaku ngagai iya , " Mupuk nuan , lalu basu mua nuan ba Letung Siloam . " ( Reti ' Siloam ' nya " Dikirumka " . ) Orang nya mupuk , masu mua diri , lalu pulai baru sereta ulih meda .
43009008	Bala pangan iya enggau orang ke udah meda iya minta sedekah sebedau nya , nanya , " Ukai enda iya tu ke selalu duduk minta sedekah ? "
43009009	Ku sekeda sida bejaku , " Iya meh nya . " Tang ku sida ti bukai , " Ukai , tang iya baka gamal orang nya . " Tang orang nya empu majak nyebut , " Aku meh tu . "
43009010	Tang sida majak lalu nanya iya , " Enti pia , baka ni ku nuan diatu ulih meda ? "
43009011	Disaut iya , " Orang ke benama Jesus ngaga tanah liat , lalu ngunsutka tanah liat nya ba mata aku , lalu bejaku ngagai aku , ' Mupuk nuan ngagai letung Siloam , lalu basu mua nuan ' . Aku lalu mupuk , masu mua aku , lalu aku ulih meda . "
43009012	Ku sida nanya iya , " Dini alai Iya ? " Iya lalu nyaut , " Entah , enda aku nemu . "
43009013	Sida lalu mai orang ke udah buta nya ngagai orang Parisi .
43009014	Nyadi Jesus udah ngaga tanah liat lalu ngeraika orang nya kena hari Sabat .
43009015	Orang Parisi mega nanya orang nya , baka ni ku iya ulih meda . Ku iya madah ngagai sida , " Iya ngengkahka tanah liat ba mata aku . Aku empungas mua aku , lalu diatu aku ulih meda . "
43009016	Sekeda orang Parisi lalu bejaku , " Orang nya ukai ari Allah Taala , laban Iya enda ngasika adat hari Sabat . " Tang ku sida ti bukai bejaku , " Baka ni ku orang ke bedosa ulih ngereja kereja ajih baka nya ? " Sida lalu beserekang penemu enggau pangan diri .
43009017	Nya alai sida lalu nanya orang nya baru , " Nama penemu nuan pasal orang nya ? Mata nuan ke udah digeraika Iya . " Iya lalu nyaut , " Iya nabi . "
43009018	Bala tuai orang Judah enda arapka orang nya amat udah buta lalu diatu ulih meda . Sida lalu ngangauka apai indai orang ke nyau ulih meda nya ,
43009019	lalu nanya seduai iya , " Kati tu anak seduai , ke dipadahka seduai ada buta ? Baka ni ku iya ulih meda diatu ? "
43009020	Disaut apai indai iya , " Kami nemu iya endang anak kami duai , lalu kami nemu iya endang ada buta ,
43009021	tang kami enda nemu baka ni ku iya diatu ulih meda , lalu kami pen enda mega nemu sapa ke ngasuh iya ulih meda . Tanya iya empu . Iya udah besai tuai . Iya nemu nyaut kediri empu ! "
43009022	Apai indai iya nyebut nya laban seduai iya takutka tuai orang Judah , laban bala tuai udah besetuju deka muai ari balai gempuru barang sapa madahka diri arapka Jesus nya Kristus .
43009023	Nya kebuah apai indai iya nyebut , " Iya udah besai tuai . Tanya iya empu ! "
43009024	Sida lalu ngangauka orang ke buta nya kedua kali , lalu bejaku ngagai iya , " Nuan enda tau enda besumpah di mua Allah Taala , deka madahka utai ti bendar ! Kami nemu orang nya orang ke bedosa . "
43009025	Iya lalu nyaut , " Aku enda nemu enti Iya nya orang ke bedosa , tang Aku nemu , aku udah buta , tang diatu aku ulih meda . "
43009026	Ku sida bejaku ngagai iya , " Nama utai ti dikereja Iya ngagai nuan ? Baka ni ku Iya ngasuh nuan ulih meda ? "
43009027	Iya lalu nyaut sida , " Aku udah madahka nya ngagai kita , tang kita enggai mending . Nama kebuah kita keran deka ninga nya baru ? Kati kita deka nyadi murid Iya ? "
43009028	Sida lalu ngeleseka iya , ku sida , " Nuan tu murid Iya . Kami murid Moses .
43009029	Kami nemu Allah Taala udah bejaku ngagai Moses . Tang pasal orang tu , indah penatai Iya deh kami enda nemu ! "
43009030	Orang nya lalu nyaut , " Nyelai amat nya ! Kita enda nemu ari ni penatai Iya , tang Iya udah ngasuh aku ulih meda !
43009031	Kitai nemu Allah Taala enda mendingka orang ke bedosa , tang mendingka orang ke nyembah Iya lalu ngasika peneka Iya .
43009032	Kenyau ari penumbuh dunya , nadai kitai udah kala ninga orang ngasuh orang ke buta kenyau ari ada , ulih meda .
43009033	Enti orang tu ukai ari Allah Taala , Iya enda ulih ngereja utai . "
43009034	Sida lalu nyaut iya , " Nuan tu bedosa kenyau ari ada . Kati nuan nguji ngajar kami ? " Sida lalu muai iya ari balai gempuru .
43009035	Jesus ninga sida udah muai iya , lalu lebuh Jesus udah tetemuka iya , Iya lalu nanya orang nya , " Kati nuan arapka Anak Mensia ? "
43009036	Iya lalu nyaut , " Sapa orang nya , Tuan ? Padahka ngagai aku ngambika aku arapka Iya ! "
43009037	Jesus lalu bejaku ngagai iya , " Nuan udah meda Iya . Iya ke bejaku enggau nuan diatu meh Iya . "
43009038	Orang nya lalu bejaku , " Aku arap , Tuhan ! " Iya lalu nyembah Jesus .
43009039	Jesus lalu bejaku , " Aku datai ngagai dunya laban Aku deka ngakim , ngambika orang ke buta , meda , lalu orang ke meda , buta . "
43009040	Sekeda orang Parisi ke semak Iya ninga nya , lalu bejaku ngagai Iya , " Kati kami tu buta ? "
43009041	Ku lalu Jesus bejaku ngagai sida , " Enti kita buta , kita tentu enda bedosa . Tang laban kita ngumbai diri ulih meda , dosa kita mengkang . "
43010001	" Enggau bendar Aku madah ngagai kita , orang ke enda tama ngagai kandang bedus nengah pintu , tang niki nengah jalai bukai , nya penchuri enggau perumpak .
43010002	Tang orang ke tama nengah pintu nya pengibun bedus .
43010003	Orang ke nyaga pintu , muka pintu ke iya . Raban bedus ninga nyawa iya , lalu iya ngangauka nama sida siku-siku , lalu nguluka sida pansut .
43010004	Lebuh iya udah mai semua bedus iya pansut , iya lalu bejalai dulu ari sida , lalu sida nitihka iya , laban sida ngelala munyi nyawa iya .
43010005	Sida enggai nitihka orang bukai , tang deka rari ari orang nya , laban sida enda ngelala munyi nyawa orang nya . "
43010006	Jesus nyebut sempama tu ngagai sida , tang sida enda meretika utai ti disebut Iya ngagai sida .
43010007	Nya alai Jesus lalu bejaku baru ngagai sida , " Enggau bendar Aku madah ngagai kita : Aku tu pintu ke raban bedus .
43010008	Semua orang ke udah datai dulu ari Aku nya penchuri enggau perumpak , tang bedus enda mendingka sida .
43010009	Aku tu pintu . Barang sapa tama nengah Aku , deka diselamatka , lalu iya deka tama , lalu pansut , lalu nemu padang rumput .
43010010	Penchuri datai laban iya semina deka ngenchuri , munuh enggau ngerusak . Aku datai ngambika sida bulih pengidup , pengidup ti belipat-lipat .
43010011	" Aku tu pengibun bedus ti badas . Pengibun bedus ti badas nyerahka nyawa diri ke bedus .
43010012	Orang gaji ke ukai pengibun bedus sereta ukai bempu bedus , ninggalka bedus lebuh iya meda ukui kampung datai , lalu ukui kampung nerekam raban bedus lalu mambarka sida .
43010013	Orang gaji nya rari laban orang gaji endang enggai ibuhka bedus nya .
43010014	Aku tu pengibun bedus ti badas . Aku ngelala bedus Aku , lalu bedus Aku ngelala Aku ,
43010015	baka Apai ke ngelala Aku , lalu Aku ngelala Apai ; lalu Aku nyerahka nyawa Aku ketegal sida .
43010016	Aku bisi bedus ti bukai , ti ukai ari raban tu . Aku enda tau enda mega mai sida , lalu sida deka mendingka nyawa Aku . Nya alai sida deka nyadi siti raban , enggau siku aja pengibun .
43010017	Nya meh kebuah Apai rinduka Aku , laban Aku nyerahka nyawa Diri , lalu ngambi nyawa nya pulai baru .
43010018	Nadai orang ulih ngambi nyawa Aku ari Aku . Aku nyerahka nyawa Aku ari peneka Aku Empu . Aku bisi kuasa nyerahka iya , lalu Aku bisi kuasa ngambi iya pulai baru . Aku udah nerima pesan tu ari Apai Aku . "
43010019	Orang Judah lalu beserekang penemu baru ketegal jaku nya .
43010020	Mayuh sida nyebut , " Iya dirasuk antu , lalu udah gila ! Nama kebuah kita mendingka Iya ? "
43010021	Ku sida ti bukai bejaku , " Tu ukai jaku orang ke dirasuk antu . Kati antu ulih ngasuh orang ke buta meda ? "
43010022	Lebuh maya nya Gawai Penyerah benung nyadi di Jerusalem . Musin lebuh maya nya endang musin chelap ,
43010023	lalu Jesus bejalai dalam Rumah Sembiang , dalam Serambi Solomon .
43010024	Nya alai orang Judah lalu begelumu ngelingi Iya , lalu bejaku ngagai Iya , " Ni pengelama Nuan mengkang enggai madah ngagai kami ? Enti Nuan amat Kristus , padahka ngagai kami enggau terang . "
43010025	Disaut Jesus , " Aku udah madah ngagai kita , tang kita enda arap . Pengawa ti dikereja Aku dalam nama Apai Aku , besaksika pasal Aku ,
43010026	tang kita enda arap , laban kita ukai bedus Aku .
43010027	Bedus Aku mendingka nyawa Aku . Aku ngelala sida , lalu sida nitihka Aku .
43010028	Aku meri sida pengidup ti meruan belama iya , lalu sida enda mati . Nadai orang ulih ngerampas sida ari jari Aku .
43010029	Utai ti udah diberi Apai ngagai Aku besai agi ari semua utai bukai , lalu nadai orang ulih ngerampas sida ari jari Apai .
43010030	Kami Duai Apai endang siku . "
43010031	Orang Judah lalu ngambi batu baru , deka nuku Iya .
43010032	Jesus lalu nyaut sida , " Aku udah ngayanka mayuh bengkah kereja ti badas di mua kita ari Apai . Kereja ni ti ngasuh kita keran deka nuku Aku ngena batu ? "
43010033	Disaut sida , " Kami ukai deka nuku Nuan ngena batu ketegal pengawa ti badas ti dikereja Nuan , tang laban Nuan bejaku busung , laban Nuan , ke semina mensia aja , ngumbai Diri Allah Taala ! "
43010034	Disaut Jesus , " Kati jaku tu nadai ditulis dalam Adat kita : Ku Allah Taala bejaku , ' Kita tu petara ' ?
43010035	Enti orang ke nerima jaku Allah Taala nya dikumbai ' petara ' -- lalu jaku Bup Kudus endang enda ulih dibuai --
43010036	baka ni ku kita ngumbai Aku , ke udah dipilih lalu dikirumka Apai ngagai dunya , bejaku busung ketegal Aku madahka Diri Anak Allah Taala ?
43010037	Enti Aku enda ngereja pengawa Apai Aku , anang meh kita arapka Aku .
43010038	Tang enti Aku ngereja pengawa Apai Aku , taja pen kita enda arapka Aku , kita patut arapka pengawa ti dikereja Aku , ngambika kita nemu sereta meretika Apai bisi dalam Aku , lalu Aku dalam Apai . "
43010039	Sida lalu sekali agi nguji nangkap Iya , tang Iya ngelechut ari jari sida .
43010040	Iya lalu pulai baru meraka Sungai Jordan , ngagai endur alai John ke terubah maptisa orang , lalu diau dia .
43010041	Mayuh orang datai ngagai Iya . Ku sida , " John nadai ngereja kereja ajih , tang semua utai ti disebut John pasal orang tu , amat magang . "
43010042	Lalu mayuh orang dia arapka Iya .
43011001	Siku orang ke benama Lasarus sakit di Betani , genturung pendiau ti alai Maria enggau menyadi indu iya Marta diau . (
43011002	Maria nya meh indu ke udah nata Tuhan ngena minyak wangi lalu ngendas kaki Tuhan ngena buk iya . Menyadi lelaki iya ke benama Lasarus sakit . )
43011003	Nya alai Maria seduai Marta mesanka Jesus . Ku seduai iya , " Tuhan , iya ke dikesayauka Nuan , sakit . "
43011004	Tang lebuh Jesus nerima pesan nya , Iya bejaku , " Penyakit tu enda ngujung ngagai pemati . Utai tu nyadi kena ngemuliaka Allah Taala , ngambika Anak Allah Taala dimuliaka ulih nya . "
43011005	Nya alai , taja pen Jesus rinduka Marta , Maria enggau Lasarus ,
43011006	lebuh Iya ninga Lasarus sakit , Iya mengkang diau dua hari da agi ba endur ti alai Iya diau .
43011007	Udah lepas nya Iya lalu bejaku ngagai sida murid , " Aram kitai pulai baru ngagai Judea . "
43011008	Ku sida murid bejaku enggau Iya , " Pengajar , baru apin lama tu ti udah orang Judah deka nuku Nuan ngena batu , lalu Nuan deka kin ke baru ? "
43011009	Disaut Jesus , " Kitai semina bisi dua belas jam aja hari siang , ukai enda ? Orang ke bejalai lebuh siang hari , enda tesangkut , laban sida meda penampak dunya tu .
43011010	Tang orang ke bejalai lebuh malam hari tesangkut , laban penampak nadai dalam sida . "
43011011	Lebuh Iya udah nyebut nya Iya lalu madah ngagai sida , " Pangan kitai Lasarus udah tinduk , tang Aku deka kin lalu ngerak iya . "
43011012	Ku sida murid bejaku ngagai Iya , " Tuhan , enti iya tinduk , iya deka gerai . "
43011013	Tang Jesus bejakuka pasal pemati Lasarus , tang sida ngumbai Iya madahka Lasarus tinduk .
43011014	Jesus lalu bejaku enggau terang ngagai sida , " Lasarus udah mati .
43011015	Aku gaga ke Diri nadai dia enggau iya , ngambika kita arap , ke penguntung kita . Tang aram kitai mupuk ngagai iya . "
43011016	Thomas , ke digelar Besapit , lalu bejaku ngagai murid ti bukai , " Aram kitai mupuk , ngambika kitai mati sama enggau iya . "
43011017	Lebuh Jesus datai , Iya nemu Lasarus empat hari udah dikuburka .
43011018	Nyadi Betani nya kira tiga kilometer ari Jerusalem ,
43011019	lalu mayuh orang Judah udah nemuai ngagai Marta seduai Maria , deka merindang seduai iya ketegal pemati menyadi lelaki seduai iya .
43011020	Lebuh Marta ninga Jesus baru deka datai , iya lalu ngambat Jesus , tang Maria tinggal di rumah .
43011021	Marta lalu bejaku ngagai Jesus , " Tuhan , enti Nuan bisi ditu lebuh maya nya , menyadi aku tentu enda mati !
43011022	Tang indah diatu deh aku nemu Allah Taala deka meri Nuan sebarang utai ti dipinta Nuan ari Iya . "
43011023	Jesus lalu bejaku ngagai iya , " Menyadi nuan deka angkat idup baru . "
43011024	Ku Marta bejaku ngagai Iya , " Aku nemu iya deka angkat idup baru lebuh pengangkat orang ari mati ba pengujung dunya . "
43011025	Jesus lalu bejaku ngagai iya , " Aku tu meh pengangkat enggau pengidup . Orang ke arapka Aku , deka idup taja pen sida mati ,
43011026	lalu semua orang ke idup lalu arapka Aku , enda mati . Kati nuan arapka nya ? "
43011027	Maria lalu nyaut Iya , " Aku arap , Tuhan ! Aku arapka Nuan tu Kristus , Anak Allah Taala , ke datai ngagai dunya . "
43011028	Lebuh Marta udah nyebut nya , iya pulai ke rumah , lalu betelai enggau menyadi iya Maria . Ku iya , " Pengajar bisi ditu , lalu Iya ngangauka nuan . "
43011029	Lebuh Maria ninga nya , iya lalu beguai-guai angkat lalu mansang ngagai Jesus .
43011030	Nyadi lebuh maya nya Jesus apin datai ba genturung pendiau nya , tang agi ba endur alai Marta ke betemu enggau Iya .
43011031	Lebuh orang Judah ke merindang Maria di rumah meda iya beguai-guai angkat lalu pansut , sida lalu nitihka iya , laban sida ngumbai iya deka mansang ngagai kubur lalu nyabak dia .
43011032	Lebuh Maria datai ba endur alai Jesus , lalu meda Iya , iya lalu nyungkurka diri di kaki Jesus , lalu bejaku ngagai Iya , " Tuhan , enti Nuan bisi ditu lebuh maya nya , menyadi aku tentu enda mati ! "
43011033	Lebuh Jesus meda Maria nyabak , lalu meda orang Judah ke enggau iya mega nyabak , ati Iya balat sinu sereta tusah .
43011034	Lalu ku Iya nanya sida , " Dini alai kita nguburka iya ? " Sida lalu nyaut Iya , " Tuhan , aram kitai meda . "
43011035	Jesus nyabak .
43011036	Orang Judah lalu bejaku , " Peda pemalat Iya rinduka iya ! "
43011037	Tang ku sekeda bala sida bejaku , " Kati Iya ke ulih ngeraika orang ke buta , enda ulih nagang orang tu mati ? "
43011038	Jesus balat amat sinu ati baru , lalu datai ba kubur . Nyadi kubur nya lubang gua , ti ditutup ngena sigi batu .
43011039	Jesus lalu bejaku , " Baringka batu nya ke tisi ! " Marta , menyadi orang ke mati nya , lalu bejaku , " Tuhan , iya tentu udah bau but , laban iya empat hari udah mati ! "
43011040	Jesus lalu bejaku ngagai Marta , " Kati Aku nadai udah madah ngagai nuan , enti nuan arap , nuan deka meda mulia Allah Taala ? "
43011041	Nya alai sida lalu maringka batu nya ke tisi . Jesus engkadah lalu bejaku , " Apai , Aku meri terima kasih ngagai Nuan , laban Nuan udah ninga Aku .
43011042	Aku nemu Nuan endang seruran ninga Aku , tang Aku udah nyebut tu ke penguntung sida ke bediri ditu , ngambika sida nemu arapka Nuan udah ngirumka Aku . "
43011043	Lebuh Iya udah nyebut nya , Iya lalu ngangau enggau nyawa ti inggar , " Lasarus , pansut nuan ! "
43011044	Orang ke mati nya lalu pansut . Kaki jari iya ditanchang ngena urik kain , lalu mua iya dibalut ngena kain . Jesus lalu bejaku ngagai sida , " Buka kain nya ari iya , ngambika iya ulih bejalai . "
43011045	Naya alai , mayuh orang Judah ke udah datai enggau Maria , lalu udah meda utai ti dikereja Jesus , arapka Iya .
43011046	Tang sekeda sida mansang ngagai orang Parisi , lalu madahka utai ti udah dikereja Iya .
43011047	Nya alai sida tuai imam enggau orang Parisi lalu mai raban Kunsil baum , lalu bejaku , " Nama utai ti patut dikereja kitai ? Orang tu ngereja mayuh kereja ajih .
43011048	Enti kitai nejuka Iya majak ngereja nya , semua orang deka arapka Iya , lalu orang Rome deka datai lalu ngerusak Rumah Sembiang enggau bansa kitai . "
43011049	Tang siku ari bala sida , ke benama Kaiapas , ke nyadi imam besai taun nya , lalu bejaku ngagai sida , " Kita nadai nemu utai !
43011050	Kita enda nemu , manah agi enti siku orang mati ngarika orang mayuh , ari ke nejuka semua bansa kitai dirusak . "
43011051	Kaiapas ukai nyebut nya ari peneka iya empu , tang laban iya nyadi imam besai taun nya , iya benabi madahka Jesus deka mati ngarika bansa orang Judah ,
43011052	lalu ukai semina ke bansa orang Judah aja , tang kena ngempuruka semua nembiak Allah Taala ke ngachir pendiau .
43011053	Nya alai berengkah ari nya , sida lalu bekira deka munuh Iya .
43011054	Nya alai Jesus enda agi ngayanka Diri begulai enggau orang Judah , tang mupuk ari nya ngagai nengeri Epraim ba menua ti semak menua puang , lalu diau dia enggau sida murid Iya .
43011055	Nyadi Gawai Paska nyau semak , lalu mayuh orang datai ari menua pesisir ngagai Jerusalem , deka nuchi diri sebedau Gawai Paska .
43011056	Sida begigaka Jesus , lalu bejaku enggau pangan diri lebuh sida bediri dalam Rumah Sembiang , " Nama pikir kita ? Kati Iya deka datai ngagai Gawai tu ? "
43011057	Nyadi sida tuai imam enggau orang Parisi udah meri atur : barang sapa nemu endur alai Jesus , patut madah ngagai sida , ngambika sida nangkap Iya .
43012001	Enam hari sebedau Gawai Paska , Jesus datai di Betani , endur alai Lasarus diau , orang ke udah diangkatka Jesus ari mati .
43012002	Dia sida nyendiaka makai lemai ke Jesus . Marta mela pemakai , lalu Lasarus bisi enggau orang ba mija nya enggau Jesus .
43012003	Maria lalu ngambi sebutul minyak wangi ti berega , ti digaga ari narwasti ti tulin , nata kaki Jesus , lalu ngendas kaki Jesus ngena buk iya . Bau rengut minyak nya nyau bealun-alun dalam rumah nya .
43012004	Tang Judas Iskariot , siku ari murid Iya , ke deka nyual Iya , bejaku ,
43012005	" Nama kebuah minyak wangi nya enda dijual ngena rega tiga ratus singkap duit pirak lalu duit nya diberi ngagai orang ke seranta ? "
43012006	( Iya nyebut nya , ukai laban iya ibuhka orang ke seranta , tang laban iya penchuri . Iya nyaga sarang duit sida , lalu iya selalu ngenchuri duit ari sarang duit nya . )
43012007	Jesus lalu bejaku , " Anang ngachau iya ! Iya meli minyak nya ngambika iya nyimpan minyak nya kena nyendiaka Aku dikubur .
43012008	Kita seruran bisi orang ke seranta enggau kita , tang Aku enda seruran enggau kita . "
43012009	Lebuh bala orang Judah ninga Jesus bisi dia , sida lalu mansang kia , ukai semina ketegal Jesus , tang laban sida deka meda Lasarus , ke udah diangkatka Iya ari mati .
43012010	Nya alai bala tuai imam mega ngiga jalai munuh Lasarus ,
43012011	laban ketegal iya mayuh orang Judah ninggalka sida , lalu arapka Jesus .
43012012	Hari siti , bala orang mayuh ke udah datai ngagai Gawai nya , ninga Jesus deka datai di Jerusalem .
43012013	Nya alai sida lalu ngambi dan kayu engkerema , lalu mansang ngambat Iya enggau panjung , " Hosanna ! Beberekat meh Iya ke datai dalam nama Tuhan , ke Raja orang Israel ! "
43012014	Jesus tetemuka siku keledai lalu nepan jelu nya . Munyi ti udah ditulis :
43012015	" Anang takut , kita anak indu Sion ! Peda kita , Raja kita datai , nepan anak keledai ! "
43012016	Sida murid Iya enda meretika utai nya lebuh maya nya , tang lebuh Jesus udah dimuliaka , nya baru sida ingatka utai tu udah ditulis pasal Iya , enggau utai ti udah dikereja ngagai Iya .
43012017	Nya alai bala orang ke udah enggau Jesus lebuh Iya ngangauka Lasarus pansut ari kubur lalu ngangkatka Lasarus ari mati , majak besaksika pasal nya .
43012018	Orang mayuh betemu enggau Jesus laban sida ninga Iya udah ngereja kereja ajih nya .
43012019	Orang Parisi lalu bejaku enggau pangan diri , " Kitai enda ulih ngereja utai . Peda kita , semua dunya bela nitihka Iya ! "
43012020	Sekeda orang Gerika bisi mega datai enggau nyembah Allah Taala lebuh gawai nya .
43012021	Sida datai ngagai Philip , ke berasal ari Betsaida di menua Galili , lalu bejaku ngagai iya , " Tuan , kami keran deka betemu enggau Jesus . "
43012022	Philip lalu madah ngagai Andrew . Seduai iya lalu madah ngagai Jesus .
43012023	Jesus lalu nyaut seduai iya , " Maya udah datai alai Anak Mensia deka dimuliaka .
43012024	Enggau bendar Aku madah ngagai seduai , enti leka gandum enda labuh ke tanah lalu mati , iya deka mengkang semina leka aja . Tang enti iya mati , iya deka bebuah lebat .
43012025	Orang ke sayauka nyawa diri , deka ngelenyauka iya , lalu orang ke begedika nyawa diri di dunya tu , deka bulih pengidup ti meruan belama iya .
43012026	Barang sapa deka betuaika Aku , enda tau enda nitihka Aku , lalu dia alai Aku , dia meh endur alai orang ke betuaika Aku . Apai deka ngemesaika orang ke betuaika Aku .
43012027	" Diatu ati Aku balat tusah . Kati Aku patut nyebut -- ' Apai , lepaska Aku ari maya tu ' ? Enda patut , laban nya meh kebuah Aku udah datai ngagai maya tu .
43012028	Apai , muliaka nama Nuan ! " Nyawa lalu bejaku ari serega , " Aku udah ngemuliaka iya , lalu Aku deka ngemuliaka iya baru . "
43012029	Bala orang ke bediri dia bisi ninga munyi nyawa nya , lalu ngumbai nya guntur . Ku sida ti bukai bejaku , " Siku melikat udah bejaku ngagai Iya ! "
43012030	Jesus lalu nyaut , " Nyawa nya bejaku ke penguntung kita , ukai ke penguntung Aku .
43012031	Tu meh maya dunya deka diakim . Diatu iya ke merintah dunya tu deka diburu .
43012032	Lalu lebuh Aku diangkatka ari dunya , Aku deka ngaul semua orang ngagai Aku Empu . "
43012033	Iya nyebut nya kena Iya nunjukka gaya chara Iya deka mati .
43012034	Orang mayuh lalu nyaut Iya , " Kami udah ninga ari Adat , madahka Kristus deka idup belama iya . Nya alai , kati ku Nuan madahka Anak Mensia enda tau enda diangkatka ? Sapa Anak Mensia nya ? "
43012035	Disaut Jesus , " Penampak deka begulai enggau kita semina enda lama da agi . Bejalai meh kita kala lebuh kita agi bisi penampak , ngambika pemetang enda ulih nitihka kita . Enti kita bejalai dalam petang , kita enda nemu tunga kita deka bejalai .
43012036	Arapka penampak , kala lebuh kita agi bisi penampak , ngambika kita nyadi anak penampak . " Lebuh Jesus udah nyebut nya , Iya mupuk lalu belalai ari sida .
43012037	Taja pen Iya udah ngereja mayuh macham kereja ajih di mua sida , sida mengkang enda arapka Iya .
43012038	Tu kena ngamatka jaku ti udah disebut nabi Isaiah : " Tuhan , sapa udah arapka pesan ti ditusui kami , lalu ngagai sapa kuasa Tuhan udah dipandangka ? "
43012039	Nya alai , sida enda ulih arap , laban Isaiah mega nyebut ,
43012040	" Iya udah ngasuh mata sida buta lalu ngasuh ati sida kieh , ngambika sida enda ulih meda ngena mata sida , lalu enda ulih mereti ngena ati sida lalu nguing -- lalu Aku ngeraika sida . "
43012041	Isaiah nyebut nya laban iya meda mulia Jesus , lalu bejakuka pasal Jesus .
43012042	Taja pia , mayuh tuai orang Judah arapka Jesus . Tang sida enda ngaku nya laban sida takutka orang Parisi , laban sida takutka diri dibuai ari balai gempuru ,
43012043	laban sida rindu agi dipuji mensia , ari ke dipuji Allah Taala .
43012044	Jesus lalu bejaku enggau nyawa ti inggar , " Barang sapa arapka Aku , ukai arapka Aku , tang arapka Iya ke ngirumka Aku .
43012045	Lalu barang sapa meda Aku , meda Iya ke ngirumka Aku .
43012046	Aku udah datai nyadika penampak dunya , ngambika semua orang ke arapka Aku enda agi diau dalam pemetang .
43012047	Aku enda ngakim orang ke ningaka pesan Aku , lalu enda ngasika pesan nya , laban Aku ukai datai ngakim dunya , tang nyelamatka dunya .
43012048	Orang ke nulak Aku , lalu enda nerima pesan Aku , bisi siku hakim . Ba pengujung dunya , jaku ti udah disebut Aku deka nyadi hakim sida ,
43012049	laban Aku ukai bejaku ari peneka Aku Empu , tang Apai ke ngirumka Aku udah meri Aku pesan pasal utai ti enda tau enda disebut Aku .
43012050	Lalu Aku nemu , pesan Iya meri pengidup ti meruan belama iya . Nya alai , Aku semina nyebut utai ti diasuh Apai . "
43013001	Sebedau Gawai Paska berengkah , Jesus nemu maya endang udah datai alai Iya deka ninggalka dunya tu , lalu mupuk ngagai Apai . Iya endang seruran rinduka nembiak Iya ke di dunya tu , lalu Iya rinduka sida datai ke ujung .
43013002	Sebedau sida makai lemai , Sitan endang udah nepu ke dalam ati Judas anak Iskariot runding ti deka nyual Jesus .
43013003	Jesus nemu Apai udah meri semua kuasa ngagai Iya . Iya mega nemu Diri endang datai ari Allah Taala , lalu deka pulai ngagai Allah Taala .
43013004	Iya angkat ari mija , muka serayung Iya , lalu nanchangka kain mandi ba punggung Iya .
43013005	Udah nya Iya nuang ai ke dalam bisin , lalu belabuh masu kaki sida murid , lalu ngendas kaki sida ngena kain mandi ti udah ditanchangka Iya ba punggung Iya .
43013006	Iya datai ngagai Simon Peter . Peter lalu bejaku enggau Iya , " Tuhan , kati Nuan deka masu kaki aku ? "
43013007	Jesus lalu bejaku ngagai iya , " Diatu Nuan enda nemu utai ti dikereja Aku , tang ila baru nuan nemu . "
43013008	Peter lalu bejaku ngagai Iya , " Nuan enda tau sekali-kali masu kaki Aku ! " Jesus lalu nyaut iya , " Enti Aku enda masu nuan , nuan nadai ungkup ba Aku . "
43013009	Simon Peter lalu bejaku , " Tuhan , enti pia , anang semina masu kaki aku ! Basu mega jari enggau pala aku ! "
43013010	Ku Jesus bejaku ngagai iya , " Orang ke udah mandi , enda ibuh masu diri , kelimpah ari masu kaki iya . Lalu kita tu tuchi , tang ukai semua kita tuchi . "
43013011	Laban Iya nemu sapa ke deka nyual Iya . Nya kebuah Iya nyebut , " Ukai semua kita tuchi . "
43013012	Lebuh Iya udah masu kaki sida , lalu udah ngerasukka serayung Iya baru , lalu pulai baru ngagai endur Iya ba mija nya , Iya lalu bejaku ngagai sida , " Kati kita nemu utai ti udah dikereja Aku ngagai kita ?
43013013	Kita ngumbai Aku Pengajar enggau Tuhan . Nya endang amat , laban Aku endang amat Pengajar enggau Tuhan .
43013014	Nya alai , enti Aku ti Tuhan enggau Pengajar kita udah masu kaki kita , kita patut mega masu kaki pangan diri .
43013015	Laban Aku udah meri kita siti teladan , ngambika kita mega ngereja utai ti udah dikereja Aku ngagai kita .
43013016	Enggau bendar Aku madah ngagai kita , ulun nadai kala besai agi ari tuan sida , lalu orang ke dikirumka nadai kala besai agi ari orang ke ngirumka sida .
43013017	Enti kita nemu utai tu , kita bulih berekat enti kita ngereja sida .
43013018	Aku ukai bejakuka pasal semua kita . Aku nemu sapa ke udah dipilih Aku . Tang tu kena ngamatka Bup Kudus , ' Orang ke makai roti Aku , udah ngangkatka tumbit iya deka ngelaban Aku . '
43013019	Aku madahka tu ngagai kita diatu , sebedau utai nya nyadi , ngambika , lebuh iya nyadi ila , kita deka arapka ' Aku tu meh Iya . '
43013020	Enggau bendar Aku madah ngagai kita : barang sapa nerima orang ke dikirumka Aku , nerima Aku , lalu barang sapa nerima Aku , nerima Iya ke ngirumka Aku . "
43013021	Lebuh Jesus udah nyebut nya , ati Iya balat tusah , lalu ku Iya bejaku , " Enggau bendar Aku madah ngagai kita , siku ari bala kita deka nyual Aku . "
43013022	Sida murid lalu beperening ngagai pangan diri , enda nemu sapa ti ku Iya .
43013023	Siku ari sida murid , iya ke dikerinduka Jesus , bisi duduk ngimbai Jesus .
43013024	Simon Peter lalu ngepaika jari ngagai murid nya , minta iya nanya ngagai Jesus sapa ti ku Iya .
43013025	Murid nya lalu nyingitka diri ngagai Jesus , lalu nanya Iya , " Tuhan , sapa orang nya ? "
43013026	Jesus lalu nyaut , " Orang ke deka diberi Aku roti tu , lebuh Aku udah nyepuhka roti tu ke dalam mangkuk . " Lebuh Iya udah nyepuhka roti nya , Iya lalu meri roti nya ngagai Judas anak Simon Iskariot .
43013027	Lebuh Judas udah nerima roti nya , Sitan lalu tama ngagai iya . Ku Jesus bejaku ngagai Judas , " Kereja jampat utai ti deka dikereja nuan ! "
43013028	Nadai siku sida ke ba mija nya nemu kebuah Jesus nyebut nya ngagai Judas .
43013029	Sekeda sida ngumbai Jesus ngasuh Judas meli roti kena ngintu gawai , tauka meri duit ngagai orang ke seranta , laban Judas ngemataka sarang duit sida .
43013030	Nya alai lebuh Judas udah nerima roti nya , iya lalu pansut tekala nya . Hari endang udah malam .
43013031	Lebuh Judas udah mupuk , Jesus lalu bejaku , " Diatu Anak Mensia udah dimuliaka , lalu Allah Taala udah dimuliaka dalam Iya .
43013032	Enti Allah Taala dimuliaka dalam Iya , Allah Taala deka mega ngemuliaka Iya dalam Iya Empu , lalu ngemuliaka Iya diatu .
43013033	Anak , Aku semina enda lama aja agi enggau kita . Kita deka ngiga Aku . Lalu munyi ti udah dipadahka Aku ngagai orang Judah , baka nya mega Aku madah ngagai kita , ' Kita enda ulih datai ngagai endur ti deka digagai Aku . '
43013034	Aku meri kita pesan ti baru : rinduka pangan diri . Baka Aku ke udah rinduka kita , baka nya meh kita patut rinduka pangan diri .
43013035	Enti kita rinduka pangan diri , nya baru semua orang deka nemu kita murid Aku . "
43013036	Simon Peter lalu bejaku ngagai Iya , " Tuhan , ka kini ke Nuan ? " Jesus lalu nyaut , " Diatu nuan enda ulih nitihka Aku ngagai endur ti deka digagai Aku , tang ila baru nuan nitihka Aku . "
43013037	Peter lalu bejaku ngagai Iya , " Tuhan , nama kebuah aku enda ulih nitihka Nuan diatu ? Aku sedia deka nyerahka nyawa aku ketegal Nuan ! "
43013038	Disaut Jesus , " Kati nuan amat sedia deka nyerahka nyawa diri ketegal Aku ? Enggau bendar Aku madah ngagai nuan , sebedau manuk mengkukuk nuan udah besangkalka Aku tiga kali . "
43014001	" Anang tusah ati . Arapka Allah Taala , lalu arap mega ke Aku .
43014002	Dalam rumah Apai Aku mayuh bilik . Enti iya enda baka nya , Aku enda madah ngagai kita Aku deka kin lalu nyendiaka endur ke kita .
43014003	Lalu enti Aku mupuk lalu nyendiaka endur ke kita , Aku deka pulai kitu baru , lalu mai kita ngagai Aku Empu , ngambika dia endur alai Aku , dia mega endur alai kita .
43014004	Kita nemu jalai ngagai endur ti deka digagai Aku . "
43014005	Thomas lalu bejaku ngagai Iya , " Tuhan , kami enda nemu kini ke Nuan deka mupuk . Baka ni ku kami nemu jalai kin ? "
43014006	Jesus lalu bejaku ngagai iya , " Aku tu meh jalai , pemendar , enggau pengidup . Nadai orang ulih datai ngagai Apai enti enda nengah Aku .
43014007	Enti kita ngelala Aku , kita deka mega ngelala Apai Aku . Berengkah ari diatu kita ngelala Iya , lalu udah meda Iya . "
43014008	Philip lalu bejaku ngagai Iya , " Tuhan , pandangka Apai ngagai kami , ngambika kami puas ati . "
43014009	Jesus lalu bejaku ngagai iya , " Aku lama udah begulai enggau kita , Philip , lalu nuan mengkang enda ngelala Aku ? Barang sapa udah meda Aku , udah meda Apai . Nya alai nama kebuah nuan nyebut , ' Pandangka Apai ngagai kami ' ?
43014010	Kati nuan enda arapka Aku dalam Apai , lalu Apai dalam Aku ? Jaku ti disebut Aku ngagai kita ukai disebut Aku ari peneka Aku Empu , tang Apai ke dalam Aku ti ngereja pengawa Iya .
43014011	Arapka Aku lebuh Aku madahka Diri dalam Apai , lalu Apai dalam Aku . Tang enti kita enda arapka nya , kita patut arapka Aku ketegal utai ti udah dikereja Aku .
43014012	Enggau bendar Aku madah ngagai kita , orang ke arapka Aku , deka mega ngereja pengawa ti dikereja Aku . Indah pengawa ti besai agi ari nya deh deka dikereja sida , laban Aku mupuk ngagai Apai .
43014013	Aku deka ngereja sebarang utai ti dipinta kita dalam nama Aku , ngambika Apai dimuliaka dalam Anak .
43014014	Enti kita minta sebarang utai dalam nama Aku , Aku deka ngereja nya .
43014015	" Enti kita rinduka Aku , kita deka ngasika pesan Aku ,
43014016	Lalu Aku deka minta ari Apai , lalu Iya deka meri kita siku Penyaup , ke deka diau enggau kita belama iya .
43014017	Iya nya Roh pemendar , ke enda ulih diterima dunya , laban dunya enda meda tauka ngelala Iya . Kita ngelala Iya , laban Iya diau enggau kita , lalu deka meruan dalam kita .
43014018	" Aku enda ninggalka kita baka anak patu ; Aku deka datai ngagai kita .
43014019	Enda lama da agi , dunya nadai agi meda Aku , tang kita deka meda Aku . Laban Aku idup , kita deka mega idup .
43014020	Lebuh maya nya ila , kita deka nemu Aku endang dalam Apai , lalu kita dalam Aku , lalu Aku dalam kita .
43014021	" Orang ke nerima lalu ngasika pesan Aku , nya meh orang ke rinduka Aku . Lalu orang ke rinduka Aku deka dikerinduka Apai Aku , lalu Aku deka rinduka sida , lalu mandangka Diri ngagai sida . "
43014022	Judas , ( ukai Judas Iskariot ) lalu bejaku ngagai Iya , " Tuhan , nama kebuah Nuan deka mandangka Diri ngagai kami , lalu enda ngagai dunya ? "
43014023	Ku Jesus nyaut iya , " Orang ke rinduka Aku deka ngasika pesan Aku , lalu Apai Aku deka rinduka iya , lalu kami duai Apai deka datai ngagai iya , lalu diau enggau iya .
43014024	Barang sapa enda rinduka Aku , enggai ngasika jaku Aku . Lalu jaku ti didinga kita nya ukai jaku Aku , tang jaku Apai ke ngirumka Aku .
43014025	" Aku udah nyebut utai tu lebuh Aku agi enggau kita .
43014026	Tang Penyaup , iya nya Roh Kudus , ke deka dikirumka Apai dalam nama Aku , deka ngajar kita semua utai , lalu ngasuh kita ingatka semua utai ti udah disebut Aku ngagai kita .
43014027	" Aku ninggalka pemaik ba kita . Pemaik Aku diberi Aku ngagai kita . Aku ukai meri ngena chara dunya . Anang tusah ati , lalu anang takut .
43014028	Kita udah ninga Aku nyebut ngagai kita , ' Aku deka mupuk , lalu Aku deka datai baru ngagai kita . ' Enti kita rinduka Aku , kita deka gaga ati ninga Aku deka mupuk ngagai Apai , laban Apai besai agi ari Aku .
43014029	Diatu Aku udah madahka tu ngagai kita sebedau iya nyadi , ngambika lebuh iya nyadi , kita deka arap .
43014030	Aku enda bejaku lama agi enggau kita , laban pemerintah dunya tu deka datai . Iya nadai kuasa atas Aku ,
43014031	tang Aku ngereja utai ti diasuh Apai , ngambika dunya nemu Aku rinduka Apai . Angkat . Aram kitai mupuk . "
43015001	" Aku tu pun anggur ti bendar , lalu Apai Aku tukang kebun .
43015002	Iya muai ari Aku genap iti dan ti enda bebuah . Genap iti dan ti bebuah , dijarau Iya , ngambika dan nya bebuah lebat agi .
43015003	Kita udah dituchi ulih jaku ti disebut Aku ngagai kita .
43015004	Meruan dalam Aku , lalu Aku deka meruan dalam kita . Dan enda ulih bebuah ngatika diri enti iya enda meruan begempung enggau pun . Baka nya mega kita ; kita enda ulih bebuah enti kita enda meruan dalam Aku .
43015005	Aku tu pun anggur , kita nya dan . Orang ke meruan dalam Aku , lalu Aku meruan dalam sida , deka bebuah lebat , laban enti nadai Aku , kita enda ulih ngereja sebarang utai .
43015006	Barang sapa enda meruan dalam Aku , deka dibuai baka dan lalu layu . Dan ti baka nya deka digumpul , ditikauka ngagai api , lalu ditunu .
43015007	Enti kita meruan dalam Aku , lalu jaku Aku meruan dalam kita , pinta sebarang utai ti dikedekaka kita , lalu utai nya deka dikereja ke kita .
43015008	Apai Aku dimuliaka , enti kita bebuah lebat lalu nyadi murid Aku .
43015009	Baka Apai ke udah rinduka Aku , baka nya mega Aku udah rinduka kita . Meruan dalam pengerindu Aku .
43015010	Enti kita ngasika pesan Aku , kita deka meruan dalam pengerindu Aku , baka Aku ke udah ngasika pesan Apai , lalu meruan dalam pengerindu Iya .
43015011	Aku udah madahka utai tu ngagai kita , ngambika pengaga Aku bisi dalam kita , ngambika ati kita chukup gaga .
43015012	Tu pesan Aku : rinduka pangan diri , baka Aku ke udah rinduka kita .
43015013	Nadai orang ngembuan pengerindu ti besai agi ari tu , datai ke iya nyerahka nyawa diri ke pangan iya .
43015014	Kita pangan Aku enti kita ngasika pesan Aku .
43015015	Aku enda agi ngumbai kita ulun , laban ulun enda nemu utai ti dikereja tuan iya . Tang Aku udah ngumbai kita pangan , laban Aku udah madah ngagai kita semua utai ti didinga Aku ari Apai .
43015016	Ukai kita ke milih Aku , tang Aku ke milih kita , lalu ngasuh kita bejalai lalu bebuah lebat , buah ti tan . Nya baru Apai deka meri ngagai kita sebarang utai ti dipinta kita ari Iya dalam nama Aku .
43015017	Tu pesan ti diberi Aku ngagai kita : rinduka pangan diri .
43015018	" Enti dunya begedika kita , ingat , iya endang udah dulu begedika Aku sebedau iya begedika kita .
43015019	Enti kita enggi dunya , dunya deka rinduka kita nyadika enggi iya empu . Tang laban kita ukai enggi dunya , laban Aku udah milih kita ari dunya , nya alai dunya begedika kita .
43015020	Kingatka jaku ti udah disebut Aku ngagai kita , ' Ulun enda besai agi ari tuan iya . ' Enti sida merinsaka Aku , sida deka mega merinsaka kita . Enti sida ngasika jaku Aku , sida deka mega ngasika jaku kita .
43015021	Tang sida deka ngereja semua utai tu ngagai kita ketegal nama Aku , laban sida enda ngelala Iya ke ngirumka Aku .
43015022	Enti Aku nadai udah datai lalu bejaku ngagai sida , sida tentu enda bedosa . Tang diatu sida nadai kebuah bedosa .
43015023	Barang sapa begedika Aku , begedi mega ke Apai Aku .
43015024	Enti Aku nadai udah ngereja ba bala sida kereja ti nadai udah kala dikereja orang bukai , sida tentu enda bedosa . Tang diatu sida udah meda kereja ajih ti dikereja Aku , lalu sida begedika Kami Duai Apai .
43015025	Tu ngamatka jaku ti ditulis dalam Adat sida , ' Sida begedika Aku enggau nadai kebuah . '
43015026	Lebuh Penyaup datai , ke deka dikirumka Aku ngagai kita ari Apai , iya nya Roh pemendar , ke datai ari Apai , Iya deka besaksika pasal Aku .
43015027	Lalu kita mega enda tau enda besaksika , laban kita udah enggau Aku kenyau ari pun .
43016001	" Aku udah madahka tu ngagai kita , ngambika kita enda ngelengkaka pengarap kita .
43016002	Sida deka muai kita ari balai gempuru . Iya ti bendar , maya deka datai alai orang ke munuh kita deka ngumbai diri ngereja nya ke Allah Taala .
43016003	Lalu sida deka ngereja nya laban sida enda ngelala Apai tauka Aku .
43016004	Tang Aku udah madahka tu ngagai kita , ngambika lebuh maya nya datai , kita ingatka utai ti dipadahka Aku ngagai kita pasal sida . Aku enda madahka utai tu ngagai kita ba pun iya suba , laban Aku bisi enggau kita .
43016005	Tang diatu Aku deka mupuk ngagai Iya ke udah ngirumka Aku . Tang taja pia , nadai siku kita nanya Aku , ' Ka kini ke Nuan ? '
43016006	Tang laban Aku udah madahka nya ngagai kita , ati kita balat tusah .
43016007	Tang enggau bendar Aku madah ngagai kita : kita untung enti aku mupuk , laban enti Aku enda mupuk , Penyaup enda datai ngagai kita . Tang enti Aku mupuk , Aku deka ngirumka Iya ngagai kita .
43016008	Lalu lebuh Iya datai , Iya deka ngayanka dunya amat salah ba pasal dosa , ba pasal pengelurus , enggau ba pasal ukum :
43016009	ba pasal dosa , laban sida enda arapka Aku ;
43016010	ba pasal pengelurus , laban Aku deka mupuk ngagai Apai , lalu kita nadai meda Aku agi ;
43016011	ba pasal ukum , laban iya ke merintah dunya tu udah diukum .
43016012	" Aku mayuh utai ti deka dipadahka ngagai kita , tang kita enda ulih nerima utai nya diatu .
43016013	Tang lebuh Roh pemendar datai , Iya deka ngiring kita ngagai semua pemendar , laban Iya ukai bejaku nitihka peneka Iya Empu , tang deka nyebut semua utai ti didinga Iya , lalu Iya deka madah ngagai kita semua utai ti deka nyadi .
43016014	Iya deka ngemuliaka Aku , laban Iya deka ngambi utai Aku , lalu madahka utai nya ngagai kita .
43016015	Semua utai ti dikemisi Apai endang enggi Aku magang . Nya kebuah Aku madahka Roh Kudus deka ngambi utai Aku , lalu madahka utai nya ngagai kita .
43016016	" Enda lama da agi , kita nadai agi meda Aku , lalu enda lama udah nya , kita deka meda Aku . "
43016017	Sekeda sida murid Iya lalu bejaku enggau pangan diri , " Nama reti utai ti dipadahka Iya ngagai kitai , ' Enda lama da agi kita nadai agi meda Iya , lalu enda lama udah nya , kita deka meda Iya ' ? Lalu nama reti , ' laban Aku mupuk ngagai Apai ' ? "
43016018	Ku sida , " Nama reti ' enda lama da agi ' ? Nadai kitai nemu utai ti ku Iya . "
43016019	Jesus nemu sida bisi ati deka nanya Iya , nya alai Iya lalu bejaku ngagai sida , " Kati kita berandau enggau pangan diri pasal utai ti ku Aku lebuh Aku nyebut , ' Enda lama da agi , kita nadai agi meda Aku , lalu enda lama udah nya , kita deka meda Aku ' ?
43016020	Enggau bendar Aku madah ngagai kita : kita deka nyabak , sereta ngulit , tang dunya deka rami gaga ati . Ati kita deka tusah ati , tang ati kita ti tusah deka bebali nyadi pengaga .
43016021	Lebuh indu radai deka beranak , iya pedis , laban maya iya udah datai . Tang lebuh iya udah ngadaka anak iya , iya enda agi ingatka pemedis nya , laban ati iya gaga ke anak ke udah diadaka ngagai dunya .
43016022	Nya alai diatu ati kita tusah , tang Aku deka betemu enggau kita baru , lalu ati kita deka gaga , lalu nadai orang ulih ngerampas pengaga nya ari kita .
43016023	Ba hari nya , kita enda agi minta utai ari Aku . Enggau bendar Aku madah ngagai kita , enti kita minta sebarang utai ari Apai dalam nama Aku , Iya deka meri utai nya ngagai kita .
43016024	Nyentuk ngagai diatu , kita nadai udah minta utai dalam nama Aku . Pinta lalu kita deka nerima , ngambika ati kita chukup gaga .
43016025	" Aku udah nyebut utai tu ngagai kita ngena jaku sempama . Tang maya deka datai alai Aku enda agi bejaku ngagai kita ngena jaku sempama , tang bejaku enggau terang pasal Apai .
43016026	Lebuh maya nya ila , kita deka minta utai dalam nama Aku . Aku ukai madahka Diri deka minta ngagai Apai ngarika kita ,
43016027	laban Apai Empu rinduka kita , laban kita udah rinduka Aku lalu udah arapka Aku datai ari Allah Taala .
43016028	Aku datai ari Apai , lalu Aku udah datai ngagai dunya . Lalu diatu Aku deka ninggalka dunya lalu mupuk ngagai Apai . "
43016029	Ku sida murid Iya bejaku ngagai Iya , " Diatu baru Nuan bejaku enggau terang , ukai ngena jaku sempama .
43016030	Diatu baru kami nemu Nuan nemu semua utai , lalu Nuan enda begunaka orang betanyaka utai ngagai Nuan . Ari nya kami arapka Nuan amat datai ari Allah Taala . "
43016031	Ku Jesus nyaut sida , " Kati kita arap diatu ?
43016032	Maya deka datai , lalu endang udah datai diatu , alai semua kita deka pambar , lalu genap iku kita deka pulai ngagai rumah diri empu , lalu ninggalka Aku keDiri . Tang Aku ukai keDiri , laban Apai bisi enggau Aku .
43016033	Aku udah madahka tu ngagai kita , ngambika dalam Aku kita bisi pemaik . Di dunya tu kita kena perinsa . Tang anang tusah ; Aku udah ngalahka dunya . "
43017001	Lebuh Jesus udah nyebut nya , Iya engkadah ke langit , lalu bejaku , " Apai , maya udah datai . Muliaka Anak Nuan , ngambika Anak ngemuliaka Nuan ,
43017002	laban Nuan udah meri Iya kuasa atas semua mensia , ngambika Iya ulih meri pengidup ti meruan belama iya ngagai semua orang ke udah diberi Nuan ngagai Iya .
43017003	Tu pengidup ti meruan belama iya , ngambika sida ngelala Nuan , Allah Taala ti bendar , enggau Jesus Kristus , ke dikirumka Nuan .
43017004	Aku udah ngemuliaka Nuan di dunya tu , laban Aku udah nembuka pengawa ti diasuh Nuan kereja Aku .
43017005	Nya alai diatu , Apai , muliaka Aku di mua Nuan Empu ngena mulia ti dikemisi Aku di mua Nuan sebedau dunya digaga .
43017006	" Aku udah madahka nama Nuan ngagai orang ke udah diberi Nuan ngagai Aku ari dunya tu . Sida endang enggi Nuan , lalu Nuan udah meri sida ngagai Aku , lalu sida udah ngasika jaku Nuan .
43017007	Diatu sida nemu , semua utai ti udah diberi Nuan ngagai Aku endang ari Nuan magang ,
43017008	laban jaku ti diberi Nuan ngagai Aku , udah diberi Aku ngagai sida , lalu sida udah nerima jaku nya , lalu nemu enggau bendar Aku amat datai ari Nuan , lalu sida udah arapka Nuan udah ngirumka Aku .
43017009	Aku besampika sida . Aku ukai besampika dunya , tang ke sida ke udah diberi Nuan ngagai Aku , laban sida endang enggi Nuan .
43017010	Semua utai Aku endang enggi Nuan magang , lalu semua utai Nuan endang enggi Aku magang , lalu Aku udah dimuliaka dalam sida .
43017011	Lalu diatu Aku nadai agi di dunya , tang sida agi mengkang di dunya , lalu Aku mupuk ngagai Nuan . Apai ti Kudus , jaga sida ngena kuasa nama Nuan , nama ti udah diberi Nuan ngagai Aku , ngambika sida nyadi siku , baka Tua ke endang siku .
43017012	Lebuh Aku agi enggau sida , Aku udah nyaga sida ngena kuasa nama Nuan , nama ti udah diberi Nuan ngagai Aku . Aku udah nyaga sida , lalu nadai siku sida lenyau , kelimpah ari siku ke endang diletak deka lenyau , ngambika Bup Kudus dikamatka .
43017013	Tang diatu Aku deka datai ngagai Nuan , lalu Aku nyebut utai tu di dunya tu , ngambika pengaga Aku nyadi pemadu chukup dalam sida .
43017014	Aku udah meri pesan Nuan ngagai sida , lalu dunya udah begedika sida , laban sida ukai enggi dunya , baka Aku ke ukai enggi dunya .
43017015	Aku ukai minta Nuan ngambi sida ari dunya , tang minta Nuan nyaga sida ari iya ti jai .
43017016	Sida ukai enggi dunya , baka Aku ke ukai enggi dunya .
43017017	Kuduska sida dalam pemendar . Jaku Nuan nya pemendar .
43017018	Baka Nuan ke udah ngirumka Aku ngagai dunya , baka nya mega Aku ngirumka sida ngagai dunya .
43017019	Lalu ketegal sida , Aku nguduska Diri Empu , ngambika sida mega dikuduska dalam pemendar .
43017020	" Aku ukai semina besampika sida aja , tang mega besampi ke orang ke arapka Aku ulih pesan ti dibai sida ,
43017021	ngambika semua sida nyadi siku . Baka Nuan , Apai , ke dalam Aku , lalu Aku dalam Nuan , awakka sida mega dalam Tua , ngambika dunya arapka Nuan udah ngirumka Aku .
43017022	Mulia ti udah diberi Nuan ngagai Aku , udah diberi Aku ngagai sida , ngambika sida nyadi siku , baka Tua ke endang siku ,
43017023	Aku dalam sida , lalu Nuan dalam Aku , ngambika sida nyadi siku , ngambika dunya nemu Nuan udah ngirumka Aku , lalu udah rinduka sida , baka Nuan ke udah rinduka Aku .
43017024	Apai , Aku mega dekaka sida ke udah diberi Nuan ngagai Aku , begulai enggau Aku ba endur alai Aku diau , ngambika sida meda mulia Aku ti udah diberi Nuan ngagai Aku laban Nuan udah rinduka Aku kenyau ari sebedau dunya digaga .
43017025	Apai ti lurus ! Dunya enda ngelala Nuan , tang Aku ngelala Nuan , lalu sida nemu Nuan udah ngirumka Aku .
43017026	Aku udah madahka nama Nuan ngagai sida , lalu Aku deka majak ngasuh sida nemu nama Nuan , ngambika pengerindu Nuan ke Aku bisi dalam sida , lalu Aku dalam sida . "
43018001	Lebuh Jesus udah badu besampi , Iya enggau sida murid Iya lalu meraka Lebak Kidron , ngagai siti endur ti bisi sebidang kebun . Jesus enggau murid Iya lalu tama ngagai kebun nya .
43018002	Nyadi Judas , ke udah nyual Iya , mega nemu endur nya , laban Jesus udah suah begempuru dia enggau sida murid Iya .
43018003	Nya alai Judas mai seraban soldadu , enggau bala polis ari sida tuai imam enggau orang Parisi , lalu sida datai dia bebaika lampu , sempun enggau senyata .
43018004	Udah nya Jesus , ke nemu semua utai ti deka nyadi ba Iya , mansang ke mua lalu nanya sida , " Sapa orang ke digiga kita ? "
43018005	Sida lalu nyaut , " Jesus orang Nasaret . " Jesus lalu nyaut , " Aku meh tu . " Judas , ke nyual Iya , bisi bediri dia enggau sida .
43018006	Lebuh Jesus nyebut ngagai sida , " Aku meh tu , " sida nyurutka diri lalu rebah ke tanah .
43018007	Iya lalu nanya sida baru , " Sapa orang ke digiga kita ? " Sida lalu nyaut Iya , " Jesus orang Nasaret . "
43018008	Jesus lalu nyaut sida , " Aku udah madahka Diri ngagai kita . Nya alai , enti kita ngiga Aku , lepaska sida tu . "
43018009	Tu ngamatka jaku ti udah disebut Iya , " Nadai siku sida ke udah diberi Nuan ngagai Aku , lenyau . "
43018010	Simon Peter , ke bisi mai pedang , lalu nyintak pedang iya , lalu mantap ulun imam besai , mutuska pending kanan iya . Nama ulun nya Malkus .
43018011	Jesus lalu bejaku ngagai Peter , " Selitka pedang nuan ! Kati Aku enda tau ngirup mangkuk ti udah diberi Apai ngagai Aku ? "
43018012	Bala soldadu enggau kepala sida , enggau bala polis orang Judah nangkap Jesus , lalu nanchang Iya .
43018013	Terubah , sida mai Iya ngagai Anas , mentua lelaki Kaiapas ke nyadi imam besai ke taun nya .
43018014	Kaiapas nya meh orang ke udah meri jaku lalau ngagai orang Judah , madahka manah agi enti siku orang mati ngarika semua orang mayuh .
43018015	Simon Peter enggau siku murid ti bukai nitihka Jesus . Laban murid ke siku nya dikelala imam besai , iya tama enggau Jesus ngagai tengah laman rumah imam besai ,
43018016	tang Peter bediri di luar , ba mua pintu . Nya alai murid ke siku nya , ke dikelala imam besai , pansut lalu bejaku enggau indu ke nyaga mua pintu , lalu mai Peter tama .
43018017	Indu ke nyaga mua pintu nya lalu bejaku ngagai Peter , " Nuan tu siku ari murid orang nya , ukai enda ? " " Ukai , " ku Peter nyaut .
43018018	Nyadi bala orang gaji enggau orang polis udah nungkun api , laban hari chelap , lalu sida bediri bekindu ngelingi api nya . Peter mega bediri bekindu enggau sida .
43018019	Imam besai lalu nanya Jesus pasal sida murid Iya , enggau pasal ajar Iya .
43018020	Disaut Jesus , " Aku udah bejaku enggau terang di mua semua orang . Aku udah seruran ngajar dalam balai gempuru enggau dalam Rumah Sembiang , alai orang Judah ke begempuru . Aku nadai kala belalai bejaku .
43018021	Nama kebuah nuan nanya Aku ? Tanya orang ke udah ninga Aku pasal jaku ti disebut Aku ngagai sida . Sida nemu utai ti udah disebut Aku . "
43018022	Lebuh Jesus udah nyebut nya , siku polis lalu nampar mua Iya , ku polis nya bejaku , " Kati nya jalai Nuan nyaut imam besai ? "
43018023	Jesus lalu nyaut iya , " Enti Aku udah salah jaku , padahka penyalah nya ngagai Aku . Tang enti Aku nadai udah salah jaku , nama kebuah nuan nampar Aku ? "
43018024	Anas lalu ngasuh orang mai Jesus , ke mengkang ditanchang , ngagai Imam Besai Kaiapas .
43018025	Nyadi Peter benung bediri bekindu . Sida lalu nanya iya , " Nuan tu siku ari murid orang nya , ukai enda ? " Peter lalu besangkal . " Ukai . "
43018026	Siku ulun imam besai , kaban belayan orang ke udah putus pending dipantap Peter , lalu nanya , " Ukai enda nuan tu ke dipeda aku dalam kebun nya tadi ? "
43018027	Peter lalu besangkal baru . Lebuh maya nya manuk lalu mengkukuk .
43018028	Sida lalu mai Jesus ari rumah Kaiapas , ngagai istana gabenor . Hari lebuh maya nya agi tumu pagi . Sida enda tama ngagai istana , enggai ke sida enda tuchi lalu enda ulih makai pemakai Gawai Paska .
43018029	Nya alai Pilate pansut ke luar ngagai sida , lalu nanya , " Nama dawa kena kita ngelaban orang tu ? "
43018030	Disaut sida . " Enti orang tu nadai udah ngereja penyalah , kami tentu enda nyerahka Iya kitu ngagai nuan . "
43018031	Pilate lalu bejaku ngagai sida , " Bai Iya ari tu ulih kita , lalu akim Iya nitihka adat kita empu . " Sida orang Judah lalu nyaut , " Kami enda tau munuh orang . " (
43018032	Tu ngamatka jaku Jesus Empu , lebuh Iya madahka gaya pemati ti deka ditatka Iya . )
43018033	Pilate lalu pulai baru ke dalam istana , ngangauka Jesus , lalu nanya Iya , " Kati Nuan Raja orang Judah ? "
43018034	Disaut Jesus , " Kati nuan nyebut nya ari ati nuan empu , tauka orang bukai bisi udah madah ngagai nuan pasal Aku ? "
43018035	Pilate lalu nyaut , " Kati aku tu orang Judah ? Bansa Nuan Empu enggau sida tuai imam udah nyerahka Nuan ngagai aku . Nama utai ti udah dikereja Nuan ? "
43018036	Disaut Jesus , " Perintah Aku ukai ari dunya tu . Enti perintah Aku ari dunya tu , bala orang ke nitihka Aku tentu deka ngelaban ngambika Aku enda diserahka ngagai orang Judah . Tang perintah Aku ukai ari dunya tu . "
43018037	Pilate lalu nanya Iya , " Reti nya Nuan tu Raja ? " Disaut Jesus , " Nuan ngumbai Aku Raja . Nya meh kebuah Aku ada , lalu ketegal nya meh Aku udah datai ngagai dunya , ngambika Aku besaksika pasal pemendar . Semua nembiak pemendar mendingka nyawa Aku . "
43018038	Pilate lalu nanya Iya , " Nama utai ti dikumbai pemendar ? " Lebuh Pilate udah nyebut nya , iya pansut baru ke luar ngagai orang Judah , lalu madah ngagai sida , " Aku nadai nemu penyalah Iya .
43018039	Tang kita bisi siti adat asal ti ngasuh aku ngelepaska siku orang tutup ke kita lebuh Gawai Paska . Kati kita dekaka Aku ngelepaska Raja orang Judah tu ke kita ? "
43018040	Sida lalu manjung nyaut iya , " Ukai Iya , tang Barabas ! " Nyadi Barabas nya siku perumpak .
43019001	Udah nya Pilate mai Jesus lalu ngasuh Iya disipat .
43019002	Sida soldadu lalu ngaga siti makota duri , lalu ngengkahka makota nya ba pala Iya , lalu ngerasukka baju panjai ti ungu ba Iya .
43019003	Udah nya sida majak mansang ngagai Iya , ku sida , " Tabi , Raja orang Judah ! " lalu nampar mua Iya .
43019004	Pilate pansut baru , lalu bejaku ngagai sida , " Peda kita , aku mai Iya pansut ngagai kita , ngambika kita nemu aku nadai nemu penyalah Iya . "
43019005	Nya alai Jesus pansut , ngena makota duri , enggau baju panjai ti ungu . Pilate lalu bejaku ngagai sida , " Tu Iya ! "
43019006	Lebuh sida tuai imam enggau bala polis meda Iya , sida manjung , " Regang Iya ! Regang Iya ! " Pilate lalu bejaku ngagai sida , " Bai Iya enggau kita , lalu regang Iya . Aku nadai nemu penyalah Iya . "
43019007	Orang Judah lalu nyaut iya , " Kami bisi adat , lalu nitihka adat nya , Iya enda tau enda mati , laban Iya udah ngumbai Diri Anak Allah Taala . "
43019008	Lebuh Pilate ninga nya , iya lalu balat agi takut .
43019009	Iya tama baru ke dalam istana , lalu nanya Jesus , " Ari ni penatai Nuan ? " Tang Jesus enda nyaut .
43019010	Nya alai ku Pilate bejaku ngagai Iya , " Kati Nuan enggai bejaku enggau aku ? Kati Nuan enda nemu aku bisi kuasa ngelepaska Nuan , enggau kuasa ngeregang Nuan ? "
43019011	Jesus lalu nyaut iya , " Nuan nadai kuasa atas Aku enti kuasa nya enda diberi ari atas . Nya alai orang ke nyerahka Aku ngagai nuan besai agi dosa ari nuan . "
43019012	Berengkah ari nya Pilate lalu nguji ngiga jalai ngelepaska Iya . Tang ku orang Judah manjung , " Enti nuan ngelepaska orang tu , nuan ukai pangan Raja Besai ! Barang sapa ngumbai diri raja , sigi ngelaban Raja Besai ! "
43019013	Lebuh Pilate ninga nya , iya lalu mai Jesus pansut , lalu duduk ba penuduk hakim , ba endur ti dikumbai " Geladak Batu " ( reti nya " Gabata " dalam Hebrew . )
43019014	Hari nya Hari Alai Nyendiaka Gawai Paska . Hari lebuh maya nya nyau kira ba urung tengah hari . Pilate lalu bejaku ngagai orang Judah , " Tu Raja kita ! "
43019015	Sida lalu manjung , " Bunuh Iya ! Bunuh Iya ! Regang Iya ! " Pilate lalu nanya sida , " Kati kita ngasuh Aku ngeregang Raja kita ? " Sida tuai imam lalu nyaut , " Kami nadai raja bukai , kelimpah ari Raja Besai ! "
43019016	Pilate lalu nyerahka Jesus ngagai sida , ngambika Iya diregang . Sida lalu mai Jesus .
43019017	Jesus lalu bejalai , ngesan regang Iya Empu , ngagai siti endur ti dikumbai " Endur Keruntuk , " ti dikumbai Golgota dalam Hebrew .
43019018	Dia sida lalu ngeregang Iya , enggau dua iku orang bukai , siku ari sepiak-sepiak Iya , lalu Jesus ba entara seduai iya .
43019019	Pilate mega nulis siti pelekat , lalu ngelekatka pelekat nya ba regang nya . Tu jaku ti ditulis ba pelekat nya : " Jesus orang Nasaret , Raja orang Judah . "
43019020	Mayuh orang Judah macha pelekat nya , laban endur alai Jesus ke diregang nya semak nengeri , lalu pelekat nya ditulis dalam jaku Hebrew , Latin enggau Gerika .
43019021	Sida tuai imam lalu bejaku ngagai Pilate , " Anang nulis ' Raja orang Judah , ' tang tulis aja , ' Orang tu ngumbai Diri Raja orang Judah . ' "
43019022	Disaut Pilate , " Utai ti udah ditulis aku , mengkang ditulis . "
43019023	Lebuh bala soldadu udah ngeregang Jesus , sida ngambi gari Iya , lalu bedua gari nya ngagai empat iti bagi , sebagi ke siku-siku soldadu . Sida mega ngambi baju panjai iya , ti ditenun selajur enda dijait kenyau ari atas nyentuk ke baruh .
43019024	Nya alai ku sida bejaku enggau pangan diri , " Anang nyarikka tu , tang awakka kitai bechabut undi ke baju tu . " Tu ngamatka Bup Kudus : " Sida bedua gari Aku entara bala sida lalu bechabut undi ke baju panjai Aku . "
43019025	Llalu nya utai ti dikereja sida soldadu . Lebuh semua utai nya benung nyadi , indai Jesus , menyadi indai Iya , iya nya Maria bini Klopas , enggau Maria Magdalin bediri semak regang Jesus .
43019026	Lebuh Jesus meda indai Iya , enggau murid ke dikerinduka Iya bediri ngimbai iya , Iya lalu bejaku ngagai indai Iya , " Indu , tu anak nuan . "
43019027	Iya lalu bejaku ngagai murid nya , " Tu indai nuan . " Berengkah ari nya murid nya lalu mai indai Jesus ngagai rumah iya empu .
43019028	Udah bekau nya , lebuh Jesus nemu semua utai udah tembu magang , Iya lalu bejaku , " Aku aus . " Tu ngamatka Bup Kudus .
43019029	Ba endur nya bisi sigi kebuk ti penuh laban wain ti masam . Nya alai sida ngengkahka siti bungai karang ti penuh laban wain ti masam nya ba pating isop , lalu nuatka utai nya ngagai mulut Iya .
43019030	Lebuh Jesus udah nerima wain nya , Iya lalu bejaku , " Udah tembu ! " Iya lalu ngendukka pala , lalu ngapuska seput .
43019031	Laban hari nya Hari Alai Nyendiaka Gawai , orang Judah enggai nejuka bangkai Jesus mengkang ba kayu regang lebuh hari Sabat ( kelebih agi laban hari Sabat nya amat kudus ) . Nya alai sida lalu minta Pilate ngasuh orang matahka kaki orang ke diregang , ngambika bangkai sida tau diambi ari regang nya .
43019032	Sida soldadu mansang lalu matahka kaki orang ke terubah , enggau kaki siku ti bukai ke diregang sama enggau Jesus .
43019033	Tang lebuh sida datai ngagai Jesus , lalu meda Iya endang udah mati , sida enda matahka kaki Iya .
43019034	Tang siku soldadu ngerejang rusuk Jesus ngena sangkuh . Tekala nya darah enggau ai lalu ensambur pansut .
43019035	Siku orang ke meda nya , udah besaksika pasal utai nya , ngambika kita mega arap . Jaku saksi iya endang amat , lalu iya nemu diri endang madahka utai ti bendar .
43019036	Utai tu nyadi ngambika Bup Kudus dikamatka , " Nadai siti tulang Iya dipatahka . "
43019037	Siti agi genteran dalam Bup Kudus bisi mega nyebut , " Orang deka merening ngagai Iya ti udah direjang sida . "
43019038	Udah nya , Josep ke datai ari nengeri Arimatea , ke udah nyadi murid Jesus ngena chara belalai laban iya takutka orang Judah , minta Pilate ngemendarka iya ngambi bangkai Jesus . Pilate lalu ngemendarka nya . Nya alai Josep mansang lalu ngambi bangkai Jesus .
43019039	Nyadi Nikodimus , ke dulu ari nya udah datai ngagai Jesus lebuh malam hari , mega datai mai kira 35 kilogram mur bechampur enggau garu .
43019040	Seduai iya ngambi bangkai Jesus , lalu mungkus Iya ngena kain linin , sama enggau rempah nya , nitihka adat asal orang Judah kena nyendiaka bangkai sebedau iya dikubur .
43019041	Nyadi ba endur alai Jesus ke diregang bisi sebidang kebun , lalu ba kebun nya bisi siti kubur ti baru udah tembu digaga , ti nadai udah kala dikena alai nguburka orang .
43019042	Nya alai laban hari nya Hari Alai Nyendiaka Gawai , lalu kubur nya semak dia , seduai iya lalu ngalika Jesus dia .
43020001	Tumu pagi hari Minggu , lebuh hari agi petang , Maria Magdalin mansang ngagai kubur , lalu meda batu nya endang udah dibaringka ari mua kubur nya .
43020002	Iya lalu belanda mansang ngagai Simon Peter , enggau ngagai siku murid ke dikerinduka Jesus , lalu madah ngagai seduai iya , " Sida udah ngambi Tuhan ari kubur , lalu kami enda nemu endur alai sida udah ngengkahka Iya ! "
43020003	Peter enggau murid nya mupuk lalu mansang ngagai kubur .
43020004	Seduai iya sama belanda , tang murid ti siku nya laju agi ari Peter , lalu dulu agi datai ba kubur .
43020005	Iya engkenduk lalu nilik ke dalam kubur , lalu tepedaka kain linin ti dikena mungkus Jesus , tang iya enda tama .
43020006	Udah nya Peter , ke datai dudi ari iya , tama ke dalam kubur nya , lalu tepedaka kain linin nya dia ,
43020007	enggau kain ti udah dikena mungkus pala Jesus . Kain nya digulungka kediri , enda digulungka sama enggau kain linin .
43020008	Udah nya murid ti siku nya , ke dulu agi datai ba kubur nya , mega tama . Iya meda , lalu arap ,
43020009	laban nyentuk ngagai maya nya , seduai iya apin meretika Bup Kudus ti madahka Jesus enda tau enda angkat ari mati .
43020010	Udah nya murid ke dua iku nya lalu pulai .
43020011	Tang Maria bediri nyabak di luar kubur . Lebuh iya nyabak , iya engkenduk lalu nilik ke dalam kubur .
43020012	Iya lalu tepedaka dua iku melikat ke ngena gari burak , duduk ba endur alai bangkai Jesus udah digalika , siku muak ari pala , lalu siku muak ari kaki .
43020013	Ku seduai iya bejaku ngagai Maria , " Indu , nama kebuah nuan nyabak ? " Maria lalu bejaku ngagai seduai iya , " Sida udah ngambi Tuhan aku , lalu aku enda nemu dini alai sida udah engkah Iya ! "
43020014	Lebuh Maria udah nyebut nya , iya nguing , lalu tepedaka Jesus bediri dia , tang iya enda ngelala orang nya Jesus .
43020015	Jesus lalu bejaku ngagai iya , " Indu , nama kebuah nuan nyabak ? Sapa digiga nuan ? " Maria ngumbai orang nya tukang kebun , nya alai ku iya bejaku , " Tuan , enti nuan udah mai Iya kebukai , padahka ngagai aku endur alai nuan udah ngengkahka Iya , ngambika aku ngambi Iya . "
43020016	Jesus lalu bejaku ngagai iya , " Maria ! " Maria nguing lalu bejaku ngagai Iya ngena jaku orang Hebrew , " Rabbouni ! " ( Reti nya " Pengajar . " )
43020017	Ku Jesus bejaku ngagai iya , " Anang megai Aku , laban Aku apin niki ngagai Apai . Tang mupuk nuan ngagai sida menyadi Aku , lalu padahka ngagai sida , Aku niki ngagai Apai Aku enggau Apai kita , ngagai Allah Taala Aku enggau Allah Taala kita . "
43020018	Maria Magdalin mupuk lalu madah ngagai sida murid , " Aku udah meda Tuhan . " Iya lalu madah ngagai sida utai ti udah disebut Tuhan ngagai iya .
43020019	Lemai hari Minggu nya , lebuh pintu udah ditutup ba endur alai sida murid begempuru laban sida takutka orang Judah , Jesus datai , lalu bediri ba tengah-tengah sida , lalu bejaku ngagai sida , " Awakka pemaik meruan enggau kita . "
43020020	Lebuh Iya udah nyebut nya , Iya mandangka jari enggau rusuk Iya ngagai sida . Sida murid lalu gaga ati meda Tuhan .
43020021	Jesus lalu bejaku baru ngagai sida , " Awakka pemaik meruan enggau kita . Baka Apai ke udah ngirumka Aku , baka nya mega Aku ngirumka kita . "
43020022	Lebuh Iya udah nyebut nya , Iya ngesuhka seput ngagai sida , lalu bejaku enggau sida " Terima meh Roh Kudus .
43020023	Enti kita ngampun dosa orang , orang nya diampun ari dosa sida . Enti kita enda ngampun dosa orang , sida enda diampun . "
43020024	Tang Thomas ( ke dikumbai Besapit ) , siku ari sida ke dua belas , nadai enggau sida lebuh Jesus datai .
43020025	Nya alai sida murid ti bukai madah ngagai iya , " Kami udah meda Tuhan ! " Tang ku Thomas bejaku ngagai sida , " Enti aku enda meda abi paku lawang ba jari Iya , lalu ngachukka tunjuk aku ngagai abi paku lawang nya , lalu ngengkahka jari aku ba rusuk Iya , aku enggai arap . "
43020026	Seminggu udah bekau nya , sida murid Iya begempuru baru ba rumah nya , lalu Thomas bisi enggau sida . Taja pen pintu udah ditutup , tang Jesus datai lalu bediri ba tengah-tengah sida , lalu bejaku , " Awakka pemaik meruan enggau kita . "
43020027	Iya lalu bejaku ngagai Thomas , " Engkahka tunjuk nuan ditu , lalu peda jari Aku . Unjur lalu engkahka jari nuan ba rusuk Aku . Anang kakang ati , tang arap ! "
43020028	Thomas lalu nyaut Iya , " Tuhan aku , Allah Taala aku ! "
43020029	Jesus lalu nyebut ngagai iya , " Kati nuan arap laban nuan udah meda Aku ? Beberekat meh orang ke arap , taja pen sida enda meda Aku ! "
43020030	Jesus ngereja mayuh kereja ajih ti bukai di mua sida murid Iya , ti enda dituliska dalam bup tu .
43020031	Tang utai tu ditulis ngambika kita arapka Jesus nya Kristus , Anak Allah Taala , lalu ulih pengarap kita ke Iya , kita tau bulih pengidup dalam nama Iya .
43021001	Udah nya , Jesus mandangka Diri baru ngagai sida murid Iya ba tebing Tasik Tiberias . Baka tu ku jalai Iya mandangka Diri .
43021002	Nyadi Simon Peter , Thomas ( ke dikumbai Besapit ) , Natanel ( ke datai ari nengeri Kana di Galili ) , anak Sebedi ke dua iku , enggau dua iku murid ti bukai , begempuru .
43021003	Simon Peter lalu bejaku ngagai sida , " Aku deka berikan . " Sida lalu nyebut , " Kami pen ka meh enggau nuan . " Sida mupuk lalu nepan sebuah perau , tang malam nya sida nadai bulih utai .
43021004	Lebuh mata panas baru tumbuh , Jesus bediri ba tebing , tang sida murid enda ngelala orang nya Jesus .
43021005	Jesus lalu bejaku ngagai sida , " Anak , bisi bulih utai ? " Sida lalu nyaut , " Nadai . "
43021006	Iya lalu bejaku ngagai sida , " Tibarka jala kita ari tisi kanan perau . Nya baru kita deka bulih ikan . " Sida lalu nibarka jala sida , lalu sida enda ulih narit jala nya , empa pemayuh ikan .
43021007	Murid ke dikerinduka Jesus lalu bejaku ngagai Peter , " Tuhan nya ! " Lebuh Simon Peter ninga orang nya Tuhan , iya lalu ngerasukka serayung iya ( laban iya udah muka serayung iya ) lalu terejun ke ai .
43021008	Tang sida murid ti bukai mansang ke tebing ngena perau nya , narit jala ti penuh laban ikan , laban sida enda jauh ari tebing , semina kira seratus meter aja .
43021009	Lebuh sida udah niki ke tebing , sida meda api endang udah menyadi lalu ikan enggau roti benung dipanggang ba api nya .
43021010	Jesus lalu bejaku ngagai sida , " Bai kitu sekeda ikan ti baru udah ulih kita nya . "
43021011	Simon Peter lalu nepan ngagai perau nya , lalu narit jala nya ke tebing , penuh laban ikan ti besai , seratus lima puluh tiga iku semua ikan nya . Tang taja pen ikan nya mayuh , jala nya enda charik .
43021012	Ku Jesus bejaku ngagai sida , " Aram makai . " Siku pen nadai ga sida murid berani nanya Iya , " Sapa Nuan tu ? " laban sida nemu Iya endang amat Tuhan .
43021013	Jesus mansang ngagai sida , ngambi roti , lalu nyuaka roti nya ngagai sida . Iya mega nyuaka ikan ngagai sida .
43021014	Tu ketiga kali Jesus udah mandangka Diri ngagai sida murid udah bekau Iya ke diangkatka ari mati .
43021015	Lebuh sida udah badu makai , Jesus lalu bejaku ngagai Simon Peter , " Simon anak John , kati nuan rinduka Aku lebih ari sida ti bukai tu rinduka Aku ? " Disaut Peter , " Sigi amat , Tuhan . Nuan nemu aku rinduka Nuan . " Lalu ku Jesus bejaku ngagai iya , " Beri anak domba Aku makai . "
43021016	Jesus lalu nanya iya kedua kali , " Simon anak John , kati nuan rinduka Aku ? " Peter lalu nyaut Iya , " Sigi amat , Tuhan . Nuan nemu aku rinduka Nuan . " Jesus lalu bejaku ngagai iya , " Ibun bedus Aku . "
43021017	Jesus lalu nanya iya ketiga kali , " Simon anak John , kati nuan rinduka Aku ? " Peter lalu tusah ati laban Jesus nanya iya ketiga kali , " Kati nuan rinduka Aku ? " Nya alai ku iya bejaku ngagai Jesus , " Tuhan , Nuan nemu semua utai . Nuan nemu aku rinduka Nuan ! " Jesus lalu bejaku ngagai iya , " Beri bedus Aku makai .
43021018	Enggau bendar Aku madah ngagai nuan , lebuh nuan agi biak , nuan nanchangka belulang ke diri empu , lalu nuan bejalai ngagai sebarang endur nuan deka . Tang lebuh nuan nyau tuai , nuan deka ngunjurka jari nuan , lalu orang bukai deka nanchangka belulang ba nuan , lalu mai nuan ngagai endur ti enggai digusung nuan . "
43021019	( Jesus nyebut nya kena Iya madahka gaya pemati Peter kena Peter ngemuliaka Allah Taala . ) Udah nya Jesus lalu bejaku ngagai iya , " Titihka Aku ! "
43021020	Peter nguing , lalu tepedaka murid ke dikerinduka Jesus , nitihka seduai iya . Nya meh murid ke udah duduk semak Jesus lebuh sida makai , lalu udah nanya , " Tuhan , sapa orang ke deka nyual Nuan ? "
43021021	Lebuh Peter meda murid nya , iya lalu bejaku ngagai Jesus , " Tuhan , kati ku baka iya ? "
43021022	Jesus lalu nyebut ngagai Peter , " Enti ari peneka Aku iya mengkang idup nyentuk ngagai maya Aku datai , baka ni ku nya tau ngawa nuan ? Titihka Aku ! "
43021023	Nya alai berita pasal nya lalu ngelekai ba bala orang ke nitihka Jesus , madahka murid nya enda nemu mati . Tang Jesus nadai madahka murid nya enda nemu mati . Utai ti ku Jesus nya , " Enti ari peneka Aku iya mengkang idup nyentuk ngagai maya Aku datai , baka ni ku nya tau ngawa nuan ? "
43021024	Iya nya meh murid ke besaksi lalu udah nuliska utai tu , lalu kami nemu , saksi iya amat magang .
43021025	Tang mayuh mega utai bukai udah dikereja Jesus . Enti sema semua utai nya dituliska magang , jangka aku , dunya tu pen enda meh umbas alai nyimpan semua bup ti deka ditulis nya .
44001001	Tabi Teopilus , Dalam bup ti keterubah , Teopilus , aku nuliska pasal semua utai ti udah dikereja enggau diajar Jesus kenyau ari pun
44001002	nyentuk ngagai hari Iya dibai niki ke serega , lebuh Iya udah meri pesan , ulih kuasa Roh Kudus , ngagai sida rasul ke udah dipilih Iya . .
44001003	Dalam kandang empat puluh hari udah bekau Iya mati , Iya suah pegari di mua sida kena Iya nunjukka Diri amat idup . Sida meda Iya , lalu bejaku ngagai sida pasal Perintah Allah Taala .
44001004	Lebuh Iya benung diau enggau sida , Iya enda nyagi sida ninggalka Jerusalem , tang nganti pemeri ti udah disemaya Apai . Ku Iya , " Tu utai ti udah didinga kita ari Aku :
44001005	John maptisa ngena ai , tang kita deka dibaptisa ngena Roh Kudus dua tiga hari tu agi . "
44001006	Lebuh sida begempuru , sida lalu nanya Iya , " Tuhan , kati tu maya Nuan deka mulaika Perintah ngagai orang Israel ? "
44001007	Iya lalu nyaut , " Kita enda ibuh nemu maya tauka musin ti udah diletak Apai ngena hak Iya Empu .
44001008	Tang kita deka nerima kuasa lebuh Roh Kudus udah nurun atas kita , lalu kita deka nyadi saksi Aku di Jerusalem , di serata menua Judea enggau Samaria , enggau ngagai ujung dunya . "
44001009	Lebuh Iya udah nyebut nya , Iya lalu dibai niki ke serega , dipeda semua sida , lalu siti remang ngelindung Iya ari sida .
44001010	Lebuh sida benung engkadah ke langit nengkilaka Iya mupuk , tekala nya dua iku orang ke ngena gari burak bediri ngimbai sida
44001011	lalu bejaku , " Kita orang Galili , nama kebuah kita bediri engkadah ke langit ? Jesus tu , ke udah diambi ari kita lalu dibai niki ke serega , deka datai baru baka chara Iya ke mupuk ke serega , baka ke udah dipeda kita . "
44001012	Sida lalu pulai ngagai Jerusalem ari Bukit Kana kira satu kilometer ari nengeri nya .
44001013	Lebuh sida udah tama ngagai nengeri nya , sida lalu niki ke sadau , ti alai sida diau . Sida nya Peter , John , James , enggau Andrew , Philip enggau Thomas , Bartolomew enggau Matthew , James anak Alpius , Simon ke Bujang Berani , enggau Judas anak James .
44001014	Semua sida seruran besampi , sama enggau sida ke indu , nyengkaum Maria indai Jesus , enggau sida menyadi lelaki Jesus .
44001015	Lebuh maya nya Peter lalu bediri ba tengah-tengah bala sida ke arap ( pemayuh semua sida kira seratus dua puluh iku ) lalu bejaku ,
44001016	" Menyadi , Bup Kudus enda tau enda dikamatka , ba senentang Roh Kudus ke bejaku ngena mulut David , pasal Judas ke nyadi malin ke orang ke nangkap Jesus ,
44001017	laban iya udah nyadi raban kitai , lalu udah diberi ungkup dalam pengawa tu . " (
44001018	Nyadi Judas udah meli sebidang tanah ngena duit ti ulih iya ngereja pengawa ti jai nya . Iya rebah ba tanah nya lalu perut iya pechah , lalu semua perengka dalam iya tepambur pansut .
44001019	Semua orang ke diau di Jerusalem bela udah ninga pasal nya , nya alai , dalam jaku sida empu , sida ngumbai tanah nya Akeldama , reti nya " Tanah Darah . " )
44001020	" Laban endang udah ditulis dalam bup Masmur , ' Awakka rumah iya puang , lalu awakka orang nadai diau dalam rumah nya . ' Lalu udah mega ditulis munyi tu : ' Awakka orang bukai ngambi pengawa iya . '
44001021	" Nya alai , siku orang enda tau enda enggau kitai besaksika pasal pengangkat Tuhan Jesus ari mati . Orang nya enda tau enda siku ari raban kitai ke seruran enggau kitai sekumbang kitai ke bejalai kia-kia enggau Tuhan Jesus , berengkah ari maya John ke maptisa orang , nyentuk ngagai Hari Tuhan Jesus diambi ari kitai lalu dibai niki ke serega . "
44001022	
44001023	Nya alai sida lalu nuduhka dua iku orang : Josep , ke dikumbai Barsabas ( ke mega dikumbai Justus ) , enggau Matias .
44001024	Sida lalu besampi , ku sida , " Tuhan , Nuan nemu ati semua orang . Tunjukka ngagai kami ni bagi seduai tu ke udah dipilih Nuan
44001025	bekereja dalam pengawa tu nyadi rasul nganti Judas , ke udah limpang lalu mupuk ngagai endur iya empu . "
44001026	Sida lalu bechabut undi ke seduai iya , lalu Matias kena pilih . Iya lalu ditambahka ngagai bala rasul ke sebelas iku nya .
44002001	Lebuh hari Pentikos udah datai , semua sida begempuru ba endur siti .
44002002	Tekala nya utai ti munyi ribut biaubalai lalu datai ari langit , lalu ngemenuhka rumah ti alai sida duduk .
44002003	Utai ti baka daun api lalu pegari ba tengah-tengah sida , ti bechabang lalu inggap ba genap iku sida .
44002004	Semua sida lalu dipenuhka enggau Roh Kudus , lalu belabuh bejaku ngena jaku orang bansa bukai nitihka penau ti diberi Roh Kudus .
44002005	Nyadi di Jerusalem lebuh maya nya bisi orang Judah ke angkunka Allah Taala , ke datai ari semua menua di dunya tu .
44002006	Lebuh sida ninga munyi utai nya , sida lalu begelumu , lalu semua sida tekenyit ati , laban genap iku sida bela ninga bala orang ke arap nya bejaku ngena jaku bansa sida .
44002007	Sida balat alit ati sereta iran , lalu nanya , " Ukai enda semua sida ke bejaku tu orang Galili magang ?
44002008	Nya alai nama kebuah kitai bela ninga sida tu bejaku ngena jaku kitai empu ?
44002009	Kitai tu datai ari menua Partia , Media enggau Elam , Mesopotamia , Judea , enggau Kapadosia , Pontus enggau Asia ,
44002010	Prigia enggau Pampilia , Ejip enggau Libia semak Sairin , enggau temuai ari Rome , nyengkaum orang Judah enggau orang bansa bukai ke udah masuk pengarap orang Judah ,
44002011	orang ari Krit enggau Arabia . Tang semua kitai bela ninga sida tu bejaku ngena jaku kitai empu , madahka pasal pemesai pengawa Allah Taala ! "
44002012	Semua sida balat alit ati sereta beba penemu . Ku sida bejaku enggau pangan diri , " Nama reti utai tu ? "
44002013	Tang sida ti bukai ngelese , ku sida " Sida tu mabuk ! "
44002014	Tang Peter , ke bediri enggau sida ke sebelas iku , lalu bejaku enggau nyawa ti inggar ngagai orang mayuh : " Kita orang Judah , enggau semua kita ke diau di Jerusalem , awakka kita nemu utai tu , lalu pendingka utai ti disebut aku .
44002015	Iya ti bendar , orang tu ukai mabuk munyi ti disangka kita , laban jam diatu baru pukul semilan pagi .
44002016	Tu meh utai ti udah disebut nabi Joel :
44002017	' Ba hari ti penudi , ku Allah Taala bejaku , Aku deka nuang Roh Aku ngagai semua mensia , lalu anak lelaki enggau anak indu kita deka benabi , lalu anak bujang kita deka meda genera , lalu sida ke tuai deka bemimpi .
44002018	Sigi amat . Lebuh maya nya Aku deka nuang Roh Aku ngagai bala ulun ti indu enggau bala ulun Aku ti lelaki , lalu sida deka benabi .
44002019	Lalu Aku deka ngayanka tanda ti nyelai di langit enggau kereja ti nyelai ba dunya di baruh , darah , api enggau sebun ti baka asap .
44002020	Mata hari deka piam , lalu bulan deka bebali mirah baka darah , sebedau Hari Tuhan datai hari ti besai sereta bemulia nya .
44002021	Lalu barang sapa ngangauka nama Tuhan , deka diselamatka . '
44002022	" Kita orang Israel , dingaka jaku aku tu . Jesus orang Nasaret udah dikirumka Allah Taala ngagai kita . Utai tu nyata ari kereja ajih , enggau kereja ti nyelai ti dikereja Allah Taala , ulih Jesus , ba bala kita . Kita empu nemu utai tu , laban utai tu nyadi ba bala kita .
44002023	Jesus tu udah diserahka ngagai kita nitihka pelan enggau penemu Allah Taala . Kita ngeregang lalu munuh Iya ngena jari orang ke ari luar Adat .
44002024	Tang Allah Taala udah ngangkatka Iya lebuh Iya udah ngelepaska Iya ari pemati , laban pemati nadai kuasa atas Iya .
44002025	Laban David udah bejakuka pasal Iya munyi tu : ' Aku seruran meda Tuhan di mua aku . Laban Iya muak ari kanan aku , nya alai aku enda takut .
44002026	Nya alai ati aku gaga lalu dilah aku rami gaga , lalu aku deka diau dalam pengadang ,
44002027	laban Nuan enda ninggalka aku dalam dunya pemati , tauka nejuka Nembiak Nuan Ti Kudus , but .
44002028	Nuan udah nunjukka jalai pengidup ngagai aku . Nuan deka seruran enggau aku lalu ati aku deka penuh laban pengaga . '
44002029	" Menyadi , awakka aku bejaku enggau terang ngagai kita pasal aki kitai David . Iya udah mati lalu udah dikuburka , lalu kubur iya agi bisi ditu nyentuk ngagai diatu .
44002030	Laban iya endang nabi , iya nemu Allah Taala udah ngaga semaya ngena sumpah enggau iya madahka Diri deka ngasuh siku ari peturun iya nyadi raja .
44002031	Laban David nemu utai tu deka nyadi , nya alai iya bejakuka pasal pengangkat Kristus ari mati . Ku iya , ' Iya enda ditinggalka di dunya pemati , lalu tubuh Iya pen enda mega but . '
44002032	Jesus tu ke udah diangkatka Allah Taala ari mati , lalu semua kami tu nyadika saksi nya .
44002033	Iya udah diangkatka muak ari kanan Allah Taala lalu lebuh Iya udah nerima Roh Kudus ti udah disemaya Apai , Iya nuang Roh Kudus nya ngagai kami , baka ti dipeda enggau didinga kita .
44002034	Laban ukai David ke niki ke serega . Tang David empu nyebut : ' Ku Tuhan bejaku ngagai Tuhan aku : Duduk muak ari kanan Aku
44002035	datai ke Aku udah ngaga munsuh Nuan nyadika pelasar kaki Nuan . '
44002036	" Nya alai , awakka semua orang Israel nemu enggau terang : Jesus ke udah diregang kita , udah digaga Allah Taala nyadi Tuhan enggau Kristus ! "
44002037	Lebuh orang mayuh ninga nya , ati sida balat tusah . Sida lalu bejaku ngagai Peter enggau ngagai sida rasul ti bukai , " Menyadi , nama utai ti patut dikereja kami ? "
44002038	Ku Peter bejaku ngagai sida , " Nesal ati ke dosa kita , genap iku kita , lalu dibaptisa dalam nama Jesus Kristus , ngambika dosa kita diampun , lalu kita deka nerima Roh Kudus nyadika pemeri ti diberi Allah Taala .
44002039	Semaya nya diberi ngagai kita , enggau ngagai anak kita , enggau ngagai semua orang ke jauh , iya nya semua orang ke dikangauka Tuhan Allah Taala kitai ngagai Iya . "
44002040	Peter besaksi ngagai sida ngena mayuh jaku bukai , lalu meransang sida . Ku iya , " Lepaska diri ari rebak ti jai tu ! "
44002041	Sida ke arapka pesan iya , lalu dibaptisa . Kira tiga ribu iku orang ditambahka ngagai bala sida sehari nya .
44002042	Sida angkun belajar ari sida rasul , begempuru enggau sida , makai roti , sereta besampi .
44002043	Genap iku orang bela nangi laban mayuh kereja ajih enggau kereja ti nyelai dikereja sida rasul .
44002044	Semua orang ke arap begulai enggau pangan diri lalu bekunsika pemisi sida enggau pangan diri .
44002045	Sida nyual reta tengkira sida , lalu nyadung duit ti ulih sida ari nya ngagai semua bala sida , nitihka guna sida siku-siku .
44002046	Tiap hari sida begempuru dalam Rumah Sembiang . Sida makai roti dalam rumah sida . Sida beserumpu makai lalu bekunsika pemakai enggau ati ti gerah mudah sereta gaga ,
44002047	muji Allah Taala sereta dikerinduka semua orang . Lalu tiap hari Tuhan nambahka orang ke diselamatka ngagai bala sida .
44003001	Nyadi sekali , lebuh Peter seduai John mansang ngagai Rumah Sembiang lebuh maya besembiang ba urung pukul tiga ngalih hari ,
44003002	siku orang ke enda ulih bejalai kenyau ari ada dibai tama . Orang ngalika iya tiap hari ba mua pintu ti dikumbai Pintu ti Manah dalam Rumah Sembiang , ngambika iya ulih minta sedekah ari orang ke tama ngagai Rumah Sembiang nya .
44003003	Lebuh iya meda Peter seduai John baru deka tama ngagai Rumah Sembiang nya , iya lalu minta sedekah ari seduai iya .
44003004	Seduai iya lalu malik ngagai iya , lalu ku Peter bejaku , " Peda nuan kami duai tu ! "
44003005	Orang nya lalu merening ngagai seduai iya , ngarapka diri deka bulih sedekah ari seduai iya .
44003006	Tang ku Peter bejaku , " Aku nadai pirak tauka emas , tang utai ti dikemisi aku , nya meh utai ti diberi aku ngagai nuan : dalam nama Jesus Kristus orang Nasaret , bediri nuan lalu bejalai ! "
44003007	Peter lalu megai jari kanan iya , lalu ngangkatka iya . Tekala nya kaki enggau buku-ali orang nya lalu kering .
44003008	Iya engkejuk angkat , bediri , lalu bejalai , lalu tama ngagai Rumah Sembiang sama enggau Peter seduai John , ama bejalai , ama engkejuk , sereta muji Allah Taala .
44003009	Semua orang bela meda iya bejalai sereta muji Allah Taala ,
44003010	lalu sida ngelala iya nya orang ke udah duduk minta sedekah ba mua Pintu ti Manah dalam Rumah Sembiang . Lalu sida balat alit ati sereta iranka utai ti udah nyadi ba iya .
44003011	Lebuh orang nya majak bepegai ba Peter seduai John , semua orang mayuh alit ati lalu belanda ngagai sida tiga ba endur ti dikumbai Serambi Solomon .
44003012	Lebuh Peter meda orang mayuh datai , iya lalu bejaku ngagai sida , " Kita orang Israel , nama kebuah kita alit ati ke tu ? Nama kebuah kita merening ngagai kami ? Ukai kuasa kami tauka pengudus kami ti ngasuh orang tu ulih bejalai .
44003013	Allah Taala ke disembah Abraham , Isak enggau Jakop , Allah Taala ke disembah aki ini kitai , udah ngemuliaka Nembiak Iya Jesus , ke udah diserah lalu ditulak kita di mua Pilate , taja pen Pilate udah mutuska runding deka ngelepaska Iya .
44003014	Tang kita nulak Iya ti kudus sereta lurus , lalu kita minta siku pemunuh diserahka ngagai kita ,
44003015	lalu kita munuh Iya ti Pun pengidup . Tang Allah Taala udah ngangkatka Iya ari mati . Kami empu nyadika saksi nya .
44003016	Ulih pengarap ke nama Iya , ulih kuasa nama Iya , orang ke enda ulih bejalai tu , ke dipeda sereta dikelala kita empu , udah nyadi kering . Pengarap iya ke Jesus ti udah ngeraika iya , baka ke dipeda semua kita .
44003017	" Menyadi , aku nemu kita enggau bala tuai kita , udah ngereja utai nya laban kita enda nemu utai ti dikereja diri .
44003018	Tu chara Allah Taala ngamatka semua utai ti udah disebut Iya ngena semua sida nabi , madahka Kristus enda tau enda kena perinsa .
44003019	Nya alai , nesal ati meh kita lalu pulai baru ngagai Allah Taala , ngambika dosa kita diampun ,
44003020	ngambika maya deka datai alai kita deka ngasaika pengering ari Tuhan , sereta ngambika Iya ngirumka Kristus ngagai kita , iya nya Jesus ke udah dipilih Iya ke kita ,
44003021	ke enda tau enda diau di serega nyentuk ngagai maya Allah Taala udah ngaga semua utai nyadi baru magang , munyi ti udah dipadahka Iya ngena bala nabi Iya ti kudus dulu kelia .
44003022	Ku Moses bejaku , ' Tuhan Allah Taala kita deka milih siku nabi ke kita , ari bala kita empu , baka Iya ke udah milih aku . Kita enda tau enda mendingka semua utai ti dipadahka iya ngagai kita .
44003023	Barang sapa enda mendingka nabi nya deka dibuai ari raban nembiak Allah Taala . '
44003024	Lalu semua nabi ke udah bejaku , berengkah ari Samuel , enggau nabi bukai ke datai dudi ari iya , udah mega madahka hari nya .
44003025	Kita tu peturun sida nabi nya enggau peturun sempekat ti udah diberi Allah Taala ngagai aki ini kita , lebuh Iya bejaku ngagai Abraham , ' Ulih peturun nuan semua mensia di dunya tu deka diberekatka . '
44003026	Lebuh Allah Taala udah ngangkatka Nembiak Iya , Iya lalu ngirumka Iya ngagai kita dulu , ngambika Iya merekatka kita lebuh Iya nguingka genap iku kita ari penyai kita . "
44004001	Lebuh Peter seduai John agi benung bejaku ngagai orang mayuh , sida imam , enggau kepala orang ke nyaga Rumah Sembiang , enggau orang Saduki datai ngagai seduai iya ,
44004002	laban sida pedis ati ngagai seduai iya laban seduai iya ngajar orang mayuh , lalu madahka dalam Jesus bisi pengangkat ari mati .
44004003	Nya alai sida nangkap seduai iya , lalu nutup seduai iya dalam rumah jil , nyentuk ngagai hari siti , laban hari nyau lemai .
44004004	Tang mayuh orang ke ninga pesan nya , arap , lalu pemayuh tubuh sida nambah ngagai kira lima ribu iku .
44004005	Hari siti , bala orang ke megai perintah , sida tuai bansa enggau sida pengajar Adat begempuru di Jerusalem
44004006	sama enggau Imam Besai Anas , enggau Kaiapas , John , Aleksander , enggau sida ti bukai ke ari ruang bilik imam besai .
44004007	Lebuh sida udah ngasuh Peter seduai John bediri di mua sida , sida lalu nanya , " Ngena kuasa apa tauka ngena nama sapa seduai ngereja utai tu ? "
44004008	Peter , ke penuh laban Roh Kudus , lalu bejaku ngagai sida , " Kita orang perintah , enggau kita ke tuai bansa :
44004009	enti kami duai sehari tu ditanyaka pasal kereja ti manah ti udah dikereja ba orang ke enda ulih bejalai , pasal jalai orang tu udah digeraika ,
44004010	awakka semua kita nemu , lalu awakka semua orang Israel nemu , orang ke bediri di mua kita ditu diatu , udah digeraika ulih kuasa nama Jesus Kristus orang Nasaret , ke udah diregang kita , lalu udah diangkatka Allah Taala idup baru ari mati .
44004011	Jesus nya meh ' batu ti ditulak kita ke tukang rumah , tang udah nyadi batu ti pemadu beguna . '
44004012	Pengelepas semina ditemu dalam orang siku aja , laban nadai nama bukai di baruh langit ti diberi ngagai mensia ti ulih nyelamatka kitai . "
44004013	Lebuh sida meda pemerani Peter seduai John , lalu nemu seduai iya ukai orang ke bepelajar , tang orang ke sengapa-dia , sida balat alit ati . Nya baru sida nemu seduai iya udah bekaling enggau Jesus .
44004014	Lebuh sida meda orang ke udah digeraika bediri ngimbai seduai iya , sida nadai nemu jalai besangkalka nya .
44004015	Nya alai sida ngasuh seduai iya pansut ari balai nya . Sida lalu berandauka pasal pekara nya enggau pangan diri .
44004016	Ku sida , " Nama utai ti patut dikereja kita ngagai orang tu ? Laban semua orang ke diau di Jerusalem bela udah meda kereja ajih ti udah dikereja ulih seduai iya , lalu kitai nadai jalai besangkalka nya .
44004017	Tang kena nagang pekara tu ngelekai ba bala orang mayuh , awakka kitai nangkan seduai iya enggau jaku , enda nyagi seduai iya bejaku ngagai sebarang orang dalam nama tu . "
44004018	Nya alai sida lalu ngangauka Peter seduai John tama baru , lalu enda nyagi seduai iya bejaku tauka ngajar dalam nama Jesus .
44004019	Tang ku Peter seduai John nyaut sida , " Sekalika kami , di mua Allah Taala , patut mendingka kita , lalu enda mendingka Allah Taala , awakka kita empu berunding ,
44004020	laban kami enda ulih nagang diri bejakuka pasal utai ti udah dipeda enggau didinga kami . "
44004021	Lebuh sida udah ngemba seduai iya baru , sida lalu ngelepaska seduai iya , laban sida nadai nemu jalai ngukum seduai iya ketegal orang mayuh , laban semua sida bela muji Allah Taala ketegal utai ti udah nyadi .
44004022	Laban orang ke udah digeraika ulih kereja ajih nya lebih empat puluh taun umur .
44004023	Lebuh Peter seduai John udah dilepaska , seduai iya lalu pulai ngagai raban sida empu , lalu madahka jaku ti udah disebut sida tuai imam , enggau bala tuai bansa , ngagai seduai iya .
44004024	Lebuh sida ninga nya , semua sida lalu besampi enggau nyawa ti inggar ngagai Allah Taala . Ku sida , " Tuhan ti Pemadu Tinggi , ke ngaga langit , tanah , enggau tasik , enggau semua utai ti dalam sida ,
44004025	ke udah bejaku ngena Roh Kudus nengah mulut nembiak Nuan David , ' Nama kebuah orang bansa bukai pedis ati , lalu semua bansa berundingka utai ti nadai guna ?
44004026	Bala raja dunya angkat bediri , lalu orang ke megai perintah udah begempuru ngelaban Tuhan enggau ngelaban Kristus Iya . '
44004027	Laban dalam nengeri tu , iya ti bendar , Herod seduai Pontius Pilate , enggau orang bansa bukai , enggau orang Israel , udah begempuru ngelaban Nembiak Nuan ti kudus , Jesus ke udah dipilih Nuan ,
44004028	ngambika sida ngereja utai ti endang udah dulu diletak Nuan deka nyadi .
44004029	Nya alai diatu , Tuhan , peda Nuan pemalat sida ngemba kami , lalu beri pemerani ngagai nembiak nuan kena sida nusui pesan Nuan ,
44004030	lebuh Nuan ngunjurka jari Nuan lalu ngeraika orang , lalu tanda ti nyelai enggau kereja ajih dikereja dalam nama Jesus , nembiak Nuan ti kudus . "
44004031	Lebuh sida udah besampi , endur alai sida ke begempuru lalu berenyang . Semua sida lalu dipenuhka enggau Roh Kudus , lalu sida berani nusui pesan Allah Taala .
44004032	Semua sida ke arap sama seati , sama sepenemu , lalu nadai siku sida ngumbai utai ti dikemisi sida semina diempu sida kediri , tang semua sida bekunsika semua utai ti dikemisi sida enggau pangan diri .
44004033	Enggau kuasa ti besai , sida rasul besaksika pasal pengangkat Tuhan Jesus ari mati , lalu Allah Taala merekatka semua sida .
44004034	Nadai siku sida suntuk utai , laban sida ke bisi tanah tauka rumah , nyual utai nya , lalu mai
44004035	lalu ngengkahka rega utai nya semak kaki sida rasul , lalu duit nya disadung ngagai bala sida nitihka guna sida siku-siku .
44004036	Siku orang Lewi ke benama Josep , ke asal ari Saiprus , ke dikumbai bala sida rasul Barnabas ( reti nya , " Anak Peransang " )
44004037	nyual tanah iya , mai duit nya , lalu ngengkahka duit nya semak kaki sida rasul .
44005001	Tang siku lelaki ke benama Ananias enggau bini iya Sapira nyual sebidang tanah .
44005002	Ari aum seduai melaki-bini iya , iya naruh sebagi ari duit nya , mai teda duit nya lalu ngengkahka duit nya semak kaki sida rasul .
44005003	Peter lalu nanya iya , " Ananias , nama kebuah Sitan udah ngasuh nuan bulaka Roh Kudus , lalu ngasuh nuan naruh sebagi ari rega tanah nya ?
44005004	Lebuh tanah nya apin dijual , tanah nya endang enggi nuan , ukai enda ? Lalu lebuh tanah nya udah dijual , duit nya endang sebarang ku nuan enggau , ukai enda ? Nya alai , nama kebuah nuan berunding deka ngereja utai tu dalam ati nuan ? Nuan ukai ngemulaka kami , tang ngemulaka Allah Taala ! "
44005005	Lebuh Ananias ninga jaku nya , iya rebah lalu mati . Semua orang ke ninga pekara nya bela takut magang .
44005006	Bala orang ke bujang datai , mungkus bangkai iya , ngesan iya ke luar , lalu nguburka iya .
44005007	Kira tiga jam udah bekau nya bini iya tama , enda nemu utai ti udah nyadi .
44005008	Peter lalu nanya iya , " Padahka ngagai aku , kati tu semua rega tanah ti dijual seduai laki nuan ? " Iya lalu nyaut , ' Au . Nya meh rega iya . "
44005009	Peter lalu bejaku ngagai iya , " Nama kebuah seduai besetuju deka nguji Roh Tuhan ? Dinga nuan ! Orang ke udah nguburka laki nuan , bisi bediri di mua pintu , lalu sida deka ngesan nuan pansut ! "
44005010	Tekala nya iya lalu rebah semak kaki Peter , lalu mati . Lebuh sida ke bujang tama lalu nemu iya udah mati , sida lalu ngesan iya ke luar , lalu nguburka iya ngimbai laki iya .
44005011	Semua raban eklisia , enggau semua orang ke ninga pasal pekara nya lalu balat amat takut .
44005012	Mayuh kereja ti nyelai enggau kereja ajih dikereja sida rasul ba bala orang mayuh . Lalu semua sida ke arap begempuru ba Serambi Solomon .
44005013	Nadai orang bukai berani begulai enggau sida , tang orang balat muji sida .
44005014	Tang taja pia , orang ke arapka Tuhan lebih agi majak nambah-menambah , orang ke lelaki enggau orang ke indu ,
44005015	datai ke orang nyau mai orang ke sakit ngagai jalai raya , lalu ngalika sida ba tilam tauka ba tikai , ngambika ayuk Peter ninggang sida lebuh iya mansa .
44005016	Mayuh amat orang mega datai begempuru ari mayuh bengkah nengeri ti ngelingi Jerusalem , mai orang ke sakit enggau orang ke dikeduan roh ti kamah , lalu semua sida digeraika magang .
44005017	Imam besai lalu ngereja siti utai . Iya enggau semua orang ke enggau iya , ke kepepaska sida rasul ,
44005018	nangkap sida rasul lalu nutup sida dalam rumah jil .
44005019	Tang malam nya siku melikat Tuhan muka pintu rumah jil nya , mai sida pansut , lalu bejaku ,
44005020	" Mupuk kita , lalu bediri dalam Rumah Sembiang , lalu padahka ngagai orang mayuh semua pesan pasal pengidup tu . "
44005021	Lebuh sida ninga nya , sida tama ngagai Rumah Sembiang ba urung rerak tawas , lalu majak ngajar orang mayuh . Lebuh imam besai enggau orang ke enggau iya datai , sida ngempuruka semua raban Kunsil , enggau semua tuai bansa orang Israel , lalu ngasuh orang mai sida rasul ari rumah jil ngagai sida .
44005022	Tang lebuh sida polis ke nyaga Rumah Sembiang mansang ngagai rumah jil , sida nadai nemu sida rasul dalam rumah jil nya ; nya alai sida lalu pulai baru ngagai Kunsil lalu madahka nya ,
44005023	" Kami nemu semua pintu ba rumah jil nya dikunchi magang , lalu semua jejaga bediri ba mua pintu , tang lebuh kami muka pintu , kami nadai nemu orang di dalam ! "
44005024	Lebuh pemesai ke nyaga Rumah Sembiang , enggau sida tuai imam ninga nya , sida beba runding lebuh sida berundingka utai ti udah nyadi .
44005025	Udah nya siku orang datai lalu madah ngagai sida , " Dinga kita , orang ke ditutup kita dalam rumah jil diatu bediri dalam Rumah Sembiang , ngajar orang mayuh ! "
44005026	Pemesai nya lalu mupuk enggau bala polis ke nyaga Rumah Sembiang , lalu mai sida rasul , tang enda enggau chara ti kasar , laban sida takutka diri dituku orang mayuh ngena batu .
44005027	Lebuh sida udah mai sida rasul , sida lalu ngasuh sida rasul bediri di mua raban Kunsil . Imam besai lalu nanya sida .
44005028	Ku iya , " Kami udah meri atur ti terit , enda nyagi kita ngajar dalam nama tu , tang diatu kita udah ngisi Jerusalem ngena ajar kita , lalu kita keras deka ngasuh kami betanggungjawapka pemati Iya ! "
44005029	Tang ku Peter enggau sida rasul bukai nyaut , " Kami enda tau enda ngasika Allah Taala , ukai ngasika mensia .
44005030	Allah Taala aki ini kitai udah ngangkatka Jesus ari mati , ke udah dibunuh kita ba kayu regang .
44005031	Allah Taala udah ngangkatka Iya muak ari kanan Iya nyadi Kepala enggau Juruselamat , ngambika Iya ulih meri orang Israel peluang nesal ati lalu dosa sida diampun .
44005032	Lalu kami empu nyadi saksi ke utai nya , lalu baka nya mega Roh Kudus ke udah diberi Allah Taala ngagai orang ke ngasika Iya . "
44005033	Lebuh sida ninga nya , sida balat amat pedis ati , lalu deka munuh sida rasul .
44005034	Tang siku orang Parisi ke benama Gamaliel ke dalam Kunsil nya , ke nyadi pengajar Adat sereta dibasa orang mayuh , bediri lalu ngasuh orang mai sida rasul pansut enda lama .
44005035	Udah nya iya lalu bejaku ngagai raban Kunsil , " Kita orang Israel , perundingka enggau manah utai ti deka dikereja kita ngagai orang tu .
44005036	Laban dulu suba Tadeus angkat ngelaban , ngumbai diri orang ke besai , lalu kira empat ratus iku orang nitihka iya . Tang iya dibunuh , lalu semua orang ke nitihka iya pambar lalu lesap .
44005037	Udah nya Judas ari Galili angkat ngelaban lebuh maya ngitung tubuh , lalu mai orang enggau iya . Iya mega dibunuh , lalu semua orang ke nitihka iya pambar magang .
44005038	Nya alai , ba pekara ke diatu , aku madah ngagai kita , anang ngereja sebarang utai ngagai sida . Awakka sida pia aja ! Laban enti pelan tauka pengawa tu datai ari mensia , iya deka puntan .
44005039	Tang enti utai tu datai ari Allah Taala , kita enda ulih ngalahka sida , lalu kita deka ditemu ngelaban Allah Taala ! " Sida lalu besetuju enggau penemu Gamaliel .
44005040	Lebuh sida udah ngasuh sida rasul tama , sida lalu ngasuh sida disipat . Udah nya sida enda nyagi sida bejaku dalam nama Jesus , lalu ngelepaska sida .
44005041	Lebuh sida rasul angkat ari balai Kunsil , sida lalu rami gaga ati ke diri ke udah dikira patut kena perinsa ketegal nama Jesus .
44005042	Lalu tiap hari , dalam Rumah Sembiang enggau dalam rumah sida empu , sida enda ngetu-ngetu ngajar sereta madahka Jesus nya Kristus .
44006001	Lebuh maya nya menya , lebuh bala murid nyau majak nambah-menambah , orang Judah ke bejaku ngena jaku Gerika mutap ngelaban orang Hebrew , laban indu balu sida enda dikibuhka orang lebuh orang nyadung pemakai tiap hari .
44006002	Sida rasul ke dua belas lalu ngempuruka semua orang ke arap , lalu bejaku ngagai sida , " Kami enda patut ngelengkaka pengawa nusui jaku Allah Taala , lalu meri orang makai .
44006003	Nya alai , menyadi , pilih ari bala kita empu tujuh iku orang ke manah perangai , ke penuh laban Roh Kudus sereta bepenemu-dalam , ke tau diasuh kitai ngereja pengawa tu ,
44006004	lalu kami empu deka ngemeranka pengawa besampi enggau nusui Berita Manah . "
44006005	Utai ti disebut sida ngelantangka ati semua sida , lalu sida milih Stepen ke penuh laban pengarap enggau Roh Kudus , sama enggau Philip , Prokorus , Nikanor , Timon , Parmenas enggau Nikolaus , siku orang bansa bukai ke datai ari Antiok ke udah masuk pengarap orang Judah .
44006006	Sida lalu ngasuh orang nya bediri di mua sida rasul , ke besampi lalu ngengkahka jari atas sida .
44006007	Jaku Allah Taala majak ngelekai . Pemayuh murid lalu balat amat majak nambah-menambah di Jerusalem , lalu mayuh amat mega sida imam nerima pengarap nya .
44006008	Stepen , ke penuh laban berekat enggau kuasa , ngereja mayuh kereja ajih enggau kereja ti nyelai ba orang mayuh .
44006009	Udah nya sekeda orang ari raban Balai Gempuru Orang Ke Udah Dilepaska enggau orang Judah ke datai ari menua Sairin , ari Aleksandria , enggau ari menua Silisia enggau Asia , belabuh betalat enggau Stepen .
44006010	Tang sida enda ulih ngelaban penemu-dalam enggau kuasa Roh Kudus ti dikena iya bejaku .
44006011	Sida lalu belalai nyungkak orang nyebut , " Kami udah ninga iya bejaku busung ngelaban Moses , enggau ngelaban Allah Taala ! "
44006012	Lalu sida nyungkak orang mayuh , enggau sida tuai bansa , enggau sida pengajar Adat . Sida lalu nangkap Stepen lalu mai iya ngagai Kunsil .
44006013	Sida ngasuh orang besaksi bula ngelaban iya , munyi tu , " Orang tu enda ngetu-ngetu bejaku ngelaban endur ti kudus tu , enggau ngelaban Adat ,
44006014	laban kami udah ninga iya madahka Jesus orang Nasaret deka ngerusak endur tu , lalu ngubah semua adat asal ti diberi Moses ngagai kitai ! "
44006015	Semua orang ke duduk dalam Kunsil nya bela merening magang ngagai Stepen , lalu sida meda mua iya baka mua melikat .
44007001	Imam besai lalu nanya Stepen , " Kati nya amat ? "
44007002	Stepen lalu nyaut , " Bala menyadi , apai , pendingka aku ! Allah Taala ti bemulia pegari di mua aki kitai Abraham , lebuh iya di menua Mesopotamia , sebedau iya diau di Haran ,
44007003	lalu bejaku ngagai iya , ' Tinggalka menua enggau kaban belayan nuan , lalu mupuk ngagai menua ti deka ditunjukka Aku ngagai nuan . '
44007004	Nya alai iya ninggalka menua Kaldea , lalu diau di Haran . Udah bekau pemati apai iya , Allah Taala ngasuh iya mindah ari menua nya ngagai menua tu , ti alai kita diau diatu .
44007005	Allah Taala enda meri iya pesaka di menua nya , sekaki pen nadai , tang besemaya deka meri menua nya nyadika pesaka iya , enggau ngagai bala peturun iya , taja pen iya nadai anak .
44007006	Allah Taala bejaku madahka peturun iya deka nyadi orang kampar di menua orang , ke deka ngaga sida nyadi ulun lalu merinsaka sida empat ratus taun .
44007007	Ku Allah Taala bejaku , ' Tang Aku deka ngukum bansa ti beulunka sida , lalu udah bekau nya sida deka pansut ari menua nya lalu nyembah Aku ba endur tu . '
44007008	Allah Taala lalu meri iya sempekat betutus . Nya alai Abraham nutus Isak ba hari ti kelapan udah bekau Isak ada . Isak beranakka Jakop , lalu Jakop beranakka dua belas iku aki ini kitai ke nurunka bansa kitai .
44007009	Bala anak lelaki Jakop kepapaska menyadi sida Josep , nya alai sida nyual iya ngagai menua Ejip . Tang Allah Taala bisi enggau iya
44007010	lalu ngelepaska iya ari semua penusah iya . Iya meri Josep penemu-dalam lalu ngasuh iya dikerinduka Raja Pharaoh menua Ejip . Nya alai raja nya ngasuh Josep merintah menua Ejip sereta ngemataka semua ruang bilik raja .
44007011	Udah nya lapar pungkang nyadi di serata menua Ejip enggau menua Kanaan . Mensia balat amat merinsa lalu bala aki kitai nadai pemakai .
44007012	Tang lebuh Jakop ninga menua Ejip bisi gandum , iya lalu ngasuh sida aki kitai mansang kin keterubah iya .
44007013	Lebuh sida mansang kin kedua kali , Josep madahka diri ngagai bala menyadi iya , lalu raja nemu pasal sida Josep sebilik .
44007014	Josep lalu ngirumka pesan ngagai apai iya Jakop , minta Jakop enggau semua tujuh puluh lima iku sida sebilik pindah ngagai menua Ejip .
44007015	Nya alai Jakop pindah ngagai menua Ejip . Iya enggau bala anak iya mati di menua nya ,
44007016	lalu bangkai sida dibai pulai ngagai Sekem , lalu dikuburka dalam kubur ti udah dibeli Abraham ari raban peturun Hamor di Sekem .
44007017	Tang lebuh timpuh nyau semak alai Allah Taala deka ngamatka semaya ti udah digaga Iya ngagai Abraham , pemayuh tubuh bansa kitai nyau nambah-menambah di menua Ejip ,
44007018	nyentuk ngagai maya siku agi raja , ke enda nemu Josep , merintah menua Ejip .
44007019	Iya nipu bansa kitai lalu mejalka sida aki ini kitai muai anak sida ke baru ada , ngambika sida mati .
44007020	Nya meh maya Moses ada . Gamal iya sigat di mua Allah Taala , lalu iya diibun dalam rumah apai iya empu tiga bulan ,
44007021	lalu lebuh iya dibuai , anak indu raja ngiru iya , lalu ngibun iya nyadika anak iya empu .
44007022	Nya alai Moses diajar semua penemu-dalam orang Ejip , lalu iya nyadi orang ke bekuasa dalam jaku enggau pengawa .
44007023	" Lebuh iya umur empat puluh taun , iya berunding deka nemuai ngagai bansa iya empu , iya nya orang Israel .
44007024	Lebuh iya tepedaka siku orang Ejip merinsaka siku orang Israel , iya lalu nulung orang Israel nya , bebalas ngagai orang Ejip nya , lalu munuh iya . (
44007025	Moses ngumbai bansa iya empu nemu Allah Taala deka ngena iya ngelepaska sida , tang sida enda nemu nya . )
44007026	Hari siti iya tepedaka dua iku orang Israel belaya . Iya lalu nguji ngasuh seduai iya bebaik enggau pangan diri . Ku iya , ' Seduai sama sebansa . Nama kebuah seduai belaya baka tu ? '
44007027	Tang orang ke ngelaya pangan iya , ngejuka Moses ke tisi , lalu bejaku , ' Sapa ngasuh nuan merintah lalu nyadi hakim kami ?
44007028	Kati nuan deka munuh aku , baka nuan ke munuh orang Ejip nya kemari ? '
44007029	Lebuh Moses ninga nya , iya lalu rari ari menua Ejip , lalu diau ngampar di menua Midian . Dia iya bisi dua iku anak lelaki .
44007030	" Empat puluh taun udah bekau nya , siku melikat pegari di mua iya di menua puang ba Bukit Sinai , dalam api ti mau ba babas .
44007031	Lebuh Moses meda nya , iya balat alit ati , lalu lebuh iya mansang deka meda semak agi , iya lalu ninga nyawa Tuhan bejaku ,
44007032	' Aku tu Allah Taala aki ini nuan , Allah Taala ke disembah Abraham , Isak , enggau Jakop . ' Moses lalu getar-getar takut , lalu enda berani merening agi .
44007033	Tuhan lalu bejaku ngagai iya , ' Buka selipar nuan , laban nuan bediri ba tanah ti kudus .
44007034	Aku udah meda bala nembiak Aku balat kena perinsa di menua Ejip , lalu udah ninga demuh sida , lalu Aku udah nurun deka ngelepaska sida . Datai kitu diatu . Aku deka ngirumka nuan ngagai menua Ejip . '
44007035	" Moses nya meh orang ke ditulak orang Israel , lebuh sida bejaku , ' Sapa ngasuh nuan merintah lalu ngakim kami ? ' Iya nya meh orang ke udah diasuh Allah Taala nyadi tuai orang Israel , lalu ngelepaska sida , disaup melikat ke udah pegari di mua iya ba babas nya .
44007036	Iya nguluka sida pansut ari menua Ejip , lebuh iya udah ngereja kereja ajih , enggau kereja ti nyelai di menua Ejip , ba Tasik Mirah , enggau di menua puang dalam kandang empat puluh taun .
44007037	Moses nya meh orang ke udah bejaku ngagai orang Israel , ' Allah Taala deka ngirumka siku nabi ngagai kita ari bansa kita empu , baka Iya ke udah ngirumka aku . '
44007038	Moses nya meh orang ke begempuru enggau bala mayuh di menua puang , enggau melikat ke bejaku ngagai iya ba Bukit Sinai , sereta enggau bala aki ini kitai . Lalu iya nerima pesan ti idup ngambika diberi ngagai kitai .
44007039	" Sida aki ini kitai enggai ngasika iya , tang nulak iya ke tisi lalu keran deka pulai baru ngagai menua Ejip .
44007040	Ku sida bejaku ngagai Aron , ' Gaga petara ke kitai ngambika bisi nguluka kitai . Nyadi pasal Moses ke udah nguluka kitai pansut ari menua Ejip , kitai nadai nemu namaka penyadi iya . '
44007041	Lebuh maya nya sida ngaga siku engkeramba anak sapi , ngenjuk piring ngagai engkeramba nya , lalu begawai ngemesaika utai ti udah digaga jari sida empu .
44007042	Tang Allah Taala ninggalka sida , lalu nejuka sida besembahka bintang ti di langit , munyi ti ditulis dalam bup sida nabi : ' Kita orang Israel ! Kati kita bisi nyayat jelu ke Aku lalu ngenjuk piring ngagai Aku lebuh kita empat puluh taun di menua puang ?
44007043	Nadai ! Kita mai langkau kain petara Molek , enggau bintang petara Repan ti disembah kita , engkeramba ti udah digaga ke disembah kita . Nya alai , Aku deka muai kita ngilah Babilon . '
44007044	" Aki ini kitai bisi Langkau Kain Allah Taala di menua puang , ti udah diasuh Allah Taala gaga Moses , nitihka tukuh ti udah dipeda Moses .
44007045	Udah nya , aki ini kitai ke udah nerima Langkau Kain nya ari aki ini sida , mai Langkau Kain nya lebuh sida bejalai enggau Josua , lalu ngerampas menua tu ari bansa orang ke diburu Allah Taala , lebuh aki ini kitai nyerang . Lalu Langkau Kain nya agi meruan nyentuk ngagai maya David ,
44007046	ke dikerinduka Allah Taala , ke minta Allah Taala ngemendarka iya ngaga sebuah rumah ke Allah Taala Jakop .
44007047	Tang orang ke ngaga rumah nya ke Tuhan nya Solomon .
44007048	" Tang taja pia , Allah Taala ti Pemadu Tinggi enda diau dalam rumah ti digaga jari mensia . Munyi ti disebut siku nabi ,
44007049	' Serega nya kerusi diraja Aku , lalu dunya nya pelasar ke kaki Aku . Rumah nama ti deka digaga kita ke Aku tauka dini endur alai Aku deka diau ? Ku Tuhan bejaku .
44007050	Ukai enda jari Aku Empu ti ngaga semua utai nya ? '
44007051	" Kita tu orang ke kieh . Kita enda ditutus dalam ati enggau dalam pending kita . Kita seruran ngelaban Roh Kudus , baka aki ini kita .
44007052	Ni nabi ke enda diperinsaka aki ini kita ? Sida udah munuh sida nabi ke madahka dulu kelia pasal penatai Iya ke Lurus , lalu diatu kita udah nyual lalu munuh Iya .
44007053	Kita tu orang ke udah nerima Adat ti diberi bala melikat , tang kita enda ngasika Adat nya ! "
44007054	Lebuh raban Kunsil ninga nya , sida pedis ati lalu kerik-kerik ngeli deka ngelaban iya .
44007055	Tang Stepen , penuh laban Roh Kudus , engkadah ke langit , lalu meda mulia Allah Taala , enggau Jesus bediri muak ari kanan Allah Taala .
44007056	Lalu ku Stepen bejaku , " Peda nyin ! Aku meda serega tebuka , enggau Anak Mensia bediri muak ari kanan Allah Taala ! "
44007057	Tang sida mampul pending sida , manjung lalu semua sida belanda ngagai Stepen lalu nerekam iya .
44007058	Sida lalu ngirit iya pansut ari nengeri , lalu belabuh nuku iya ngena batu . Orang ke besalah iya lalu ngengkahka serayung sida ba kaki orang bujang siku ke benama Saul .
44007059	Lebuh sida benung nuku Stepen ngena batu , iya besampi , " Tuhan Jesus , sambut semengat aku ! "
44007060	Iya lalu besugang , lalu ngangau enggau nyawa ti inggar , " Tuhan ! Anang besalahka sida ketegal dosa tu ! " Lebuh iya udah nyebut nya , iya lalu mati .
44008001	Saul rindu meda Stepen kena bunuh . Berengkah ari sehari nya raban eklisia di Jerusalem balat amat kena perinsa , lalu kelimpah ari sida rasul , semua sida pambar ngagai serata menua Judea enggau Samaria .
44008002	Orang ke angkunka Allah Taala nguburka Stepen , lalu bekeduie nyabakka iya .
44008003	Tang Saul belabuh ngerusak eklisia . Iya bejalai ari rumah sebuah ngagai rumah sebuah , lalu ngirit orang ke lelaki enggau orang ke indu , lalu nutup sida dalam rumah jil .
44008004	Sida ke pambar pendiau , bejalai ari endur siti ngagai endur siti , nusui Berita Manah .
44008005	Philip mupuk ngagai nengeri Samaria , lalu nusui pasal Kristus ngagai orang dia .
44008006	Lalu semua orang mayuh bela keran mendingka utai ti disebut Philip , lebuh sida ninga iya sereta meda kereja ajih ti dikereja iya ,
44008007	laban roh ti jai manjung pansut ari mayuh orang ke dirasuk antu , lalu mayuh orang ke mati tubuh , tauka enda ulih bejalai , digeraika .
44008008	Nya alai orang dalam nengeri nya balat amat gaga .
44008009	Nyadi di nengeri nya bisi orang siku ke benama Simon . Iya lama udah ngereja pengawa keramat , ti ngasuh orang di Samaria balat alit ati , lalu madahka diri orang ke bekuasa .
44008010	Semua orang di nengeri nya , orang ke kaya enggau orang ke seranta bela keran mendingka iya . Ku sida , " Iya tu kuasa Allah Taala , ti dikumbai ' Kuasa Ti Besai , ' "
44008011	Lalu sida keran mendingka iya laban sida lama udah balat alit ati meda kereja keramat ti digaga iya .
44008012	Tang lebuh sida arapka pesan ti ditusui Philip pasal Berita Manah Perintah Allah Taala , enggau pasal nama Jesus Kristus , sida lalu dibaptisa , nyengkaum lelaki enggau indu .
44008013	Indah Simon empu deh arap . Lebuh iya udah dibaptisa , iya nitihka Philip , lalu iya balat alit ati lebuh iya meda kereja ti nyelai enggau kereja ajih nyadi .
44008014	Lebuh sida rasul di Jerusalem ninga orang Samaria udah nerima jaku Allah Taala , sida lalu ngasuh Peter seduai John ngabas sida .
44008015	Seduai iya mupuk , lalu besampika sida ngambika sida nerima Roh Kudus ,
44008016	( laban Roh Kudus apin nurun atas sida ; sida semina udah dibaptisa dalam nama Tuhan Jesus ) .
44008017	Peter seduai John lalu ngengkahka jari atas sida , lalu sida nerima Roh Kudus .
44008018	Lebuh Simon meda Roh Kudus bisi diberi lebuh seduai iya ngengkahka jari atas sida , iya lalu nguji meri seduai iya duit ,
44008019	ku iya , " Beri kuasa tu mega ngagai aku , ngambika orang ke alai aku ngengkahka jari , nerima Roh Kudus . "
44008020	Tang ku Peter bejaku ngagai iya , " Awakka duit nuan enggau nuan empu sama mati , laban nuan ngumbai diri ulih meli pemeri Allah Taala ngena duit !
44008021	Nuan nadai bagi tauka ungkup dalam utai tu , laban ati nuan salah di mua Allah Taala .
44008022	Nya alai nesal nuan ke penyai nuan tu , lalu besampi ngagai Tuhan , nyangka ukur Iya ulih ngampun nuan ari runding nuan ti jai nya .
44008023	Laban aku meda nuan tu penuh laban ati ti kepapas , sereta ditanchang dosa . "
44008024	Simon lalu bejaku ngagai Peter seduai John , " Besampi ke aku ngagai Tuhan , ngambika utai ti disebut nuan nya enda nyadi ba aku . "
44008025	Lebuh Peter seduai John udah besaksi , lalu nusui pesan Tuhan , seduai iya pulai ngagai Jerusalem , lalu nusui Berita Manah ba mayuh bengkah genturung pendiau di Samaria .
44008026	Udah nya siku melikat Tuhan bejaku ngagai Philip , " Angkat nuan , lalu bejalai tunga ke selatan ngagai jalai raya ti nuju ari Jerusalem ngagai Gasa . " ( Jalai raya nya ngerenchah menua puang . )
44008027	Philip angkat lalu mupuk . Nyadi siku pemesai ari Etiopia , ke udah dipeliri , ke ngemataka sarang wang Kuin Kandas menua Etiopia , udah mansang ngagai Jerusalem deka nyembah Allah Taala .
44008028	Lalu iya diatu benung mulaika diri ngagai menua iya empu , duduk dalam kerita kuda iya , lalu macha bup nabi Isaiah .
44008029	Roh Kudus lalu bejaku ngagai Philip , " Alai nuan mansang ngagai kerita kuda nya . "
44008030	Philip lalu belanda ngagai kerita kuda nya , lalu ninga orang nya macha bup nabi Isaiah . Philip lalu nanya iya , " Kati nuan meretika utai ti dibacha nuan ? "
44008031	Disaut orang nya , " Baka ni ku aku ulih mereti , enti orang nadai nerangka utai nya ngagai aku ? " Iya lalu ngasuh Philip niki ngagai kerita kuda nya . Philip lalu duduk ngimbai iya .
44008032	Tu genteran dalam Bup Kudus ti dibacha iya : " Iya baka bedus ti deka disayat , baka anak domba ti enda bemunyi lebuh iya dikukur . Iya nadai bejaku seleka .
44008033	Iya dikeduan , lalu enda diberi atur ti lurus . Sapa ulih bejakuka pasal peturun Iya ? Laban nyawa Iya udah diambi ari dunya tu . "
44008034	Pemesai nya lalu nanya Philip , " Padahka ngagai aku , sapa orang ke dikenang nabi nya ? Pasal iya empu , tauka pasal orang bukai ? "
44008035	Philip lalu belabuh bejaku bepun ari ayat nya , lalu nusui ngagai iya Berita Manah pasal Jesus .
44008036	Lebuh seduai iya benung di rantau jalai , seduai iya lalu datai ba endur siti ti bisi ai , lalu ku pemesai nya bejaku , " Peda nuan , ditu bisi ai . Nama utai ti tau nagang aku dibaptisa ? "
44008037	Ku Philip bejaku ngagai iya , " Enti nuan arap enggau pengabis ati nuan , nuan tau dibaptisa . " Pemesai nya lalu nyaut , " Aku arapka Jesus Kristus nya Anak Allah Taala . "
44008038	Iya lalu ngasuh kerita kuda nya ngetu , lalu seduai iya sama nurun ngagai ai nya . Philip lalu maptisa iya .
44008039	Lebuh seduai iya pansut ari ai nya , Roh Kudus lalu nabanka Philip , lalu pemesai nya nadai agi meda Philip . Iya lalu mupuk , gaga ati .
44008040	Tang Philip nemu diri di Asotus , lalu lebuh iya bejalai nengah menua nya , iya nusui Berita Manah dalam semua nengeri , nyentukka iya nyau datai di Siseria .
44009001	Lebuh maya nya Saul , ke agi majak ngemba lalu munuh murid Tuhan , betemu enggau imam besai
44009002	lalu minta surat penerang kena iya madahka pejalai diri ngagai balai gempuru di Damaskus , ngambika , enti iya bisi tetemuka lelaki tauka indu ke nitihka Jalai Tuhan , iya tau nangkap sida , lalu mai sida ngagai Jerusalem .
44009003	Lebuh Saul benung di rantau jalai semak Damaskus , siti penampak lalu ngenyit manchar ari langit ngelingi iya .
44009004	Iya rebah ke tanah , lalu ninga nyawa bejaku ngagai iya , " Saul , Saul ! Nama kebuah nuan merinsaka Aku ? "
44009005	Iya lalu nanya , " Sapa nuan , Tuan ? " Nyawa nya lalu nyaut , " Aku tu Jesus , ke diperinsaka nuan . "
44009006	" Tang angkat nuan , lalu tama ngagai nengeri nya , lalu nuan deka dipadahka utai ti enda tau enda dikereja nuan . "
44009007	Orang ke bejalai sama enggau Saul bediri tegir-tegir , enda bejaku , laban sida bisi ninga munyi nyawa nya bejaku , tang nadai meda orang .
44009008	Saul angkat ari tanah , tang taja pen mata iya menchelak , iya nadai meda utai . Nya alai sida megai jari iya , lalu ngiring iya ngagai Damaskus .
44009009	Dalam kandang tiga hari iya nadai meda utai , enda makai , enda ngirup .
44009010	Nyadi di Damaskus bisi siku murid benama Ananias . Tuhan bejaku ngagai iya dalam genera , " Ananias ! " Ananias lalu nyaut , " Tu aku , Tuhan . "
44009011	Tuhan lalu bejaku ngagai iya , " Angkat nuan , lalu bejalai ngagai jalai ti dikumbai Rurus , lalu lebuh nuan datai ba rumah Judas , tanyaka orang siku ke benama Saul , ke asal ari Tarsus . Iya diatu benung besampi ,
44009012	lalu iya udah begenera meda orang ke benama Ananias tama , lalu ngengkahka jari ba atas iya , ngambika iya ulih meda baru . "
44009013	Tang ku Ananias nyaut , " Tuhan , aku udah ninga pasal orang tu ari mayuh orang bukai , pasal iya ke udah balat merinsaka bala nembiak Nuan di Jerusalem ,
44009014	lalu iya udah datai ditu ngena kuasa ari tuai imam , deka nangkap semua orang ke ngangauka nama Nuan . "
44009015	Tang ku Tuhan bejaku ngagai Ananias , " Mupuk meh nuan , laban iya udah dipilih Aku nyadika perengka kena Aku madahka nama Aku ngagai orang bansa bukai , ngagai raja , enggau ngagai orang Israel .
44009016	Aku Empu deka madah ngagai iya pemalat pemerinsa ti enda tau enda ditatka iya ketegal nama Aku . "
44009017	Ananias lalu mupuk , lalu tama rumah nya . Iya ngengkahka jari iya atas Saul , lalu bejaku . " Menyadi aku , Saul , Tuhan Jesus Kristus , ke udah pegari di mua nuan lebuh nuan di rantau jalai mansang kitu , udah ngasuh aku datai , ngambika nuan ulih meda baru , lalu dipenuhka enggau Roh Kudus . "
44009018	Tekala nya utai ti baka tisik ikan lalu labuh ari mata Saul , lalu iya ulih meda baru . Udah nya iya angkat lalu dibaptisa ,
44009019	lalu lebuh iya udah makai , iya lalu berasai kering baru . Saul lalu diau dua tiga hari enggau sida murid di Damaskus ,
44009020	lalu tekala nya belabuh nusui pasal Jesus dalam balai gempuru . Ku iya , " Iya Anak Allah Taala . "
44009021	Semua orang ke ninga iya balat alit ati . Ku sida , " Ukai enda iya tu ke udah munuh orang ke arapka Jesus di Jerusalem suba ? Lalu iya udah datai ditu deka nangkap lalu mai sida ngagai bala tuai imam ? "
44009022	Tang Saul majak mansang dalam kuasa , datai ke orang Judah ke diau di Damaskus nyau enda ulih mantah iya agi lebuh iya besaksi madahka Jesus nya Kristus .
44009023	Nyau kelama udah bekau nya , orang Judah lalu bepekat deka munuh iya ,
44009024	tang Saul nemu sida bepekat ngelaban iya . Sida nengkilaka mua pintu nengeri siang malam , deka munuh iya ,
44009025	tang bala murid iya mai iya lebuh malam hari , lalu ngulurka iya ngena bakul ari lubang ti ba dinding kuta .
44009026	Lebuh Saul udah datai di Jerusalem , iya nguji ngulaika diri enggau bala sida murid . Tang sida takutka iya , laban sida enda arapka iya amat udah nyadi murid .
44009027	Tang Barnabas ngambi iya , lalu mai iya betemu enggau sida rasul , lalu madah ngagai sida pasal iya ke meda Tuhan lebuh iya di rantau jalai , pasal Tuhan ke udah bejaku ngagai iya , enggau pasal iya ke berani nusui Berita Manah di Damaskus dalam nama Jesus .
44009028	Nya alai Saul diau enggau sida , lalu bejalai di serata nengeri Jerusalem , lalu bejaku enggau ati ti berani dalam nama Tuhan .
44009029	Iya bejaku lalu betalat enggau orang Judah ke bejaku ngena jaku Gerika , tang sida nguji munuh iya .
44009030	Lebuh sida ke arap nemu nya , sida lalu mai iya ngagai Siseria , lalu ngasuh iya mupuk ngagai Tarsus .
44009031	Nya alai raban eklisia di serata menua Judea , Galili , enggau Samaria nadai agi pengachau sereta mansang dalam pengarap . Sida nangika Tuhan lalu ulih saup Roh Kudus , raban sida majak nambah-menambah .
44009032	Nyadi lebuh Peter bejalai kia-kia ngagai semua orang ke arap , iya mega nemuai ngagai bala nembiak Tuhan ke diau di Lida .
44009033	Dia iya betemu enggau orang siku ke benama Anias , ke sakit bajung lapan belas taun , lalu nadai kala angkat ari peninduk iya .
44009034	Peter lalu bejaku ngagai iya , " Anias , Jesus Kristus ngeraika nuan . Angkat nuan , lalu kemas peninduk nuan . " Tekala nya Anias lalu angkat .
44009035	Semua orang ke diau di Lida enggau di Saron bela meda Anias , lalu sida nguingka diri ngagai Tuhan .
44009036	Nyadi di Jopa bisi siku murid , ke benama Tabita . ( Dalam jaku Gerika nama iya Dorkas , reti nya " Kijang . " ) Iya endang seruran ngereja utai ti manah , sereta nulung orang ke seranta .
44009037	Lebuh maya nya , iya sakit , lalu mati . Lebuh sida udah meri iya mandi , sida lalu ngalika iya di sadau .
44009038	Laban Lida enda jauh ari Jopa , sida murid di Joppa ke ninga Peter bisi di Lida lalu ngasuh dua iku orang mansang ngagai Peter , minta iya datai , " Datai enggau jampat ngagai kami . "
44009039	Peter angkat , lalu mupuk enggau seduai iya . Lebuh iya datai , sida lalu mai iya ke sadau . Semua indu ke balu bediri ngimbai Peter , nyabak sereta mandangka semua baju enggau serayung ti udah digaga Dorkas lebuh iya agi begulai enggau sida .
44009040	Peter lalu ngasuh semua sida pansut . Udah nya iya besugang , lalu besampi . Iya lalu nguing nunga ngagai bangkai Dorkas , lalu bejaku , " Tabita , angkat nuan ! " Tabita lalu menchelakka mata , tepedaka Peter , lalu duduk .
44009041	Peter lalu nyurungka jari ngagai iya , lalu nulung iya angkat . Udah nya Peter lalu ngangauka bala nembiak Tuhan , enggau sida indu ke balu , lalu mandangka iya amat idup .
44009042	Berita pasal nya ngelekai di serata nengeri Jopa , lalu mayuh orang arapka Tuhan .
44009043	Peter lalu diau lama di Jopa , ba rumah siku tukang samak ke benama Simon .
44010001	Nyadi di Siseria bisi orang siku benama Kornelius . Iya tu pemesai dalam siti regimen soldadu Rome ti dikumbai Regimen Itali .
44010002	Iya enggau semua sida sebilik angkun sereta nangika Allah Taala . Iya meri mayuh sedekah enggau ati ti gerah mudah ngagai orang Judah ke seranta , lalu seruran besampi ngagai Allah Taala .
44010003	Nyadi sekali ba urung pukul tiga ngalih hari , iya begenera meda enggau terang siku melikat Allah Taala mansang lalu bejaku ngagai iya , " Kornelius ! "
44010004	Kornelius balat amat takut merening ngagai melikat nya , lalu bejaku , " Nama , tuan ? " Melikat nya lalu nyaut , " Sampi nuan enggau sedekah nuan udah niki ngagai Allah Taala di serega , kena ngingatka nuan .
44010005	Diatu asuh orang bejalai ngagai Jopa ngambi orang siku ke benama Simon Peter .
44010006	Iya diau ba rumah Simon , ke tukang samak . Rumah nya ngimbai tebing tasik . "
44010007	Lebuh melikat ke bejaku ngagai iya udah mupuk , Kornelius lalu ngangauka dua ulun iya , enggau siku soldadu ke angkunka Allah Taala , ari bala orang ke bekereja ke iya ,
44010008	lalu lebuh iya udah madah ngagai sida semua utai ti udah nyadi , iya lalu ngasuh sida mupuk ngagai Jopa .
44010009	Hari siti , kira ba urung tengah hari sida datai semak nengeri Jopa . Ba urung maya nya mega Peter niki ngagai perabung deka besampi .
44010010	Iya berasai lapar , lalu ingin deka makai . Lebuh pemakai benung dibela , iya begenera .
44010011	Iya meda langit tebuka , lalu utai ti baka kain ti besai diulurka ngena empat iti sukut kain nya .
44010012	Utai nya ngundan semua macham jelu , ular enggau burung .
44010013	Peter lalu ninga munyi nyawa bejaku ngagai iya , " Angkat nuan Peter , bunuh lalu empa ! "
44010014	Tang ku Peter bejaku , " Enggai aku , Tuhan , laban aku nadai kala makai utai ti enda tuchi tauka kamah . "
44010015	Nyawa nya lalu bejaku baru ngagai iya kedua kali , " Utai ti udah dituchi Allah Taala , anang nuan ngumbai iya enda tuchi . "
44010016	Utai nya nyadi tiga kali . Udah nya utai nya lalu tekala nya ditarit pulai ke langit .
44010017	Lebuh Peter agi iran ati berundingka reti genera nya , orang ke dikirumka Kornelius pen datai ba rumah nya . Sida bediri ba mua pintu penama ngagai rumah nya , nanyaka rumah Simon .
44010018	Sida ngangau lalu nanya enti Simon ke benama Peter bisi diau dia .
44010019	Lebuh Peter agi benung belematika reti genera nya , Roh Kudus lalu bejaku ngagai iya , " Dinga nuan , tiga iku orang diatu benung ngiga nuan .
44010020	Angkat nuan lalu nurun , lalu anang kakang ati mupuk enggau sida , laban Aku udah ngirumka sida . "
44010021	Peter lalu nurun betemu enggau sida , lalu bejaku , " Aku tu meh orang ke digiga kita . Nama kebuah kita datai kitu ? "
44010022	Disaut sida , " Kornelius , siku pemesai soldadu , ke badas sereta nangika Allah Taala , lalu dibasa semua orang Judah , udah diasuh siku melikat ti kudus mesanka nuan datai ngagai rumah iya , ngambika iya ulih ningaka utai ti deka disebut nuan . "
44010023	Peter lalu mai sida tama , lalu bemalam enggau iya . Hari siti , iya angkat lalu mupuk enggau sida , lalu sekeda orang Jopa ke arap mega nyempulang iya
44010024	Sehari udah bekau nya sida datai di Siseria . Kornelius endang udah nganti penatai sida , lalu udah ngempuruka semua kaban belayan enggau pangan iya .
44010025	Lebuh Peter datai , Kornelius lalu ngambat iya , besugang lalu nyembah iya .
44010026	Tang Peter ngasuh iya angkat , ku iya bejaku , " Angkat . Aku pen mensia baka nuan . "
44010027	Lebuh iya bejaku enggau Kornilius , iya tama lalu nemu mayuh orang udah begempuru dia .
44010028	Iya lalu bejaku ngagai sida , " Kita empu nemu , orang Judah endang enda tau begulai enggau , tauka nemuai ngagai orang bansa bukai , tang Allah Taala udah nunjukka ngagai aku , aku enda tau ngumbai orang enda tuchi tauka enda beresi .
44010029	Nya alai , lebuh nuan mesanka aku , aku lalu datai , nadai nulak nya mimit . Nya alai , kati tau aku nanya ngagai nuan , kebuah nuan mesanka aku ? "
44010030	Disaut Kornelius , " Empat hari tu ti udah , betul-betul ba jam diatu , ba pukul tiga ngalih hari , aku besampi dalam rumah aku . Siku orang ke ngena gari ti beperenching burak ngenyit bediri di mua aku .
44010031	Ku iya bejaku , ' Kornelius ! Sampi nuan udah didinga Allah Taala , lalu sedekah ti diberi nuan udah dikingatka Allah Taala .
44010032	Nya alai asuh orang mupuk diatu ngagai Jopa lalu nanyaka orang siku ke benama Simon ti dikumbai Peter . Iya diau ba rumah Simon ke tukang samak , ngimbai tebing tasik . '
44010033	Nya alai aku lalu tekala nya mesanka nuan , lalu nuan udah manah amat datai kitu . Nyadi semua bala kami bisi ditu magang di mua Allah Taala , deka mendingka utai ti udah diasuh Tuhan sebut nuan . "
44010034	Peter lalu belabuh bejaku ngagai sida : " Aku nemu Allah Taala endang amat enda bepilih mata ,
44010035	tang dalam semua bansa , barang sapa nangika Iya , lalu ngereja utai ti ngena sigi dikerinduka Iya .
44010036	Kita nemu pesan ti dikirumka Iya ngagai orang Israel , ti ngajar pemaik ulih Jesus Kristus , ke nyadi Tuhan ke semua mensia .
44010037	Pesan nya udah ngelekai di serata menua Judea , berengkah ari Galili , udah bekau John ke madahka pasal baptisa ,
44010038	pasal Allah Taala ke nata Jesus orang Nasaret ngena Roh Kudus enggau kuasa , pasal Jesus ke bejalai ngagai mayuh bengkah endur ngereja pengawa ti manah , lalu ngeraika semua orang ke dirasuk antu , laban Allah Taala bisi enggau Iya .
44010039	Kami udah meda semua utai ti udah dikereja Iya di menua Judea enggau di Jerusalem . Udah nya sida munuh Iya ba kayu regang .
44010040	Tang Allah Taala ngangkatka Iya ari mati ba hari ti ketiga , lalu ngasuh Iya pegari ,
44010041	ukai ngagai semua orang , tang ngagai kami ke udah dipilih Allah Taala nyadi saksi , ke udah makai ngirup enggau Iya , udah bekau Iya ke angkat ari mati .
44010042	Iya ngasuh kami ngajar orang mayuh , lalu besaksi madahka Iya nya meh orang ke udah dichiri Allah Taala nyadi Hakim ke orang ke idup enggau ke orang ke mati .
44010043	Semua nabi bela udah besaksika pasal Iya , madahka semua orang ke arapka Iya deka diampun ari dosa sida , ulih nama Iya . "
44010044	Lebuh Peter agi benung bejaku , Roh Kudus lalu nurun atas semua orang ke mendingka pesan nya .
44010045	Orang Judah ke arap , ke datai ari Jopa enggau Peter , balat amat alit ati meda pemeri Roh Kudus udah dituang mega ngagai orang bansa bukai ,
44010046	laban sida ninga orang nya bejaku ngena jaku ti nyelai , sereta ngemesaika Allah Taala . Peter lalu bejaku :
44010047	" Kati orang ulih nagang orang ke udah nerima Roh Kudus baka kitai suba , dibaptisa ngena ai ? "
44010048	Iya lalu ngasuh sida dibaptisa dalam nama Jesus Kristus . Udah nya sida lalu minta Iya diau enggau sida dua tiga hari .
44011001	Sida rasul enggau orang ke arap di menua Judea ninga pasal orang bansa bukai udah mega nerima jaku Allah Taala .
44011002	Nya alai lebuh Peter mansang ngagai Jerusalem , orang Judah ke udah ditutus ngutuk iya .
44011003	Ku sida , " Nama kebuah nuan nemuai ngagai orang ke enda ditutus lalu makai enggau sida ? "
44011004	Peter lalu nerangka ngagai sida , berengkah ari pun . Ku iya ,
44011005	" Lebuh aku besampi di nengeri Jopa , aku begenera . Dalam genera nya aku meda siti utai nurun ari langit , baka kain ti besai , ti diulurka ari langit ngena empat iti sukut iya , lalu datai semak aku .
44011006	Lebuh aku nilik ke dalam , aku tepedaka jelu tupi , enggau jelu babas , ular enggau burung dalam kain nya .
44011007	Aku mega ninga nyawa bejaku ngagai aku , ' Angkat , Peter , bunuh lalu empa ! '
44011008	Tang ku aku nyaut , ' Enggai aku , Tuhan ; laban nadai utai ti enda tuchi , tauka kamah , udah kala tama nyawa aku . '
44011009	Tang nyawa nya lalu nyaut kedua kali ari langit , ' Utai ti udah dituchi Allah Taala , anang nuan ngumbai iya enda tuchi . '
44011010	Utai nya nyadi tiga kali . Udah nya , utai nya lalu ditarit pulai baru ke langit .
44011011	Ba urung maya nya orang tiga iku ke dikirumka ngagai aku ari Sesarea datai ba rumah ti alai kami diau .
44011012	Roh Kudus ngasuh aku bejalai enggau sida enggau enda bepilih mata . Sida enam iku ke arap mega nyempulang aku , lalu kami tama ngagai rumah orang nya .
44011013	Orang nya lalu madahka ngagai kami pasal iyai ke meda siku melikat bediri dalam rumah iya lalu bejaku , ' Asuh orang mansang ngagai Jopa , ngambi Simon ke dikumbai Peter .
44011014	Iya deka madahka pesan ngagai nuan ti deka nyelamatka nuan enggau semua kita sebilik . '
44011015	Lebuh aku belabuh bejaku , Roh Kudus nurun atas sida , baka ti nyadi ba kitai ba pun iya suba .
44011016	Aku lalu teingatka jaku Tuhan , jalai Iya bejaku , ' John maptisa ngena ai , tang kita deka dibaptisa ngena Roh Kudus . '
44011017	Nya alai , enti Allah Taala meri sida pemeri baka ti diberi Iya ngagai kitai lebuh kitai arapka Tuhan Jesus Kristus , baka ni ku aku ulih nagang Allah Taala ? "
44011018	Lebuh sida ninga nya , sida lalu badu agi ngutuk iya . Sida lalu muji Allah Taala , ku sida , " Allah Taala udah mega meri ngagai orang bansa bukai peluang nesal ati lalu idup ! "
44011019	Sekeda sida ke pambar pendiau ketegal kena perinsa udah bekau Stepen dibunuh , bejalai nyentuk ngagai Poenisia , Saiprus , enggau Antiok , nusui pesan , tang semina ngagai orang Judah aja .
44011020	Tang sekeda ari bala sida nya orang ke datai ari Saiprus enggau ari Sairin . Lebuh sida datai di Antiok , sida mega nusui Berita Manah pasal Tuhan Jesus Kristus ngagai orang bansa bukai .
44011021	Kuasa Tuhan bisi enggau sida , lalu mayuh orang arap lalu nguingka diri ngagai Tuhan .
44011022	Berita pasal tu bisi didinga eklisia di Jerusalem . Sida lalu ngasuh Barnabas ke Antiok .
44011023	Lebuh iya datai di Antiok , lalu meda berekat Allah Taala , iya gaga amat ati , lalu iya meransang semua sida meruan tetap ati ngagai Tuhan enggau pengabis ati sida ,
44011024	laban iya orang ke manah , ke penuh laban Roh Kudus enggau pengarap . Mayuh amat orang dibai ngagai Tuhan .
44011025	Udah nya Barnabas mupuk ngagai Tarsus , ngiga Saul .
44011026	Lebuh iya udah tetemuka Saul , iya lalu mai Saul ngagai Antiok . Seduai iya betemu enggau raban eklisia , sereta ngajar mayuh orang setaun penuh . Antiok nya meh endur alai bala murid terubah dikumbai Kristian .
44011027	Ba urung maya nya , sida nabi bisi datai ari Jerusalem ngagai Antiok .
44011028	Siku ari sida , ke benama Agabus , bediri lalu bejaku ulih kuasa Roh Kudus , madahka lapar pungkang deka nyadi di serata dunya . ( Utai nya nyadi lebuh Klaudius nyadi Raja Besai . )
44011029	Sida murid lalu meri pemutus penemu deka ngasuh genap iku orang ngirumka tulung , nitihka penyampau ti ulih diberi sida siku-siku , ngagai sida ke arap di Judea .
44011030	Sida lalu ngereja nya , lalu ngasuh Barnabas seduai Saul mai tulung nya ngagai bala tuai eklisia .
44012001	Ba urung maya nya Raja Herod belabuh merinsaka sekeda raban eklisia .
44012002	Iya ngasuh orang munuh James , menyadi John , ngena pedang .
44012003	Lebuh iya meda orang Judah rindu meda nya , iya lalu nangkap Peter . ( Utai tu nyadi lebuh Gawai Roti Ti Enda Beragi . )
44012004	Lebuh iya udah nangkap Peter , iya lalu nutup Peter dalam rumah jil , lalu ngasuh empat bengkah raban soldadu nyaga iya , laban iya berunding deka nyara Peter di mua orang mayuh udah bekau Gawai Paska .
44012005	Lebuh Peter benung ditutup dalam rumah jil , raban eklisia bebendar amat besampi ke iya ngagai Allah Taala .
44012006	Malam sebedau Herod mai Peter ngagai orang mayuh , Peter tinduk entara dua iku soldadu , ditanchang ngena dua iti rantai . Mua pintu rumah jil nya mega dijaga soldadu .
44012007	Tekala nya siku melikat Tuhan pegari , lalu penampak ti terang manchar dalam rumah jil nya . Iya nempik rusuk Peter , lalu ngerak iya . Ku melikat nya bejaku , " Angkat jampat ! " Rantai nya lalu tebelengka ari rekuan Peter .
44012008	Melikat nya lalu bejaku ngagai iya , " Begari nuan , lalu rasukka selipar nuan . " Peter lalu ngereja nya . Melikat nya lalu bejaku ngagai iya , " Rasukka serayung nuan , lalu titihka aku . "
44012009	Peter lalu pansut lalu nitihka melikat nya . Iya enda nemu sekalika utai ti nyadi ulih saup melikat nya amat tauka enda . Iya ngumbai diri begenera .
44012010	Lebuh seduai iya udah mansa jejaga ti keterubah , enggau ti kedua , seduai iya lalu datai ba pintu besi ti nuju ngagai nengeri . Pintu nya tebuka kediri empu ke seduai iya . Seduai iya pansut lalu bejalai nengah siti jalai raya , lalu melikat nya tekala nya ninggalka iya .
44012011	Nya baru Peter sedarka diri empu , lalu ku iya bejaku , " Diatu baru aku nemu Tuhan udah ngirumka melikat Iya ngambika iya ngelepaska aku ari jari Herod , enggau ari semua utai ti disadang orang Judah . "
44012012	Lebuh iya nyau sedarka nya , iya lalu mansang ngagai rumah Maria , indai John ke mega dikumbai Mark , alai mayuh orang begempuru sereta besampi .
44012013	Lebuh Peter nekung pintu penama , siku indu kuli ke benama Roda datai deka muka pintu nya .
44012014	Iya ngelala munyi nyawa Peter , lalu ati balat amat gaga , datai ke iya nyau enda muka pintu nya , tang belanda ke dalam baru lalu madahka Peter bisi ba mua pintu .
44012015	Sida lalu bejaku ngagai iya , " Gila nuan tu ! " Tang iya majak madahka utai nya endang amat . Ku sida , " Nya melikat iya . "
44012016	Lebuh utai tu benung nyadi , Peter majak nekung pintu . Lebuh sida muka pintu , sida meda iya , lalu sida balat alit ati .
44012017	Tang Peter ngepaika jari enda ngasuh sida inggar , lalu madah ngagai sida jalai Tuhan udah mai iya pansut ari rumah jil . Lalu ku iya bejaku , " Padahka tu ngagai James , enggau ngagai orang bukai ke arap . " Udah nya iya mupuk lalu bejalai ngagai endur bukai .
44012018	Lebuh hari nyau tawas , bala soldadu lalu balat amat begau laban sida enda nemu penunga Peter .
44012019	Lebuh Herod udah ngiga iya , lalu enda tetemuka iya , iya lalu mansik sida jejaga , lalu ngasuh sida diukum bunuh . Udah bekau nya , Herod angkat ari menua Judea ngagai Siseria , lalu diau dia .
44012020	Nyadi Herod ringat ngagai orang Tire enggau Sidon . Nya alai sida ngaga siti raban lalu betemu enggau iya . Lebuh sida udah bejaku enggau Blastus , ke nyadi tuai nyaga istana , sida lalu mai Herod bebaik , laban menua sida bulih pemakai ari menua raja .
44012021	Ba hari ti udah diletak , Herod begari ngena gari diraja , duduk ba kerusi diraja iya , lalu bejaku ngagai sida .
44012022	Sida lalu majak manjung , " Munyi nyawa petara ! Ukai munyi nyawa mensia ! "
44012023	Tekala nya melikat Tuhan lalu nampar Herod , laban iya enda ngemuliaka Allah Taala . Iya diempa ulat , lalu mati .
44012024	Tang jaku Allah Taala majak ngelekai lalu mayuh orang arap .
44012025	Lebuh Barnabas seduai Saul udah nembuka pengawa seduai iya , seduai iya lalu pulai ngagai Jerusalem , mai John ke mega dikumbai Mark enggau seduai iya .
44013001	Nyadi eklisia di Antiok bisi nabi enggau pengajar : Barnabas , Simeon ke dikumbai Niger , Lusius ari Sairin , Manain ke pangan Herod , enggau Saul .
44013002	Lebuh sida benung nyembah Tuhan sereta bepasa , Roh Kudus bejaku ngagai sida , " Pilih ke Aku Barnabas seduai Saul ke udah dikangauka Aku ngereja pengawa ti diasuh Aku kereja seduai iya . "
44013003	Lebuh sida udah bepasa sereta besampi , sida lalu ngengkahka jari sida atas seduai iya , lalu ngasuh seduai iya mupuk .
44013004	Nya alai , ari asuh Roh Kudus , Barnabas seduai Saul mupuk ngagai Seleusia , lalu ari nya seduai iya belayar ngagai pulau Saiprus .
44013005	Lebuh seduai iya datai di Salamis , seduai iya lalu madahka jaku Allah Taala dalam berapa buah balai gempuru orang Judah , ditulung John Mark .
44013006	Lebuh sida udah bejalai meraka pulau nya nyentuk ngagai Papos , sida betemu enggau siku manang , siku nabi ti pelesu orang Judah , ke benama Bar-Jesus .
44013007	Bar-Jesus tu pangan Gabenor Sergius Paulus , orang ke pandai , ke mesanka Barnabas seduai Saul laban iya keran deka ningaka jaku Allah Taala .
44013008	Tang manang Elimas ( laban nya reti nama iya dalam jaku Gerika ) nyakal Barnabas seduai Paul lalu nguji ngelimpangka Tuan Gabenor nya ari pengarap nya .
44013009	Tang Saul , ke mega dikumbai Paul , penuh laban Roh Kudus , merening ngagai iya ,
44013010	lalu bejaku , " Nuan anak Sitan ! Nuan ke nyadi munsuh ke semua pengelurus , ke penuh laban semua macham akal enggau penyai , kati nuan enggai badu bejaku ngelaban jalai Tuhan ti bendar ?
44013011	Nya alai diatu , dinga nuan -- jari Tuhan ngelaban nuan , lalu nuan deka buta enda lama , enda ulih meda mata hari . " Tekala nya utai ti baka ambun enggau pemetang lalu nurun atas iya , lalu iya bejalai gama-gama ngiga orang ngiring iya .
44013012	Lebuh tuan gabenor meda utai nya nyadi , iya lalu arap laban iya balat alit ati ke ajar pasal Tuhan .
44013013	Paul enggau orang ke bekaling enggau iya belayar ari Papos , lalu datai di Perga , di menua Pampilia . Tang John Mark ninggalka seduai iya , lalu pulai ngagai Jerusalem .
44013014	Tang sida majakka pejalai ari Perga lalu datai di Antiok di menua Pisidia . Lalu lebuh hari Sabat , seduai iya tama ngagai balai gempuru , lalu duduk .
44013015	Lebuh Bup Adat enggau bup sida nabi udah dibacha , bala pemesai balai gempuru lalu mesanka seduai iya , ku sida , " Menyadi , enti seduai bisi jaku peransang ke orang mayuh , kami minta seduai bejaku . "
44013016	Paul lalu bediri , ngepaika jari lalu belabuh bejaku . " Kita orang Israel , enggau semua kita bukai ke nangika Allah Taala , pendingka aku !
44013017	Allah Taala ke disembah orang Israel udah milih aki ini kitai , lalu ngaga sida nyadi bansa ti kering lebuh sida diau di menua Ejip , lalu ngena kuasa Iya ti besai , Iya mai sida pansut ari menua nya .
44013018	Lalu dalam kandang empat puluh taun Iya sabar enggau sida di menua puang .
44013019	Lalu lebuh Iya udah ngerusak tujuh bengkah bansa di menua Kanaan , Iya meri menua nya ngagai sida nyadika pesaka sida .
44013020	Semua utai nya nyadi dalam pengelama empat ratus lima puluh taun . Udah nya Iya meri sida hakim nyentuk ngagai maya nabi Samuel .
44013021	Udah nya sida minta siku raja , lalu Allah Taala meri sida Saul anak Kis , ari raban bansa Benjamin , lalu Saul merintah empat puluh taun .
44013022	Lebuh Allah Taala udah muai Saul , Iya ngasuh David nyadi raja sida . Baka tu ku jaku ti disebut Allah Taala pasal David : ' Aku nemu David anak Jesi tu orang ke ngerinduka ati Aku , ke deka ngereja semua utai ti dikedekaka Aku . '
44013023	Ari peturun David Allah Taala udah mai ngagai orang Israel siku Juruselamat , iya nya Jesus , munyi ti udah disemaya Iya .
44013024	Sebedau Jesus datai , John endang udah dulu madahka pasal baptisa nesal ati ngagai semua orang Israel .
44013025	Lalu lebuh John nyau deka nembuka pengawa iya , iya bejaku , ' Sapa aku tu ku kita ? Aku tu ukai Iya . Ukai , tang siku orang deka datai dudi ari aku . Indah muka tali selipar ti ba kaki Iya deh aku enda tau . '
44013026	" Menyadi , kita ke peturun Abraham , enggau semua kita bukai ke nangika Allah Taala , pesan pasal pengelepas tu udah dikirumka ngagai kitai .
44013027	Laban orang ke diau di Jerusalem , enggau bala tuai sida enda ngelala Iya , tauka enda meretika jaku sida nabi ti dibacha tiap-tiap hari Sabat , sida ngamatka jaku sida nabi lebuh sida ngukum Iya .
44013028	Taja pen sida nadai tetemuka kebuah nuduhka Iya diukum bunuh , tang sida minta Pilate ngasuh Iya dibunuh .
44013029	Lebuh sida udah ngereja semua utai ti udah ditulis pasal Iya , sida nurunka Iya ari regang , lalu ngalika Iya dalam kubur .
44013030	Tang Allah Taala ngangkatka Iya ari mati ,
44013031	lalu Iya pegari berapa hari di mua orang ke udah bejalai enggau Iya ari Galili ngagai Jerusalem , lalu diatu sida nya nyadika saksi Iya ngagai orang Israel .
44013032	Lalu kami madahka ngagai kita Berita Manah pasal utai ti udah disemaya Allah Taala ngagai aki ini kitai .
44013033	Iya udah ngamatka semaya ke kitai ti peturun sida , lebuh Iya ngangkatka Jesus ari mati , munyi ti udah ditulis dalam masmur ti kedua , ' Nuan tu Anak Aku . Sehari tu Aku udah nyadi Apai Nuan . '
44013034	Nyadi ba pasal Allah Taala ti ngangkatka Jesus ari mati ngambika Iya enda but , Allah Taala udah bejaku munyi tu , ' Aku deka meri ngagai Nuan semaya ti disebut ngagai David . '
44013035	Nya alai dalam masmur ti bukai Allah Taala mega nyebut , ' Nuan enggai nejuka Nembiak Nuan Ti Kudus but . '
44013036	Laban David , lebuh iya udah bekereja nitihka peneka Allah Taala dalam rebak iya empu , iya mati , lalu dikuburka ngimbai sida aki ini iya , lalu iya but .
44013037	Tang Jesus ke diangkatka Allah Taala ari mati , enda but .
44013038	Nya alai , menyadi , awakka semua kita nemu , ulih Jesus pesan pasal pengampun dosa dipadahka ngagai kita ,
44013039	Ulih Jesus , semua orang ke arap dilepaska ari semua dosa ti enda ulih dibuai ngena Adat Moses .
44013040	Nya alai bejaga kita , ngambika utai ti disebut sida nabi , enda nyadi ba kita :
44013041	' Dingaka tu ulih kita , kita ke ngeleseka Allah Taala ! Awakka kita balat alit ati , lalu mati ! Laban Aku ngereja utai lebuh maya kita , utai ti enda dikarapka kita , taja pen orang nerangka utai nya ngagai kita ! ' "
44013042	Lebuh Paul seduai Barnabas pansut ari balai gempuru nya , orang mayuh minta seduai iya bejakuka pasal utai nya baru lebuh hari Sabat ti deka datai .
44013043	Lebuh orang mayuh udah mupuk ari balai gempuru nya , mayuh orang Judah , enggau orang bansa bukai ke angkunka Allah Taala sereta udah masuk pengarap orang Judah , nitihka Paul seduai Barnabas , lalu seduai iya meransang sida majak tetap ati idup dalam pengasih Allah Taala .
44013044	Lebuh hari Sabat ti nangkanka nya , nyauka semua orang ke dalam nengeri nya datai mendingka jaku Tuhan .
44013045	Tang lebuh orang Judah meda pemayuh orang , sida kepapas . Sida lalu ngelese sereta nyakal jaku Paul .
44013046	Paul seduai Barnabas bejaku enggau berani . Ku seduai iya , " Jaku Allah Taala endang enda tau enda disebut dulu ngagai kita . Tang laban kita nulak jaku nya , lalu kita ngira diri enda patut nerima pengidup ti meruan belama iya , kami diatu deka nguingka diri ngagai orang bansa bukai .
44013047	Laban tu pesan ti udah diberi Tuhan ngagai kami , ' Aku udah ngaga seduai nyadi penampak ke orang bansa bukai , ngambika seduai mai pengelepas nyentuk ngagai ujung dunya . ' "
44013048	Lebuh orang bansa bukai ninga nya , sida gaga ati , lalu muji jaku Allah Taala , lalu sida ke udah dipilih nerima pengidup ti meruan belama iya , arap .
44013049	Jaku Tuhan lalu ngelekai ngagai semua endur di menua nya .
44013050	Tang orang Judah ngeruga ati orang indu ke tinggi pangkat ke angkunka Allah Taala , enggau sida lelaki ke tinggi pangkat di nengeri nya , lalu nyungkak sida merinsaka Paul seduai Barnabas , lalu muru seduai iya ari menua sida .
44013051	Nya alai Paul seduai Barnabas nesai abus ari kaki seduai iya , kena ngelaban sida , lalu mupuk ngagai Ikonium .
44013052	Sida murid lalu gaga amat ati , sereta penuh laban Roh Kudus .
44014001	Di Ikonium seduai iya , baka selama tama ngagai balai gempuru orang Judah lalu bejaku , lalu mayuh amat orang Judah enggau orang bansa bukai arap .
44014002	Tang orang Judah ke enda arap , ngeruga sereta ngerachun runding orang bansa bukai ngelaban orang ke arap .
44014003	Nya alai seduai iya lama diau di Ikonium , bejaku enggau berani ngarika Tuhan , lalu Tuhan ngamatka pesan pasal pengasih Iya ngena kereja ajih enggau kereja ti nyelai ti dikereja Iya ngena seduai iya .
44014004	Tang orang di nengeri nya beserekang penemu . Sekeda setanah enggau orang Judah , lalu sekeda setanah enggau rasul dua iku nya .
44014005	Lalu lebuh orang bansa bukai , enggau orang Judah , enggau bala tuai sida deka nguji ngemediska seduai iya , lalu deka nuku seduai iya ngena batu ,
44014006	seduai iya nemu pasal nya lalu rari ngagai Listra enggau Derbe di menua Likonia , enggau ngagai menua ti ngelingi nya ,
44014007	lalu majakka pengawa nusui Berita Manah dia .
44014008	Nyadi di Listra bisi siku lelaki ke enda ulih bejalai , ke udah lemi kenyau ari ada , lalu nadai kala bejalai .
44014009	Iya mendingka Paul bejaku . Paul lalu merening ngagai iya , lalu lebuh iya meda orang nya bisi pengarap kena ngeraika ,
44014010	Paul lalu bejaku enggau nyawa ti inggar , " Bediri nuan ! " Orang nya lalu engkejuk angkat , lalu belabuh bejalai .
44014011	Lebuh orang mayuh meda utai ti udah dikereja Paul , sida lalu manjung ngena jaku orang Bansa Likonia , " Bala petara udah nurun ngagai kitai baka gamal mensia ! "
44014012	Sida lalu ngumbai Barnabas Seus , lalu Paul dikumbai sida Hermis , laban iya orang ke bejaku ngarika seduai iya .
44014013	Imam petara Seus , ( rumah sembiang Seus enda jauh ari luar nengeri ) , lalu mai jelu sapi ti lelaki enggau sengkilung bunga ngagai pintu nengeri , laban iya enggau orang mayuh deka ngenjuk piring ngagai rasul dua iku nya .
44014014	Tang lebuh rasul Barnabas seduai Paul ninga nya , seduai iya lalu nyarikka gari diri , lalu belanda ngagai tekang bala mayuh , lalu bejaku enggau nyawa ti inggar ,
44014015	" Nama kebuah kita ngereja utai tu ? Kami duai tu mensia baka kita , lalu kami mai Berita Manah ngagai kita , ngambika kita ngelengkaka utai ti nadai guna tu lalu nguingka diri ngagai Allah Taala ti idup , ke udah ngagai langit , tanah , tasik , enggau semua utai ti dalam sida .
44014016	Dulu menya Iya nejuka semua bansa idup nitihka peneka ati sida empu ,
44014017	tang taja pia , Iya enda nejuka Diri nadai saksi ke utai ti manah ti dikereja Iya -- Iya meri kita ujan , ngasuh utai ti ditanam kita bebuah lebat nitihka musin , lalu ngemuaska kita ngena pemakai lalu ngemenuhka ati kita enggau pengaga . "
44014018	Tang taja pen seduai iya bejaku munyi nya , seduai iya nyauka enda ulih nagang orang mayuh meri seduai iya piring .
44014019	Tang sekeda orang Judah datai ari Antiok enggau ari Ikonium , lalu nguingka ati orang mayuh . Sida lalu nuku Paul ngena batu , lalu ngirit iya pansut ari nengeri nya , laban sida ngumbai iya udah mati .
44014020	Tang lebuh sida murid begelumu ngelingi iya , iya angkat lalu pulai baru ngagai nengeri . Hari siti , iya mupuk enggau Barnabas ngagai Derbe .
44014021	Lebuh seduai iya udah nusui Berita Manah ngagai orang di nengeri nya , lalu mayuh orang nyadi murid , seduai iya lalu pulai baru ngagai Listra , Ikonium , enggau ngagai Antiok .
44014022	Dia seduai iya ngeringka semengat sida murid , lalu meransang sida seruran tetap dalam pengarap . Ku seduai iya , " Kitai endang enda tau enda ngasaika mayuh macham penusah enti kitai deka tama ngagai Perintah Allah Taala . "
44014023	Lebuh seduai iya udah nuduhka orang nyadi tuai ba genap buah eklisia , seduai iya lalu nyerahka sida ngena sampi sereta bepasa ngagai Tuhan ke dikarapka sida .
44014024	Udag nya seduai iya bejalai nengah menua Pisidia , lalu datai di Pampilia .
44014025	Lebuh seduai iya udah madahka jaku Tuhan di Perga , seduai iya lalu nurun ngagai Atalia .
44014026	Ari nya seduai iya belayar ngagai Antiok , alai seduai iya ke udah diserahka ngagai ibun Allah Taala ketegal pengawa ti udah tembu dikereja seduai iya .
44014027	Lebuh seduai iya datai di Antiok , seduai iya lalu ngempuruka raban eklisia , lalu madahka semua utai ti udah dikereja Allah Taala ngena seduai iya , enggau pasal Allah Taala ke udah muka pintu pengarap ngagai orang bansa bukai .
44014028	Lalu seduai iya diau lama dia enggau bala murid .
44015001	Tang sekeda orang datai ari Judea lalu ngajar bala menyadi , ku sida , " Enti kita enda ditutus nitihka adat asal Moses , kita enda ulih diselamatka . "
44015002	Lalu lebuh Paul seduai Barnabas udah bebendar bekelikuh ngelaban sida pasal pekara nya , Paul seduai Barnabas , enggau sekeda orang bukai lalu diasuh mupuk ngagai Jerusalem ngambika sida berandauka pasal pekara tu enggau sida rasul enggau tuai eklisia .
44015003	Nya alai raban eklisia lalu ngasuh sida mupuk , lalu lebuh sida bejalai nengah menua Poenisia enggau Samaria , sida madahka pasal orang bansa bukai ke udah nguingka diri ngagai Allah Taala , lalu semua sida ke arap gaga amat ati ninga nya .
44015004	Lebuh sida datai di Jerusalem , sida disambut raban eklisia enggau sida rasul enggau sida tuai eklisia . Sida lalu madahka pasal semua utai ti udah dikereja Allah Taala ngena sida .
44015005	Tang sekeda orang ke arap , ke ari raban orang Parisi , bediri lalu bejaku , " Orang bansa bukai enda tau enda ditutus , lalu diasuh nitihka Adat Moses . "
44015006	Sida rasul enggau sida tuai eklisia lalu bejuraika pekara nya .
44015007	Lebuh sida udah lama belabanka penemu pasal pekara nya , Peter lalu bediri , lalu bejaku ngagai sida , ku iya , " Menyadi , kita nemu , suba Allah Taala udah milih aku ari bala kita , ngasuh aku nusui Berita Manah ngagai orang bansa bukai , ngambika sida ulih ninga , lalu arap .
44015008	Lalu Allah Taala , ke nemu ati semua mensia , udah besaksi ngagai sida , lebuh Iya meri Roh Kudus ngagai sida , baka ti udah dikereja Iya ngagai kitai ,
44015009	lalu lebuh Iya udah nuchi ati sida ngena pengarap , Iya nadai ngagai sida lain ari kitai .
44015010	Nya alai diatu , nama kebuah kita nguji Allah Taala , ngengkahka tangkun ti berat ba rekung sida murid , tangkun ti enda ulih disan aki ini kitai tauka kitai empu ?
44015011	Ukai baka nya , tang kitai arapka diri deka diselamatka ulih pengasih Tuhan Jesus , baka sida . "
44015012	Semua orang ke begempuru dia lalu nadai engkeretik siku , lebuh sida mendingka Barnabas seduai Paul nusui pasal semua kereja ajih enggau kereja ti nyelai ti udah dikereja Allah Taala ngena seduai iya ba orang bansa bukai .
44015013	Lebuh seduai iya udah badu bejaku , James lalu nyaut , " Menyadi , pendingka aku !
44015014	Simon udah nusui pasal jalai Allah Taala terubah nurunka pengasih Iya ngagai orang bansa bukai , lalu ngaga sekeda sida nyadi nembiak Iya .
44015015	Tu besetuju enggau jaku sida nabi , munyi ti udah ditulis ,
44015016	' Udah bekau nya , Aku deka pulai baru , lalu ngaga baru rumah David ti udah runtuh lalu ngaga iya baru ti udah nyadi tembawai , lalu nirika iya baru ,
44015017	ngambika semua bansa ngiga Tuhan , nyengkaum semua orang bansa bukai ke udah dikangauka nyadi nembiak Aku . Ku Tuhan bejaku ke udah madahka utai tu
44015018	kenyau ari dulu kelia . '
44015019	Nya alai , aku udah mutuska runding , kitai enda patut ngenusahka orang bansa bukai ke nguingka diri ngagai Allah Taala ,
44015020	tang kitai patut nulis ngagai sida , madahka sida enda tau makai utai ti kamah laban engkeramba , enda tau ngereja ulah ti kamah , enda tau makai jelu ti udah mati dichekal , lalu enda tau makai darah .
44015021	Laban Adat Moses , kenyau ari berapa serak , lama udah dipadahka dalam semua nengeri , lalu dibacha tiap-tiap hari Sabat dalam balai gempuru . "
44015022	Udah nya , sida rasul enggau bala tuai eklisia , disukung semua raban eklisia , lalu berunding deka milih orang ari raban sida lalu ngasuh orang nya bejalai ngagai Antiok nyempulang Paul seduai Barnabas . Sida lalu milih Judas ( ke dikumbai Barsabas ) seduai Silas , dua iku tuai orang ke arap ,
44015023	mai surat tu : " Menyadi , kami ke rasul enggau tuai eklisia , ngirumka tabi basa ngagai semua bala kita ke orang bansa bukai , ke diau di Antiok di menua Siria enggau di Silisia .
44015024	Kami bisi udah ninga sekeda orang ari bala kami , tang ukai ari asuh kami , bisi udah nyebut utai ti ngenusahka ati kita
44015025	nya alai semua kami udah besetuju deka milih pengari lalu ngasuh sida nemuai ngagai kita , nyereta Barnabas seduai Paul , menyadi ti dikerinduka kitai ,
44015026	ke udah berambunka nyawa ketegal Jesus Kristus Tuhan kitai .
44015027	Nya alai , kami udah ngasuh Judas seduai Silas nemuai ngagai kita , lalu seduai iya deka madah ngagai kita mua mata utai ti ditulis kami dalam surat tu .
44015028	Laban dalam runding Roh Kudus enggau dalam runding kami , kami enda patut nating kita enggau utai bukai , kelimpah ari atur tu , iya nya :
44015029	anang makai pemakai ti udah diberi ngagai engkeramba , anang makai darah , anang makai jelu ti mati dichekal , anang ngereja ulah ti kamah . Enti kita enda ngereja utai nya , nya manah amat . Selamat tinggal . "
44015030	Nya alai sida lalu diasuh mupuk lalu mansang ngagai Antiok . Lebuh sida udah ngempuruka semua orang ke arap , sida lalu nyuaka surat nya ngagai sida .
44015031	Lebuh raban eklisia macha surat nya , sida gaga amat ati ninga jaku peransang nya .
44015032	Judas seduai Silas , ke sama-sama nabi , bejaku lama ngagai sida meransang lalu ngeringka sida ke arap .
44015033	Lebuh seduai iya udah lama diau dia , sida ke arap lalu ngirumka seduai iya pulai baru enggau selamat ngagai orang ke udah ngirumka seduai iya .
44015035	Tang Paul seduai Barnabas mengkang di Antiok , begulai enggau mayuh orang bukai , ngajar sereta madahka jaku Tuhan .
44015036	Apin tentu lama udah bekau nya , Paul lalu nyebut ngagai Barnabas , " Aram tua pulai baru lalu nemuai ngagai sida ke arap dalam semua nengeri ti udah alai tua nusui jaku Tuhan , deka nemu pasal pemansang sida . "
44015037	Nyadi Barnabas keran deka mai John Mark enggau seduai iya ,
44015038	tang Paul berunding enggai mai John Mark enggau seduai iya , laban John Mark udah ninggalka seduai iya di Pampilia , lalu enda enggau seduai iya ngereja pengawa nya .
44015039	Seduai iya balat amat beserekang penemu , datai ke seduai iya nyau beserara ari pangan diri . Barnabas mai Mark enggau iya , lalu belayar ngagai Saiprus ,
44015040	tang Paul milih Silas lalu mupuk , udah bekau sida ke arap nyerahka iya ngagai pengasih Tuhan .
44015041	Paul lalu bejalai nengah menua Siria enggau menua Silisia , ngeringka eklisia .
44016001	Paul mega bejalai ngagai Derbe enggau ngagai Listra , alai siku murid ke benama Timoti diau . Indai iya orang Judah ke udah nyadi orang ke arap , tang apai iya orang bansa Gerika .
44016002	Semua sida ke arap di Listra enggau di Ikonium bela muji Timoti .
44016003	Paul deka mai Timoti nyempulang iya . Iya lalu nutus Timoti , ketegal orang Judah ke diau ba sebelah menua nya , laban semua sida nemu apai Timoti endang orang bansa Gerika .
44016004	Lebuh seduai iya bejalai ari nengeri siti ngagai nengeri siti , seduai iya meri pemutus aum bala rasul enggau bala tuai eklisia di Jerusalem , lalu ngasuh sida nitihka nya .
44016005	Nya alai , eklisia dikeringka dalam pengarap , lalu pemayuh tubuh sida nambah-menambah tiap hari .
44016006	Seduai iya bejalai nengah menua Prigia enggau Galatia , laban Roh Kudus enda nyagi seduai iya nusui pesan Tuhan di menua Asia .
44016007	Lebuh seduai iya datai ba garis entara menua Misia , seduai iya nguji mansang ngagai Bitinia , tang Roh Jesus enda nyagi seduai iya .
44016008	Nya alai , seduai iya lalu bejalai mansa menua Misia terus ngagai Troas .
44016009	Malam nya Paul bisi genera meda siku orang Masedonia bediri minta iya datai , ku iya , " Datai ngagai menua Masedonia lalu saup kami . "
44016010	Lebuh Paul udah meda genera nya , kami duai lalu tekala nya nguji mupuk ngagai menua Masedonia , laban kami duai nemu Allah Taala udah ngasuh kami duai nusui Berita Manah ngagai orang di menua nya .
44016011	Kami belayar terus ari Troas ngagai Samotras , lalu hari siti terus ngagai Neapolis ,
44016012	lalu ari nya ngagai Pilipi , indu nengeri pelilih menua Masedonia , ti kena pegai perintah Rome . Kami duai diau di nengeri nya dua tiga hari .
44016013	Lebuh hari Sabat , kami duai pansut ari nengeri nya ngagai tebing sungai , laban kami duai ngadang endur nya bisi palan alai orang Judah begempuru besampi . Kami duai nudukka diri dia , lalu bejaku ngagai sida indu ke begempuru dia .
44016014	Siku indu ke benama Lidia , ke nyembah Allah Taala , mendingka kami duai . Iya datai ari nengeri Tiatira , lalu iya bejualka kain ungu . Tuhan muka ati iya , ngasuh iya keran deka mendingka utai ti disebut Paul .
44016015	Lebuh Lidia enggau semua sida sebilik udah dibaptisa , iya lalu ngumbuk kami duai ku iya , " Enti seduai ngira aku tetap ati ngagai Tuhan , aram diau dalam rumah aku . " Kami duai alah diumbuk iya .
44016016	Nyadi sekali , lebuh kami duai mansang ngagai siti palan alai besampi , kami duai betemu enggau siku indu ke ulun ke agi biak umur , ke dirasuk antu ti ngasuh iya nemu nujum . Indu nya bulih mayuh amat duit ari pengawa nujum nya ke orang ke bempu iya .
44016017	Lebuh iya nitihka Paul enggau bala kami , iya manjung , " Orang tu nembiak Allah Taala ti Pemadu Tinggi , ke madahka jalai pengelepas ngagai kita ! "
44016018	Berapa hari iya majak ngereja nya . Tang Paul , ke nyau ringat laban indu nya , mutar lalu bejaku ngagai roh nya , " Dalam nama Jesus Kristus , Aku muru nuan pansut ari iya ! " Roh nya lalu tekala nya pansut ari indu nya .
44016019	Tang lebuh orang ke bempu indu nya nemu diri nadai agi jalai bulih duit , sida lalu nangkap Paul seduai Silas , lalu ngirit seduai iya ngagai pasar , ngagai orang ke megai perintah .
44016020	Lalu lebuh sida udah mai seduai iya ngagai bala hakim , sida lalu bejaku , " Seduai tu orang Judah , lalu seduai iya ngaga pengachau di nengeri kitai tu ,
44016021	ngajar adat ti enda tau diterima tauka dititihka kitai orang Rome . "
44016022	Bala orang mayuh lalu ngamuk Paul seduai Silas , lalu sida hakim ngasuh orang ngeruntun gari ari tubuh seduai iya , lalu ngasuh seduai iya disipat .
44016023	Lebuh sida udah balat amat nyipat seduai iya , sida lalu nutup seduai iya dalam rumah jil , lalu ngasuh jejaga rumah jil nya nyaga seduai iya enggau naka ulih .
44016024	Lebuh jejaga rumah jil nya udah nerima atur nya , iya lalu nutup seduai iya dalam bilik jil ti di dalam amat , lalu nganchin kaki seduai iya ngena kanchin kayu .
44016025	Kira ba urung tengah malam , Paul seduai Silas besampi sereta belagu muji Allah Taala , lalu orang jil ti bukai mendingka seduai iya .
44016026	Tanah lalu ngenyit berenyang balat amat , datai ke pugu rumah jil nya nyau begusak . Semua pintu lalu tebuka tekala nya , lalu rantai tebelengka ari semua orang jil .
44016027	Lebuh jejaga rumah jil nya dani , lalu meda pintu rumah jil nyau abis tebuka , iya lalu nyintak pedang deka munuh diri , laban iya ngumbai orang jil udah rari .
44016028	Tang Paul ngangau enggau nyawa ti inggar , " Anang ngemediska diri , laban semua kami bisi ditu magang ! "
44016029	Jejaga rumah jil nya lalu ngasuh orang mai api , belanda tama , lalu getar-getar nyungkurka diri semak kaki Paul seduai Silas .
44016030	Udah nya iya mai seduai iya pansut , lalu bejaku , " Tuan , nama utai ti enda tau enda dikereja aku , ngambika aku diselamatka ? "
44016031	Ku Paul seduai Silas nyaut , " Arapka Tuhan Jesus , lalu nuan deka diselamatka -- nuan enggau semua kita sebilik . "
44016032	Seduai iya lalu madahka jaku Tuhan ngagai iya , enggau ngagai semua orang ke dalam rumah iya .
44016033	Iya lalu mai seduai iya tekala nya lalu nuchi bakal seduai iya . Udah nya iya enggau semua sida sebilik lalu dibaptisa tekala nya .
44016034	Udah nya iya mai Paul seduai Silas ngagai rumah iya empu , lalu meri seduai iya makai . Iya enggau sida sebilik gaga amat ati , laban sida diatu udah arapka Allah Taala .
44016035	Tang pagi hari siti , sida hakim lalu bejaku enggau orang polis , ku sida , " Lepaska orang nya . "
44016036	Jejaga jil nya lalu madahka jaku nya ngagai Paul . Ku iya , " Sida hakim udah ngasuh seduai dilepaska . Nya alai pansut seduai , lalu mupuk enggau selamat . "
44016037	Tang ku Paul nyaut , " Sida udah nyipat kami duai di mua orang mayuh , taja pen kami duai apin diukum . Kami tu peranak Rome , lalu sida udah nutup kami duai dalam rumah jil . Patut tauka enda sida diatu ngelepaska kami ngena chara belalai ? Enggai nyadi baka nya ! Awakka sida hakim empu datai lalu mai kami duai pansut . "
44016038	Polis nya lalu madahka jaku nya ngagai sida hakim , lalu sida takut lebuh sida ninga Paul seduai Silas nya peranak Rome .
44016039	Nya alai sida datai lalu minta ampun ngagai seduai iya . Udah nya sida mai seduai iya pansut ari rumah jil , lalu ngasuh seduai iya angkat ari nengeri nya .
44016040	Lebuh Paul seduai Silas udah pansut ari rumah jil , seduai iya lalu mupuk ngagai rumah Lidia . Lebuh seduai iya udah betemu enggau lalu udah meransang sida ke arap , seduai iya lalu mupuk .
44017001	Lebuh Paul seduai Silas udah bejalai nengah menua Ampipolis enggau menua Apolonia , seduai iya lalu datai di Tesalonika , ti bisi sebuah balai gempuru orang Judah .
44017002	Baka ti selalu dikereja iya , Paul lalu tama ngagai balai gempuru nya lalu dalam tiga hari Sabat beturut-turut , iya betalat enggau sida ari Bup Kudus ,
44017003	madah sereta nerangka Kristus endang enda tau enda kena perinsa , lalu angkat idup baru ari mati . Ku Paul bejaku , " Jesus ke dipadahka aku ngagai kita nya meh Kristus . "
44017004	Sekeda sida arap , lalu nitihka Paul seduai Silas , lalu baka nya mega mayuh amat orang bansa Gerika ke angkunka Allah Taala lalu udah masuk pengarap orang Judah , enggau mayuh indu ke tinggi pangkat .
44017005	Tang orang Judah kepapas , lalu ari saup orang ke jai ba sebelah pasar , sida ngempuruka lalu nyungkak orang dalam nengeri nya begau . Lebuh sida begigaka Paul seduai Silas , deka mai seduai iya ngagai bala mayuh , sida nyerang rumah Jason .
44017006	Lebuh sida nadai tetemuka seduai iya , sida lalu ngirit Jason enggau sekeda sida ke arap ngagai bala pemesai di nengeri nya . Ku sida manjung , " Orang tu udah ngaga pengachau di semua endur , lalu seduai iya udah mega datai ditu ,
44017007	lalu Jason udah nerima seduai iya nyadika temuai iya . Seduai iya ngelaban atur Raja Besai , madahka bisi siku agi raja ke benama Jesus . "
44017008	Orang mayuh enggau bala pemesai di nengeri nya lalu irau ati ninga nya ,
44017009	lalu lebuh sida udah ngambi duit jamin ari Jason enggau ari sida ti bukai , sida lalu ngelepaska Paul seduai Silas .
44017010	Malam nya sida ke arap lalu nganjung Paul seduai Silas ngagai Beria , lalu lebuh seduai iya datai di Beria , seduai iya lalu mansang ngagai balai gempuru .
44017011	Nyadi orang Judah di Beria tebuka agi ati ari orang Judah ke di Tesalonika , laban sida ransing amat nerima pesan Tuhan , sereta mansik Bup Kudus tiap hari keran deka nemu enti jaku nya amat tauka enda .
44017012	Nya alai mayuh sida arap , nyengkaum mayuh indu enggau lelaki bansa Gerika ke tinggi pangkat .
44017013	Tang lebuh orang Judah ke di Tesalonika ninga Paul udah mega nusui jaku Allah Taala di Beria , sida lalu mansang ngagai nengeri nya mega lalu belabuh nyungkak sereta megau orang mayuh .
44017014	Sida ke arap lalu tekala nya nganjung Paul ngagai tebing tasik , tang Silas seduai Timoti tinggal di Beria .
44017015	Orang ke nganjung Paul lalu mai iya nyentuk ngagai Atens . Lebuh sida udah nerima atur ari Paul ngasuh Silas seduai Timoti datai ngagai iya di Atens enggau naka pengelengkas , sida lalu ninggalka iya .
44017016	Lebuh Paul benung nganti Silas seduai Timoti di Atens , ati iya balat tusah meda nengeri nya penuh laban engkeramba .
44017017	Nya alai iya betalat enggau orang Judah dalam balai gempuru sereta enggau orang bansa bukai ke angkunka Allah Taala , enggau sebarang orang ke enggau iya betemu tiap hari ba sebelah pasar .
44017018	Sekeda raban orang ke dikumbai Epikuria enggau raban orang ke dikumbai Stoik mega betemu enggau iya . Ku sekeda sida , " Nama utai ti disebut orang ke kutap-kutap tu ? " Ku sida ti bukai bejaku , " Iya munyi ke bejakuka pasal petara orang menua bukai . " Sida nyebut nya laban Paul nusui pasal Jesus enggau pengangkat ari mati .
44017019	Sida lalu mai Paul ngagai balai ti dikumbai Areopagus , lalu ku sida bejaku , " Kati ulih nuan madah ngagai kami ajar ti baru ti dibai nuan tu ?
44017020	Ajar tu munyi ke nyelai didinga kami , nya alai kami keran deka nemu reti nya . " (
44017021	Nyadi semua orang Atens , enggau orang kampar ke diau di nengeri nya , nadai pengawa bukai tang semina madahka tauka ningaka penemu ti baru . )
44017022	Nya alai Paul bediri di mua raban Areopagus , lalu bejaku , " Kita orang Atens , aku meda kita tu orang ke kering amat ba agama .
44017023	Laban lebuh aku bejalai nengah nengeri kita , lalu meratika utai ti disembah kita , aku tetemuka siti alta ti ditulis enggau leka jaku tu , ' Ke petara ti enda dikelala . ' Petara ti enda dikelala kita , ke disembah kita , nya meh petara ti dipadahka aku ngagai kita .
44017024	Allah Taala ke ngaga dunya enggau semua utai ti dalam dunya , nya meh Tuhan ke merintah serega enggau dunya , lalu Iya ukai diau dalam rumah sembiang ti digaga mensia .
44017025	Lalu Iya pen enda mega begunaka tulung ari mensia , laban Iya Empu ke meri pengidup enggau seput , enggau semua utai bukai , ngagai semua mensia .
44017026	Iya udah ngaga semua bansa ari siku orang , lalu Iya ngasuh sida diau di serata dunya . Iya mega ngeletak umur sida , enggau endur alai sida diau ,
44017027	ngambika sida ngiga Allah Taala , nyangka begama ngiga Iya , lalu tetemuka Iya , taja pen Iya enda jauh ari kitai siku-siku .
44017028	Laban ' Kitai idup , engkebut , sereta diau dalam Iya ' Munyi ti disebut sekeda bala kita empu ti landik bepantun , ' Laban kitai tu mega anak Iya . '
44017029	Nya alai , laban kitai tu anak Allah Taala , kitai enda patut ngumbai Iya baka anak patung ti ditempa ari emas tauka ari pirak , tauka ari batu ulih pengelandik enggau penau mensia .
44017030	Taja pen Allah Taala enda ngingatka pemeli kitai mensia , tang diatu Iya ngasuh semua mensia di semua endur nesal ati ke dosa sida ,
44017031	laban Iya udah ngeletak siti hari alai Iya deka ngakim semua dunya ngena pengelurus , ulih orang siku ke udah dipilih Iya , lalu Iya udah ngasuh semua mensia nemu utai nya deka nyadi , lebuh Iya ngangkatka orang nya ari mati ! "
44017032	Lebuh sida ninga Paul bejakuka pasal pengangkat ari mati , sekeda sida ngelese . Tang ku sida ti bukai bejaku , " Kami keran deka mendingka nuan baru ba pasal pekara tu . "
44017033	Ba senentang nya Paul lalu ninggalka sida .
44017034	Tang sekeda ari bala sida nya nitihka Paul , lalu arap , nyengkaum Dionisius , ke raban Areopagus , enggau siku indu ke benama Damaris , enggau orang bukai ke enggau sida .
44018001	Udah bekau nya , Paul angkat ari Atens , lalu mupuk ngagai Korint .
44018002	Di Korint iya tetemuka siku orang Judah ke benama Akuila , ke asal ari Pontus , ke baru udah pulai ari Itali enggau bini iya Prisila , laban Klaudius udah muru semua orang Judah ari nengeri Rome . Paul lalu betemu enggau seduai iya ,
44018003	lalu laban jalai Paul ngidupka diri sebaka enggau jalai pengidup Akuila seduai Prisila , iya lalu diau enggau seduai iya , lalu begulai gawa . Sida begagaka langkau kain .
44018004	Tiap hari Sabat Paul berandau dalam balai gempuru , nguji nguingka ati orang Judah enggau ati orang Gerika .
44018005	Lebuh Silas seduai Timoti datai ari Masedonia , Paul nadai ngereja pengawa bukai tang semina madahka jaku Tuhan , besaksi ngagai orang Judah madahka Jesus nya Kristus .
44018006	Lebuh sida nyakal sereta ngeleseka iya , iya lalu nesai abus ari gari iya , lalu bejaku ngagai sida , " Awakka kita empu betanggungjawapka diri empu ! Aku nadai penyalah ! Berengkah ari diatu , aku deka bejalai ngagai orang bansa bukai . "
44018007	Iya lalu angkat ari balai gempuru nya , lalu mansang ngagai rumah siku orang bansa bukai ke benama Titus Justus , ke nyembah Allah Taala . Rumah Titus Justus berimbai enggau balai gempuru .
44018008	Nyadi Krispus ke nyadi tuai balai gempuru , enggau sida sebilik , arapka Tuhan , lalu mayuh orang bukai di Korint ke ninga Paul bejaku , arap lalu dibaptisa .
44018009	Nyadi sekali , lebuh malam hari , Tuhan bejaku ngagai Paul dalam genera , " Anang takut , tang majak bejaku , lalu anang nejuka orang madamka jaku nuan ,
44018010	laban Aku bisi enggau nuan , lalu nadai orang ulih terengkah jari ba nuan lalu ngemediska nuan , laban Aku mayuh nembiak dalam nengeri tu . "
44018011	Paul lalu diau dia setaun enam bulan , ngajar jaku Allah Taala ngagai orang .
44018012	Tang lebuh Galio dichiri nyadi gabenor menua Akaia , orang Judah besaup ngelaban Paul , lalu mai iya ngagai kot .
44018013	Ku sida , " Orang tu ngumbuk orang mayuh nyembah Allah Taala ngena jalai ti ngelanggar Adat ! "
44018014	Lebuh Paul baru deka bejaku , Galio lalu bejaku ngagai orang Judah , " Enti pekara tu pasal penyalah ngelanggar adat , aku patut mendingka dawa kita orang Judah ;
44018015	tang laban pekara tu semina bekaul enggau pasal leka jaku , enggau pasal nama orang , enggau pasal adat kita empu , awakka kita empu meh mutarka pekara tu . Aku enggai ngatur pekara tu ! "
44018016	Iya lalu muru sida ari kot .
44018017	Semua sida lalu nangkap Sostenis ke nyadi tuai balai gempuru , lalu malu iya di mua kot . Tang Galio enda bedulika nya .
44018018	Lebuh Paul udah lama diau dia , iya lalu meri selamat tinggal ngagai sida ke arap , lalu belayar ngagai menua Siria , disempulang Prisila seduai Akuila . Di Kankria iya ngukur buk iya , laban iya udah ngaga sumpah .
44018019	Lebuh sida datai di Epesus , Paul ninggalka Prisila seduai Akuila , mansang ngagai balai gempuru lalu berandau enggau orang Judah .
44018020	Lebuh sida minta iya diau lama agi dia , iya enggai .
44018021	Tang lebuh iya meri selamat tinggal ngagai sida , iya bejaku , " Aku deka nemuai baru ngagai kita , enti nya peneka Allah Taala . " Udah nya iya lalu belayar ari Epesus .
44018022	Lebuh iya udah sangkai di Siseria , iya lalu mansang ngagai Jerusalem , meri tabi basa ngagai raban eklisia dia , lalu udah nya mupuk ngagai Antiok .
44018023	Lebuh iya udah lama diau di Antiok , iya angkat lalu bejalai ari endur siti ngagai endur siti di menua Galatia enggau Prigia , ngeringka semua sida murid .
44018024	Lebuh maya nya , siku orang Judah ke benama Apollos , ke asal ari Aleksandria , datai di Epesus . Apollos tu orang ke lanchar bejaku , lalu nemu amat pasal Bup Kudus .
44018025	Iya udah diajar pasal Jalai Tuhan , lalu iya ransing amat madahka sereta ngajar enggau betul pasal Jesus , taja pen iya semina nemu pasal pemaptisa John .
44018026	Iya belabuh bejaku enggau berani dalam balai gempuru . Tang lebuh Prisila seduai Akuila ninga iya , seduai iya lalu mai iya ke tisi , lalu nerangka ngagai iya penemu ti betul agi pasal Jalai Allah Taala .
44018027	Lalu lebuh iya deka mupuk ngagai menua Akaia , sida ke arap di Epesus meransang iya , lalu nulis sepuchuk surat ngagai sida murid di Akaia , minta sida nyambut penatai iya . Lebuh iya datai di Akaia , iya bebendar amat nulung sida ke udah arap ulih pengasih Allah Taala ,
44018028	laban iya balat amat ngalahka kelikuh orang Judah lebuh sida belabanka penemu enggau iya di mua orang mayuh , lebuh iya nunjukka ari Bup Kudus , Jesus nya Kristus .
44019001	Lebuh Apollos agi di Korint , Paul bejalai nengah menua atas , lalu datai di Epesus . Dia iya tetemuka sekeda murid .
44019002	Lalu ku iya nanya sida , " Kati kita bisi nerima Roh Kudus lebuh kita arap ? " " Nadai , " ku sida nyaut . " Indah ninga pasal Roh Kudus deh kami enda kala . "
44019003	Iya lalu nanya sida , " Baptisa nama ti dikena maptisa kita ? " " Baptisa John , " ku sida nyaut .
44019004	Paul lalu bejaku ngagai sida , " John maptisa ngena baptisa nesal ati , ngasuh orang Israel arapka orang siku ke deka datai dudi ari iya , iya nya , Jesus . "
44019005	Lebuh sida ninga nya , sida lalu dibaptisa dalam nama Tuhan Jesus .
44019006	Lebuh Paul udah ngengkahka jari iya atas sida , Roh Kudus lalu nurun atas sida . Sida lalu bejaku ngena jaku ti nyelai , lalu benabi .
44019007	Pemayuh semua sida kira dua belas iku .
44019008	Paul lalu tama ngagai balai gempuru , lalu dalam kandang tiga bulan iya bejaku enggau berani , lalu betalatka pasal Perintah Allah Taala .
44019009	Tang lebuh sekeda sida kieh ati , lalu enggai arap , sereta bejai Jalai Tuhan di mua semua raban sida , Paul ninggalka sida , lalu mai sida murid mupuk enggau iya , lalu tiap hari iya betalat enggau sida dalam balai Tiranus .
44019010	Iya ngereja nya dua taun , datai ke semua orang ke diau di menua Asia , nyengkaum orang Judah enggau orang bansa bukai , udah bela ampit magang ninga jaku Tuhan .
44019011	Allah Taala ngereja kereja ajih ti balat nyelai ngena Paul ,
44019012	datai ke perecha enggau serayung ti udah negu iya dibai ngagai orang ke sakit , lalu orang nya digeraika , lalu roh ti jai pansut ari sida .
44019013	Udah nya sekeda orang Judah ke bejalai kia-kia muru roh ti jai , nguji ngena nama Tuhan Jesus muru roh ti jai , ku sida , " Aku muru nuan dalam nama Jesus ti dipadahka Paul . "
44019014	Pengawa nya dikereja tujuh iku anak lelaki imam besai orang Judah ke benama Skeba .
44019015	Tang ku roh ti jai nya bejaku ngagai sida , " Aku ngelala Jesus , lalu aku ngelala Paul , tang sapa kita tu ? "
44019016	Orang ke dirasuk antu nya lalu nerekam sida , nangkap sida lalu ngalahka sida . Sida lalu rari telanjai-lanjai ari rumah nya sereta abis bakal .
44019017	Lebuh pekara tu ditemu semua orang Judah enggau orang bansa bukai ke diau di Epesus , semua sida takut magang , lalu nama Tuhan dikemesaika .
44019018	Mayuh sida ke arap datai lalu ngaku , di mua orang mayuh , kereja ti jai ti udah dikereja sida .
44019019	Mayuh manang datai mai bup sida , lalu nunu bup nya di mua orang mayuh . Lebuh rega semua bup nya diitung , rega semua utai nya nyau deka bulih lima puluh ribu singkap duit pirak .
44019020	Nya alai jaku Tuhan balat amat ngelekai sereta mansang dalam kuasa .
44019021	Lebuh utai nya udah nyadi , Paul lalu berunding , ari iring Roh Kudus , deka bejalai nengah menua Masedonia enggau menua Akaia , mansang ngagai Jerusalem . Ku iya bejaku , " Lebuh aku udah nemuai kia , aku enda tau enda mega nemuai ngagai Rome . "
44019022	Nya alai iya ngirumka dua iku penulung iya , Timoti seduai Erastus , ngagai Masedonia , lalu iya empu diau lama mimit di menua Asia .
44019023	Ba urung maya nya pengachau balat amat nyadi ketegal Jalai Tuhan .
44019024	Siku tukang temaga ke benama Demetrius , ke begagaka engkeramba rumah sembiang ke petara Artemis ari pirak , meri penguntung ti besai ngagai tukang ke bekereja begagaka utai nya .
44019025	Iya ngempuruka sida , enggau orang bukai ke sebaka pengawa enggau sida , lalu bejaku ngagai sida , " Kita nemu , kitai bulih pengaya ari pengawa dagang kitai tu .
44019026	Lalu kita mega meda sereta ninga , ukai semina di Epesus tang nyau ka di serata semua menua Asia , orang ke benama Paul tu udah mujuk sereta nguingka mayuh orang arapka jaku iya lebuh iya madahka petara ti digaga ngena jari nya ukai petara .
44019027	Nya alai , dagang kitai tau jai nama , lalu rumah sembiang petara Artemis ti besai tu tau pulai nadai guna agi , lalu iya ke disembah semua orang di Asia enggau di serata dunya , nadai agi dibasa orang ! "
44019028	Lebuh sida ninga nya , sida lalu pedis ati , lalu manjung , " Besai meh Artemis orang Epesus ! "
44019029	Semua orang dalam nengeri nya lalu begau magang . Sida lalu belanda ngagai siti balai di nengeri nya , ngirit Gaius seduai Aristarkus , dua iku orang Masedonia ke sama bejalai enggau Paul .
44019030	Paul bisi amat ati deka mansang ngagai tekang bala mayuh , tang sida murid enda nyagi iya ;
44019031	indah sekeda orang perintah di menua nya , ke endang pangan Paul empu , deh ngirumka pesan ngagai iya , minta iya enda mansang ngagai balai nya .
44019032	Nyadi semua orang ke begempuru ba balai nya nyau bekerauh begau . Sekeda nyebut tu , lalu sekeda nyebut nya , laban mayuh sida enda nemu kebuah sida begempuru .
44019033	Sekeda orang Judah ngejuka Aleksander mansang ke mua , lalu madah ngagai iya utai ti patut disebut iya . Aleksander lalu ngepaika jari , minta orang badu agi ragak ngambika iya ulih bejaku ngarika diri di mua orang mayuh .
44019034	Tang lebuh sida ngelala iya nya orang Judah , semua sida lalu manjung kira dua jam , ku sida , " Besai meh Artemis orang Epesus ! "
44019035	Tang lebuh kerani nengeri udah ngasuh orang badu agi ragak , iya lalu bejaku , " Orang Epesus , semua orang nemu nengeri Epesus endang bisi rumah sembiang ke petara Artemis ti besai , enggau pasal anak patung ti labuh ari langit .
44019036	Laban utai nya enda ulih disangkal , kita patut diau diri , lalu enda ngereja utai ti enda menuku .
44019037	Kita udah mai orang tu kitu , taja pen sida nadai ngerumpak rumah sembiang tauka ngeleseka petara kitai .
44019038	Nya alai , enti Demetrius enggau bala orang ke gawa ke iya deka bedawaka sapa-sapa , bilik kot endang seruran tebuka , lalu kitai bisi hakim . Awakka sida bedawaka pangan diri dia .
44019039	Enti kita bisi utai bukai ti keran deka ditemu kita , utai patut diputarka lebuh orang mayuh begempuru .
44019040	Laban kitai tau dikumbai orang salah ngaga pengachau sehari tu , laban kitai nadai kebuah begau baka tu . "
44019041	Lebuh iya udah nyebut nya , iya lalu ngasuh orang mayuh pulai .
44020001	Lebuh orang nyau udah badu agi begau , Paul lalu mesanka sida murid , lalu lebuh iya udah meri sida jaku peransang , lalu meri selamat tinggal , iya lalu mupuk ngagai menua Masedonia .
44020002	Lebuh iya udah bejalai nengah menua nya lalu udah meransang sida ke arap ngena mayuh macham ajar , iya datai di menua Gerika ,
44020003	lalu diau dia tiga bulan . Lebuh iya baru deka belayar ngagai menua Siria , orang Judah bepekat ngelaban iya , nya alai iya mutuska runding deka mulaika diri nengah menua Masedonia .
44020004	Iya disempulang Sopater anak Pirus , ari Beria , Aristarkus seduai Sekundus , ke datai ari Tesalonika , Gaius ari Derbe ; Timoti , Tikikus enggau Tropimus ari Asia .
44020005	Sida mupuk dulu ari kami , lalu nganti kami di Troas ,
44020006	tang kami belayar ari Pilipi udah lepas Gawai Roti Ti Enda Beragi , lalu lima hari udah bekau nya , kami betemu enggau sida di Troas , alai kami ke diau tujuh hari .
44020007	Kena hari Minggu , lebuh kami begempuru deka makai , Paul berandau enggau orang mayuh laban iya deka mupuk hari siti , lalu iya majak bejaku nyentuk ngagai tengah malam .
44020008	Mayuh amat lampu ditungkun di sadau alai kami ke begempuru .
44020009	Siku orang bujang ke benama Eutikus , ke duduk ba jenila , lalu belabuh tinduk jenak amat lebuh Paul majak bejaku . Laban iya jenak tinduk , iya labuh ke tanah ari tingkat tiga . Lebuh sida nanggung iya , iya endang udah mati .
44020010	Tang Paul nurun , lalu ningkapka diri atas nembiak nya , lalu merap iya . Ku Paul , " Anang irau . Iya agi idup ! "
44020011	Lebuh Paul udah pulai baru ke sadau , lalu udah mechahka roti , lalu makai , iya majak berandau enggau sida , nyentuk ngagai rerak tawas . Udah nya iya lalu mupuk .
44020012	Sida mai Eutikus ke idup nya pulai ke rumah , lalu ati sida lantang amat .
44020013	Kami lalu bejalai dulu ngagai kapal , lalu belayar ngagai Asos , laban kami deka mai Paul nepan kapal nya dia , nitihka atur iya , laban iya deka mansang ngagai endur nya ngena jalai darat .
44020014	Lebuh iya betemu enggau kami di Asos , kami lalu mai iya nepan kapal nya , lalu mupuk ngagai Mitilin .
44020015	Kami belayar ari Mitilin , lalu hari siti kami datai di Chios . Sehari udah bekau nya , kami datai di Samos , lalu sehari udah bengkau nya , kami datai di Miletus .
44020016	Laban Paul udah berunding deka belayar mansa Epesus , ngambika iya enda ngerindang diri di menua Asia , laban iya begaut deka ngenataika diri di Jerusalem kena hari Pentikos , enti ulih .
44020017	Ari Miletus Paul ngirumka siti pesan ngagai Epesus , minta bala tuai eklisia betemu enggau iya .
44020018	Lebuh sida betemu enggau iya , iya lalu bejaku enggau sida , " Kita empu nemu gaya pengidup aku , sekumbang aku ti diau begulai enggau kita , berengkah ari maya aku ke terubah datai di menua Asia ,
44020019	bekereja ke Tuhan enggau ati ti baruh , sereta enggau ai mata , natka penusah ti nuntung aku ari pekat orang Judah .
44020020	Aku nadai kala nyurutka diri ari pengawa madahka pesan Tuhan ke penguntung kita , sereta ngajar kita di mua orang mayuh ari rumah sebuah ngagai rumah sebuah ,
44020021	lebuh aku besaksi ngagai orang Judah enggau ngagai orang bansa bukai pasal nesal ati ke dosa , enggau pasal arap ke Jesus Tuhan kitai .
44020022	Nyadi diatu , laban aku tu nyadi orang tangkap Roh Kudus , aku deka mansang ngagai Jerusalem , enda nemu namaka utai ti deka nyadi ba aku din .
44020023	Aku semina nemu , ari padah Roh Kudus , aku deka ditutup dalam rumah jil , lalu dituntung mayuh macham penusah dalam genap buah nengeri .
44020024	Tang aku enda sayauka nyawa diri , asal ga aku ulih nembuka pejalai aku enggau pengawa ti udah diasuh Tuhan Jesus kereja aku , iya nya , besaksika Berita Manah pasal pengasih Allah Taala .
44020025	" Lalu diatu aku nemu , nadai siku kita , ke udah alai aku nusui pasal Perintah Allah Taala , ulih meda aku agi .
44020026	Nya alai aku madah ngagai kita sehari tu , aku enda betanggungjawapka nyawa kita ,
44020027	laban aku nadai kala enggai madah ngagai kita semua juluk ati Allah Taala .
44020028	Nya alai , jaga diri empu , enggau semua raban eklisia ke udah diasuh Roh Kudus ibun kita , ngibun eklisia Allah Taala , ke udah ditebus Iya ngena darah Anak Iya Empu .
44020029	Aku nemu , lebuh aku udah mupuk , ukui kampung ti mangah deka tama ngagai bala kita , lalu munuh kita .
44020030	Lalu sekeda orang ari raban kita empu , deka madahka utai ti bula , ngambika murid tesat lalu nitihka sida .
44020031	Nya alai , bejaga , lalu kingatka aku ke udah , dalam kandang tiga taun , enggau ai mata , enda ngetu-ngetu siang malam meri kita jaku tangkan .
44020032	Nyadi diatu , aku nyerahka kita ngagai Allah Taala , enggau ngagai pesan pasal pengasih Iya , pesan ti ulih ngemansangka kita , lalu meri kita pesaka sama enggau semua orang ke udah dikuduska .
44020033	Aku nadai kala ingin ke pirak tauka emas , tauka gari orang .
44020034	Kita empu nemu , jari aku tu ti dikena aku gawa ngidupka diri , sereta nyangkung pangan ke bekaling enggau aku .
44020035	Dalam semua utai nya , aku udah meri kita teladan , ngambika ari kitai ke bebendar bekereja , kita ulih nulung nyukung orang ke lemi , laban kitai ingatka jaku Tuhan Jesus , laban Iya Empu ke nyebut , ' Beberekat agi orang ke meri , ari orang ke nerima . ' "
44020036	Lebuh iya udah badu bejaku , iya besugang enggau semua sida , lalu besampi .
44020037	Semua sida lalu nyabak magang lebuh sida merap lalu nyium iya
44020038	enggau ati ti pemadu sinu , kelebih agi laban iya udah madahka sida nadai agi meda iya . Sida lalu nganjung iya ngagai kapal .
44021001	Lebuh kami udah ninggalka sida , lalu bekejang , kami lalu belayar terus ngagai Kos , lalu hari siti ngagai Rodes , lalu ari nya ngagai Patara .
44021002	Lebuh kami tetemuka sebuah kapal ti deka belayar ngagai Poenisia , kami lalu nepan kapal nya , lalu bekejang .
44021003	Lebuh kami meda pulau Saiprus , kami lalu belayar muak ari selatan pulau nya nuju ngagai menua Siria , lalu sangkai di Tire , laban kapal deka munggah barang dia .
44021004	Kami lalu ngiga sida murid , lalu kami diau dia tujuh hari . Nitihka iring Roh Kudus , sida nagang Paul mupuk ngagai Jerusalem .
44021005	Lebuh timpuh kami diau dia nyau abis , kami angkat lalu majakka pejalai kami . Semua sida , sama enggau bini anak sida , nganjung kami pansut ari nengeri . Kami besugang ba tebing tasik lalu besampi , l
44021006	lalu meri selamat tinggal ngagai pangan diri . Udah nya kami lalu nepan kapal ; sida lalu pulai .
44021007	Lebuh kami udah belayar ari Tire , kami datai di Tolemais . Dia kami betemu enggau sida ke arap , lalu diau enggau sida sehari .
44021008	Hari siti kami mupuk , lalu datai di Siseria . Kami datai ba rumah Philip ke Penginjil , siku ari sida ke tujuh iku , lalu diau enggau iya .
44021009	Iya bisi empat iku anak indu ke apin belaki , ke bisi pemeri benabi .
44021010	Lebuh kami diau dia dua tiga hari , siku nabi ke benama Agabus datai ari Judea .
44021011	Iya datai ngagai kami , ngambi belulang Paul , lalu nanchang kaki jari iya empu ngena belulang nya , lalu bejaku , " Tu utai ti disebut Roh Kudus , ' Baka tu ku orang Judah di Jerusalem deka nanchang orang ke bempu belulang tu , lalu nyerahka iya ngagai orang bansa bukai . "
44021012	Lebuh kami ninga nya , kami enggau sida ti bukai lalu nguji nagang Paul mupuk ngagai Jerusalem .
44021013	Paul lalu nyaut , " Nama kebuah kita nyabak lalu ngenusahka ati aku ? Aku ukai semina sedia deka ditanchang jil di Jerusalem , tang sedia deka mati din ketegal nama Tuhan Jesus . "
44021014	Lebuh iya enggai dikuingka kami , kami lalu badu agi bejaku , kelimpah ari ke nyebut " Awakka peneka Tuhan nyadi . "
44021015	Udah bekau nya , kami besikap , lalu mupuk ngagai Jerusalem .
44021016	Sekeda sida murid ke ari Siseria mega bejalai enggau kami , lalu mai kami ngagai rumah Mnason ke asal ari Saiprus , ke lama udah arap , lalu kami diau enggau iya .
44021017	Lebuh kami datai di Jerusalem , sida menyadi gaga amat nyambut penatai kami .
44021018	Hari siti Paul mupuk enggau kami deka betemu enggau James . Semua tuai eklisia bisi dia magang .
44021019	Lebuh Paul udah meri tabi basa ngagai sida , iya lalu nusui enggau silik semua utai ti udah dikereja Allah Taala ngagai orang bansa bukai , ngena pengawa ti dikereja Paul .
44021020	Lebuh sida ninga nya , sida lalu muji Allah Taala . Lalu ku sida bejaku ngagai Paul , " Dinga nuan tu , menyadi ! Ditu beribu ribu iku orang Judah ke arap , lalu semua sida nya bela angkun magang ke Adat .
44021021	Sida udah dipadahka pasal nuan ke udah ngajar semua orang Judah ke diau begulai enggau orang bansa bukai , ngasuh sida ngelengkaka Adat Moses , lalu nuan madahka sida enda ibuh nutus anak sida , tauka nitihka adat asal kitai .
44021022	Nya alai , nama utai ti patut dikereja kitai ? Laban sida tetap deka nemu nuan udah datai ditu .
44021023	Nya alai , kereja aja utai ti diasuh kami . Nyadi kitai bisi empat iku orang ke udah besumpah .
44021024	Bai sida tu lalu tuchi diri empu sama enggau sida , lalu bayar ungkus sida ke ngukur buk sida , ngambika semua orang nemu , utai ti udah ditusui orang pasal nuan endang nadai pengamat mimit . Nya baru sida deka nemu nuan endang amat bepegai ba Adat .
44021025	Tang ba pasal orang bansa bukai ke udah arap , kitai udah ngirumka siti surat madahka pemutus aum kitai , madahka sida enda tau makai pemakai ti udah diberi ngagai engkeramba , tauka makai darah , tauka makai jelu ti mati dichekal , lalu enda tau ngereja ulah ti kamah . "
44021026	Paul lalu mai orang empat iku nya enggau iya , lalu hari siti lebuh iya udah nuchi diri sama enggau sida , sida lalu tama ngagai Rumah Sembiang , deka nimpuh maya sida deka nembuka pengawa nuchi diri lalu ngenjuk piring ke tiap iku sida .
44021027	Lebuh timpuh tujuh hari nya nyau deka abis , sekeda orang Judah ke datai ari Asia bisi tepedaka Paul dalam Rumah Sembiang . Sida lalu megau orang mayuh , lalu nangkap Paul
44021028	enggau panjung , " Orang Israel ! Tulung ! Tu orang ke ngajar di semua endur ngelaban orang Israel , ngelaban Adat , enggau ngelaban Rumah Sembiang tu . Nambahka nya , iya udah mai orang bansa bukai ngagai Rumah Sembiang lalu udah ngamahka endur ti kudus tu ! " (
44021029	Sida nyebut nya laban sida udah tepedaka Tropimus ke datai ari Epesus begulai enggau Paul dalam nengeri nya , lalu sida melabaka Paul udah bisi mai iya ngagai Rumah Sembiang . )
44021030	Semua orang dalam nengeri nya lalu begau magang lalu belanda lalu nangkap Paul , lalu ngirit iya pansut ari Rumah Sembiang . Pintu Rumah Sembiang lalu tekala nya ditutup .
44021031	Lebuh sida nguji munuh iya , orang lalu madah ngagai tuai soldadu orang Rome pasal orang ke kachau di serata nengeri Jerusalem .
44021032	Tekala nya kepala soldadu nya lalu mai pemesai enggau bala soldadu , lalu belanda ngagai tekang bala mayuh . Lebuh orang mayuh meda kepala soldadu enggau bala soldadu datai , sida lalu badu agi malu Paul .
44021033	Kepala soldadu nya lalu mansang ngagai Paul , nangkap iya , lalu ngasuh iya ditanchang ngena rantai . Iya lalu nanyaka sapa orang ke ditangkap iya nya , enggau utai ti udah dikereja iya .
44021034	Sekeda orang dalam bala mayuh manjung nyebut utai sebengkah , lalu sida ti bukai nyebut utai bukai . Nyadi laban kepala soldadu nya enda nemu utai ti ku sida , laban orang kelalu inggar , iya lalu ngasuh Paul dibai ngagai berek soldadu .
44021035	Lebuh Paul datai ba tangga berek , bala soldadu lalu ngesan Paul , laban bala orang mayuh balat amat deka ngamuk iya .
44021036	Bala orang mayuh ke nitihka sida majak manjung , " Bunuh iya ! "
44021037	Lebuh bala soldadu baru deka mai Paul tama ngagai berek , Paul lalu bejaku enggau kepala soldadu , " Kati tau aku nyebut siti utai ngagai nuan ? " Kepala soldadu nya lalu nanya , " Kati nuan nemu jaku Gerika ?
44021038	Enti pia , kati nuan tu ukai orang Ejip ke apin lama tu ti udah nguji mai orang ngelaban perintah lalu nguluka empat ribu iku bala penyamun ngagai menua puang ? "
44021039	Paul lalu nyaut , " Aku tu orang Judah , ari Tarsus di menua Silisia , peranak sebuah nengeri ti besai . Aku minta nuan nyagi aku bejaku ngagai orang mayuh tu . "
44021040	Lebuh kepala soldadu udah meri iya pemendar bejaku , Paul lalu bediri ba tangga nya , ngepaika jari iya ngagai orang mayuh . Lebuh sida nyau jenuh , iya lalu bejaku ngagai sida ngena jaku Hebrew , ku iya ,
44022001	" Bala menyadi , bala apai , pendingka aku bejaku ngarika diri empu di mua kita ! "
44022002	Lebuh sida ninga iya bejaku ngagai sida ngena jaku Hebrew , sida lalu enda engkeretik . Ku Paul ,
44022003	" Aku tu orang Judah , ada di Tarsus di menua Silisia , tang nyadi orang ke besai tuai di nengeri tu lalu diajar Gamaliel enggau terit nitihka Adat aki ini kitai , lalu aku angkunka Allah Taala baka semua kita bukai sehari tu .
44022004	Aku udah merinsaka orang ke nitihka Jalai Tuhan datai ke sida mati , nanchang orang ke lelaki enggau ke indu , lalu nutup sida dalam rumah jil ,
44022005	lalu imam besai enggau semua raban Kunsil ulih besaksika pasal aku . Aku udah nerima ari sida surat ti ditulis sida ngagai orang Judah ke diau di Damaskus , lalu aku mansang ngagai nengeri nya deka nanchang orang ke diau dia , lalu mai sida pulai ngagai Jerusalem , ngambika sida diukum .
44022006	" Lebuh aku benung di rantau jalai semak ngagai Damaskus , kira ba urung tengah hari , siti penampak lalu ngenyit manchar ari langit ngelingi aku .
44022007	Aku lalu rebah ke tanah , lalu ninga nyawa bejaku ngagai aku , ' Saul , Saul ! Nama kebuah nuan merinsaka Aku ? '
44022008	Aku lalu nyaut , ' Sapa Nuan , Tuan ? ' Iya lalu bejaku ngagai aku , ' Aku tu Jesus orang Nasaret ke diperinsaka nuan . '
44022009	Nyadi orang ke bejalai enggau aku bisi meda penampak nya , tang nadai ninga nyawa nya bejaku ngagai aku .
44022010	Aku lalu nanya , ' Nama utai ti patut dikereja aku , Tuhan ? ' Tuhan lalu bejaku ngagai aku , ' Angkat nuan lalu mupuk ngagai Damaskus . Dia nuan deka dipadahka semua utai ti udah diasuh kereja nuan . '
44022011	Lebuh aku enda ulih meda utai ketegal penerang penampak nya , orang ke enggau aku lalu megai jari aku lalu ngiring aku ngagai Damaskus .
44022012	" Di nengeri nya bisi orang siku benama Ananias , ke angkunka Adat , sereta dibasa semua orang Judah ke diau dia .
44022013	Iya datai ngagai aku , bediri ngimbai aku , lalu bejaku , ' Menyadi , Saul , awakka nuan ulih meda baru ! ' Tekala nya aku lalu ulih meda . Aku lalu meda iya .
44022014	Iya lalu bejaku , ' Allah Taala aki ini kitai udah milih nuan , ngambika nuan nemu peneka Iya , lalu meda Iya ti Lurus , lalu ninga nyawa Iya Empu ,
44022015	laban nuan deka nyadika saksi Iya ngagai semua dunya pasal utai ti udah dipeda enggau didinga nuan .
44022016	Nya alai , anang betangguh . Angkat nuan , lalu dibaptisa , ngambika dosa nuan dibuai , lalu besampi dalam nama Iya . '
44022017	" Lebuh aku udah pulai ngagai Jerusalem , lalu lebuh aku benung besampi dalam Rumah Sembiang , aku begenera
44022018	meda Tuhan bejaku ngagai aku . Ku Iya , ' Angkat jampat lalu mupuk nuan ari Jerusalem , laban sida enggai nerima jaku saksi nuan pasal Aku . '
44022019	Aku lalu nyaut , ' Tuhan , sida empu nemu aku udah bejalai ari balai gempuru sebuah ngagai balai gempuru sebuah , nangkap lalu malu sida ke arapka Nuan .
44022020	Lalu lebuh saksi Nuan Stepen dibunuh , aku bisi bediri semak nya , rindu meda pengawa orang ke munuh iya , lalu ngemataka baju sida . '
44022021	Tuhan lalu bejaku ngagai aku , ' Mupuk nuan , laban Aku deka ngasuh nuan bejalai jauh ngagai orang bansa bukai . ' "
44022022	Ngagai ba senentang tu , sida agi mendingka Paul . Tang udah nya , sida lalu belabuh manjung , ku sida , " Bunuh iya ! Bunuh iya ! Iya enda patut idup ! "
44022023	Lebuh sida manjung , sereta ngesaika serayung sida , lalu ngerabuka amau ngagai angin ,
44022024	kepala soldadu lalu ngasuh Paul dibai ngagai berek , lalu ngasuh iya disipat , deka mansik kebuah orang Judah manjung baka nya ngelaban iya .
44022025	Tang lebuh sida udah nanchang iya ngena tali , Paul lalu bejaku ngagai siku pemesai soldadu ke bediri semak dia , " Kati kita tau nyipat orang ke peranak Rome , ke nadai udah diukum ? "
44022026	Lebuh pemesai soldadu nya ninga nya , iya lalu mansang ngagai kepala soldadu , lalu bejaku ngagai iya , " Nama utai ti deka dikereja nuan ? Orang tu peranak Rome ! "
44022027	Kepala soldadu nya lalu mansang ngagai Paul , lalu nanya iya , " Padahka ngagai aku , kati nuan peranak Rome ? " Paul lalu nyaut , " Au . "
44022028	Kepala soldadu nya lalu nyaut , " Mar amat rega aku meli pangkat nyadi peranak Rome . " Ku Paul bejaku , " Aku nyadi peranak Rome ari ada . "
44022029	Tekala nya orang ke deka mansik iya lalu nyurutka diri ari iya , lalu kepala soldadu mega takut lebuh iya nemu Paul nya peranak Rome , lalu iya udah nanchang Paul .
44022030	Laban iya ingin deka nemu kebuah orang Judah bedawaka Paul , hari siti iya lalu ngelepaska Paul , lalu ngasuh sida tuai imam enggau semua raban Kunsil begempuru . Iya lalu mai Paul tama lalu ngasuh iya bediri di mua sida .
44023001	Paul merening ngagai raban Kunsil lalu bejaku , " Menyadi ! Nyentuk ngagai sehari tu aku udah idup enggau ati ti beresi di mua Allah Taala . "
44023002	Imam Besai Ananias lalu ngasuh orang ke bediri semak Paul nampar mulut Paul .
44023003	Paul lalu bejaku ngagai iya , " Allah Taala deka nampar nuan , nuan ti pura-pura ngapa ! Kati nuan ngakim aku nitihka Adat , tang nuan empu ngelanggar Adat ngasuh orang nampar aku ? "
44023004	Orang ke semak Paul lalu bejaku , " Berani amat nuan mechat imam besai Allah Taala ! "
44023005	Paul lalu bejaku , " Menyadi , aku enda nemu iya imam besai . Laban endang udah ditulis , ' Anang bejaku jai pasal kepala bansa kita . ' "
44023006	Lebuh Paul nemu sekeda orang ke dia nya orang Saduki , lalu sekeda ti bukai orang Parisi , iya lalu bejaku enggau nyawa ti inggar dalam balai Kunsil nya , " Menyadi , aku tu orang Parisi , anak orang Parisi . Aku kena pechara laban aku arapka orang deka diangkatka ari mati ! "
44023007	Lebuh iya udah nyebut nya , orang Parisi enggau orang Saduki lalu belabuh bekelikuh , lalu raban Kunsil beserekang penemu , (
44023008	laban orang Saduki madahka nadai utai ti dikumbai pengangkat ari mati , tauka melikat , tauka roh , tang orang Parisi ngumbai semua utai nya bisi magang . )
44023009	Sida lalu inggar amat . Sekeda pengajar Adat ke orang Parisi bediri lalu bejaku , " Kami nadai nemu penyalah orang tu ! Kada enda roh tauka melikat udah bejaku ngagai iya . "
44023010	Lebuh sida majak balat agi bekelikuh , kepala soldadu lalu irau ati enggai ke Paul abis dipecharikka sida . Nya alai iya lalu ngasuh bala soldadu nurun lalu ngerampas Paul ari jari sida , lalu mai iya ngagai berek .
44023011	Malam nya Tuhan bediri ngimbai Paul , lalu bejaku , " Anang takut ! Baka nuan ke udah besaksika pasal Aku di Jerusalem , baka nya mega nuan deka besaksika pasal Aku di Rome . "
44023012	Pagi hari siti , orang Judah lalu bepekat . Sida besumpah enda makai , enda ngirup , datai ke sida udah munuh Paul .
44023013	Lebih empat puluh iku sida ke bepekat nya .
44023014	Sida lalu mansang ngagai sida tuai imam , enggau tuai bansa , lalu bejaku , " Kami udah besumpah enda makai , enda ngirup , datai ke kami udah munuh Paul .
44023015	Nya alai kita enggau raban Kunsil enda tau enda ngirumka pesan ngagai kepala soldadu , minta iya mai Paul betemu enggau kita , lalu kita ngaga diri baka ke deka mansik pekara pasal iya enggau silik agi . Lalu kami deka sedia munuh iya sebedau iya datai ditu . "
44023016	Tang anak menyadi indu Paul bisi ninga pasal sida ke deka ngipa Paul . Nya alai iya mansang ngagai berek lalu dikemendarka tama , lalu madah ngagai Paul .
44023017	Paul lalu ngangauka siku pemesai soldadu , lalu bejaku ngagai iya , " Bai orang bujang tu ngagai kepala soldadu , laban iya bisi utai ti deka dipadahka iya ngagai iya . "
44023018	Nya alai pemesai soldadu nya lalu mai orang bujang nya betemu enggau kepala soldadu . Ku iya , " Orang jil ke benama Paul udah ngangauka aku , lalu minta aku mai orang bujang tu ngagai nuan , laban iya bisi utai ti deka dipadahka iya ngagai nuan . "
44023019	Tuai soldadu nya lalu megai jari orang bujang nya lalu mai iya ke tisi , lalu nanya iya , " Nama utai ti deka dipadahka nuan ngagai aku ? "
44023020	Orang bujang nya lalu nyaut , " Orang Judah udah besetuju deka minta nuan mai Paul ngagai Kunsil pagila , pura-pura baka ke deka mansik pekara pasal Paul silik agi .
44023021	Tang anang nurutka peminta sida , laban lebih empat puluh iku orang deka ngipa Paul . Sida udah besumpah enda makai , enda ngirup datai ke sida udah munuh iya . Sida diatu udah sedia , lalu nganti saut ari nuan . "
44023022	Kepala soldadu nya ngasuh orang bujang nya pulai , lalu bejaku ngagai iya , " Anang madahka diri udah nusui tu ngagai aku . "
44023023	Kepala soldadu nya lalu ngangauka dua iku pemesai , lalu bejaku , " Aku ngasuh kita besedia mupuk ngagai Sisarea pukul semilan malam tu , enggau dua ratus iku soldadu enggau tujuh puluh iku soldadu ke nepan kuda , enggau dua ratus iku soldadu ke besenyataka sangkuh .
44023024	Sediaka mega dua tiga iku kuda ke Paul , lalu bai iya enggau likun ngagai Gabenor Peliks . "
44023025	Iya lalu nulis sepuchuk surat ti munyi tu :
44023026	" Ari Klaudius Lisias , ngagai Iya Ke Dipebasaka Tuan Gabenor Peliks : Tabi .
44023027	Orang tu udah ditangkap orang Judah , lalu baru deka dibunuh sida , tang lebuh aku tetemuka iya nya peranak Rome , aku lalu mai bala jejaga , lalu nyelamatka iya .
44023028	Laban aku keran deka nemu penyalah ti dikena sida bedawaka iya , aku lalu mai iya ngagai Kunsil .
44023029	Aku lalu tetemuka iya udah kena dawa ketegal Adat sida empu , lalu ukai patut tau ngasuh iya diukum bunuh , tauka ditutup dalam rumah jil .
44023030	Lebuh orang madah ngagai aku pasal orang Judah ke bepekat deka munuh iya , aku lalu tekala nya ngirumka iya ngagai nuan , lalu ngasuh orang ke bedawaka iya mantaika dawa sida di mua nuan . "
44023031	Nya alai bala soldadu lalu nitihka atur kepala soldadu lalu ngambi Paul , lalu mai iya malam nya ngagai Antipatris .
44023032	Hari siti bala soldadu ke bejalai kaki , pulai ngagai berek sida , ninggalka bala soldadu ke nepan kuda bejalai enggau Paul .
44023033	Lebuh sida datai di Siseria lalu nyuaka surat nya ngagai gabenor , sida lalu nyerahka Paul ngagai iya .
44023034	Lebuh tuan gabenor udah macha surat nya , iya lalu nanyaka menua asal Paul . Lebuh iya ninga Paul datai ari menua Silisia ,
44023035	iya lalu bejaku , " Aku deka mendingka nuan lebuh orang ke bedawaka nuan datai . " Iya lalu ngasuh Paul dijaga dalam istana Herod .
44024001	Lima hari udah bekau nya Imam Besai Ananias lalu datai enggau bala tuai orang Judah enggau siku lawyer ke benama Tertulus . Sida lalu mantaika dawa sida ngelaban Paul di mua gabenor .
44024002	Lebuh Paul udah dikangauka tama , Tertulus lalu belabuh bedawaka Paul munyi tu : " Tuan ti Dipebasaka ! Nuan endang lama udah mai pemaik ngagai menua kami , lalu ulih pengelandik nuan , mayuh bengkah ubah ti manah udah digaga nuan ke bansa kami .
44024003	Kami meri terima kasih ke semua utai ti udah dikereja nuan ke kami .
44024004	Tang ngambika aku enda masau jam nuan , aku minta nuan mendingka kami enda lama .
44024005	Kami nemu orang tu mai pengachau , ke ngachau semua orang Judah di serata dunya , sereta nyadi tuai ke siti raban ti dikumbai Raban Orang Nasaret .
44024006	Iya mega bejaku jai ngelaban Rumah Sembiang . Nya alai kami nangkap iya ,
44024007	lalu deka ngakim iya nitihka Adat kami empu . Tang kepala soldadu ke benama Lisias datai lalu ngerampas iya ari jari kami lalu ngasuh orang ke bedawaka orang tu betemu enggau nuan .
44024008	Lebuh nuan mansik orang tu , nuan deka nemu ari iya empu semua penyalah iya ti dikena kami bedawaka iya . "
44024009	Orang Judah mega bedawaka iya , madahka semua utai nya endang amat magang .
44024010	Lebuh tuan gabenor ngepaika jari ngasuh Paul bejaku , Paul lalu nyaut , " Aku gaga ati bejaku ngarika diri empu , laban aku nemu nuan endang lama udah nyadi hakim di menua tu .
44024011	Tuan empu ulih mansik utai tu . Kira dua belas hari tu ti udah aku mansang ngagai Jerusalem deka nyembah Allah Taala .
44024012	Orang Judah nadai nemu aku bekelikuh enggau orang , tauka nyungkak orang mayuh ngaga pengachau , nemuka dalam balai gempuru , tauka ba sebelah nengeri .
44024013	Lalu sida pen enda mega ulih nunjukka enggau terang ngagai nuan kebuah sida bedawaka aku diatu .
44024014	Tang aku ngaku tu di mua nuan : aku nyembah Allah Taala aki ini kami nitihka Jalai Tuhan ti dikumbai sida siti raban , lalu aku arapka semua utai ti ditulis dalam Adat , tauka dalam bup sida nabi .
44024015	Aku bisi siti pengadang baka ti diterima sida empu , iya nya semua orang ke lurus enggau ke enda lurus deka diangkatka ari mati .
44024016	Nya kebuah aku enggau naka ulih ngintu ati diri beresi di mua Allah Taala enggau di mua mensia .
44024017	" Lebuh aku udah ninggalka Jerusalem dua tiga taun , aku lalu pulai baru ngagai nengeri nya , mai duit sedekah ngagai bansa aku empu , sereta meri piring .
44024018	Lebuh aku benung ngereja nya , sida lalu nemu aku dalam Rumah Sembiang , benung nembuka pengawa aku ke nuchi diri . Nadai mayuh orang enggau aku , lalu aku mega nadai ngaga pengachau .
44024019	Tang sekeda orang Judah ari menua Asia -- sida patut bisi ditu bedawaka aku di mua nuan , enti sida amat bisi utai kena bedawaka aku .
44024020	Tauka , awakka bala sida tu madahka penyalah aku ti ditemu sida lebuh aku bediri di mua Kunsil .
44024021	Nyangka meh sida besalah aku laban aku udah nyebut di mua sida , ' Aku kena pechara sehari tu laban aku arapka orang ke mati deka diangkatka idup baru . ' "
44024022	Tang Peliks , ke endang nemu pasal Jalai Tuhan , nutup pechara nya . Ku iya , " Lebuh kepala soldadu Lisias datai , nya baru aku meri pemutus penemu pasal pekara kita tu . "
44024023	Iya lalu ngasuh pemesai soldadu nyaga Paul , tang tau ngasuh Paul mindah kia-kia , lalu enda tau nagang bala pangan Paul meri iya utai ti dipeguna iya .
44024024	Kira dua tiga hari udah bekau nya , Peliks datai enggau bini iya Drusila , ke bansa orang Judah . Iya lalu mesanka Paul , lalu mendingka Paul bejakuka pasal pengarap ke Jesus Kristus .
44024025	Lebuh Paul bejakuka pasal pengelurus , pasal nagang diri , enggau pasal Hari Pechara ti deka datai , Peliks lalu takut . Ku iya , " Nuan tau mupuk diatu . Lebuh aku bisi peluang ila , aku mesanka nuan . "
44024026	Lebuh maya nya , iya ngarapka Paul deka meri iya duit . Nya kebuah iya suah mesanka Paul lalu berandau enggau iya .
44024027	Dua taun udah lepas nya , Peliks lalu diganti Porkius Pestus nyadi gabenor . Kena Peliks ngenyamaika ati orang Judah , iya nejuka Paul mengkang ditan dalam rumah jil .
44025001	Tiga hari udah bekau Pestus datai di menua nya , iya lalu mansang ari Siseria ngagai Jerusalem .
44025002	Sida tuai imam , enggau bala tuai orang Judah lalu mantaika dawa ti dikena sida ngelaban Paul . Lalu sida minta Pestus
44025003	ngasuh orang mai Paul ngagai Jerusalem , laban sida deka ngipa lalu munuh iya di rantau jalai .
44025004	Pestus lalu nyaut , madahka Paul agi ditanka dalam rumah jil di Siseria , lalu Pestus empu deka mansang kin enda lama da agi .
44025005	" Nya alai , " ku iya bejaku , " awakka bala tuai kita mupuk enggau aku ngagai Siseria , lalu enti orang nya bisi udah ngereja penyalah , awakka sida bedawaka iya . "
44025006	Lebuh iya udah diau enggau sida lapan ngagai sepuluh hari , iya lalu mupuk ngagai Siseria . Hari siti iya lalu duduk ba penuduk hakim , lalu ngasuh orang mai Paul tama .
44025007	Lebuh Paul datai , bala orang Judah ke udah datai ari Jerusalem , bediri ngelingi iya , mantaika dawa ti berat ngelaban iya . Tang sida enda ulih nunjukka pengamat dawa nya .
44025008	Paul lalu bejaku ngarika diri empu . Ku iya , " Aku nadai kala ngelanggar Adat orang Judah tauka ngelaban Rumah Sembiang , tauka ngelaban Raja Besai . "
44025009	Tang Pestus minta diri dikerinduka orang Judah , nya alai iya nanya Paul , " Kati nuan deka mupuk ngagai Jerusalem lalu kena pechara din ba pasal semua pekara tu di mua aku empu ? "
44025010	Paul lalu nyaut , " Aku diatu bediri dalam kot Raja Besai , alai aku ke endang patut kena pechara . Lalu nuan empu nemu , aku nadai kala ngereja utai ti salah ngagai orang Judah .
44025011	Nya alai , enti aku bisi udah ngereja penyalah lalu udah ngereja utai ti tau ngasuh aku patut kena ukum bunuh , aku ukai minta diri enda diukum mati . Tang enti sida nadai kebuah bedawaka aku , nadai orang ulih nyerahka aku ngagai sida . Aku ngapil ngagai Raja Besai . "
44025012	Lebuh Pestus udah berunding enggau bala penyanding penemu iya , iya lalu nyaut , " Nuan udah ngapil ngagai Raja Besai . Ngagai Raja Besai meh nuan deka mupuk . "
44025013	Dua tiga hari udah bekau nya , Raja Agripa enggau Bernis datai di Siseria , deka ngelaluka penatai Pestus .
44025014	Lebuh Raja Agripa enggau Bernis diau dia dua tiga hari , Pestus lalu mantaika pekara Paul di mua raja . Ku iya , " Aku bisi siku orang tutup ke udah ditinggalka Peliks .
44025015	Lebuh aku di Jerusalem , sida tuai imam enggau bala tuai orang Judah madahka pasal iya ngagai aku , minta aku ngukum iya .
44025016	Aku madah ngagai sida , kami orang Rome nadai adat nyerahka orang ke kena dawa , sebedau iya betemu betunga mua enggau orang ke bedawaka iya , lalu apin diberi peluang bejaku ngarika diri empu ngelaban dawa nya .
44025017	Nya alai , lebuh sida datai ditu suba , aku enda betangguh tang hari siti duduk ba penuduk hakim , lalu ngasuh orang mai iya tama .
44025018	Lebuh bala orang ke bedawaka iya bediri , sida nadai madahka iya bisi udah ngereja penyalah baka ke disangka aku .
44025019	Tang sida semina bekelikuh enggau iya pasal agama sida empu , enggau pasal orang siku ke benama Jesus , ke udah mati , tang Paul majak madahka orang nya idup .
44025020	Laban aku enda nemu baka ni ku chara mansik pekara nya , nya alai aku lalu nanya iya enti iya deka mupuk ngagai Jerusalem , lalu dipecharaka din ba semua pekara nya .
44025021	Tang lebuh Paul udah ngapil minta diri mengkang ditan dalam rumah jil , lalu minta pekara nya diatur Raja Besai , aku lalu ngasuh iya ditan nyentuk ngagai maya aku ulih ngirumka iya ngagai Raja Besai . "
44025022	Ku Agripa bejaku enggau Pestus , " Aku bisi ati deka mendingka orang nya . " Pestus lalu nyaut iya , " Pagila nuan deka mendingka iya . "
44025023	Hari siti Agripa seduai Bernis lalu datai enggau chukup gaya , lalu tama ngagai balai , disempulang sida tuai soldadu , enggau orang ke tinggi pangkat dalam nengeri nya . Pestus lalu ngasuh orang mai Paul tama .
44025024	Ku Pestus bejaku , " Raja Agripa , enggau semua kita ke bisi enggau kami ditu diatu , tu meh orang ke didawaka semua orang Judah ngagai aku , ukai semina ditu tang mega di Jerusalem , lalu manjung madahka iya enda tau ditejuka idup agi .
44025025	Tang aku nadai nemu iya bisi udah ngereja utai ti tau ngasuh iya diukum bunuh . Lalu lebuh iya ngapil ngagai Raja Besai , aku lalu mutuska runding deka ngirumka iya .
44025026	Tang aku nadai utai nyemetak ti tau ditulis aku pasal iya ngagai Raja Besai . Nya kebuah aku mai iya kitu ngagai semua kita , kelebih agi ngagai nuan Raja Agripa , ngambika lebuh kitai udah meresa iya , aku bisi utai ditulis --
44025027	laban ba penemu aku , enda manah enti aku ngirumka orang jil , tang enda madahka dawa ti dikena ngelaban iya . "
44026001	Agripa lalu bejaku ngagai Paul , " Nuan tau bejaku ngarika diri empu . " Paul lalu ngangkatka jari iya , lalu bejaku ngarika diri empu munyi tu :
44026002	" Raja Agripa , aku gaga amat ati laban sehari tu aku diberi peluang bejaku ngarika diri empu di mua nuan , ngelaban semua dawa orang Judah ,
44026003	laban nuan nemu semua adat asal enggau pasal semua kelikuh orang Judah ti ngasuh sida beserekang penemu . Nya alai , aku minta nuan liat ati mendingka aku .
44026004	" Semua orang Judah nemu gaya pengidup aku kenyau ari aku agi bujang , begulai enggau orang ari bansa aku empu enggau di Jerusalem .
44026005	Sida endang lama udah nemu , enti sida deka besaksika pasal aku ke nyadi raban orang ke pemadu terit dalam agama kitai , lalu idup nyadi orang Parisi .
44026006	Nyadi diatu aku bediri ditu kena pechara ketegal aku andal ati ke semaya ti udah digaga Allah Taala enggau aki ini kitai ,
44026007	semaya ti dikarapka dua belas raban bansa kitai tau ulih sida , lebuh sida bebendar nyembah Allah Taala siang malam . Ketegal pengadang nya meh aku kena dawa orang Judah , Tuan Raja .
44026008	Nama kebuah kita enda arapka Allah Taala ulih ngangkatka orang ari mati ?
44026009	" Aku menya udah ngumbai diri patut ngereja mayuh macham utai kena ngelaban nama Jesus orang Nasaret .
44026010	Lalu nya meh utai ti dikereja aku di Jerusalem . Ngena kuasa ari sida tuai imam , aku ukai semina nutup bala nembiak Tuhan dalam rumah jil , tang aku mega ngundi ngelaban sida lebuh sida diberi ukum bunuh .
44026011	Aku suah udah merinsaka sida dalam semua balai gempuru , laban aku nguji mejalka sida bejaku busung ; nyadi laban aku balat pedis ati ngagai sida , aku lalu begagaika sida nyentuk ngagai nengeri di menua bukai .
44026012	Nya meh utai ti dalam runding aku lebuh aku bejalai ngagai Damaskus ngena kuasa enggau atur ti diberi sida tuai imam .
44026013	Ba urung tengah hari , Tuan Raja , lebuh aku di rantau jalai , aku meda siti penampak manchar ari langit , ti terang agi ari mata hari , ti manchar ngelingi aku enggau ngelingi orang ke bejalai enggau aku .
44026014	Lebuh semua kami udah rebah ke tanah , aku lalu ninga nyawa bejaku ngagai aku ngena jaku Hebrew , ' Saul , Saul ! Nama kebuah nuan merinsaka Aku ? Nuan semina ngemediska diri empu ngapa ngelaban aku . '
44026015	Aku lalu bejaku , ' Sapa Nuan , Tuan ? ' Tuhan lalu nyaut , " Aku tu Jesus ke diperinsaka nuan .
44026016	Tang angkat nuan , lalu bediri , laban tuju Aku ke pegari di mua nuan nya ngasuh nuan bekereja ke Aku lalu besaksika pasal utai ti udah dipeda nuan pasal Aku , enggau besaksika utai ti deka dipandangka Aku ngagai nuan ila .
44026017	Aku deka ngelepaska nuan ari bansa nuan empu , enggau ari orang bansa bukai ke alai Aku deka ngirumka nuan ,
44026018	ngambika muka mata sida , ngambika sida nguingka diri ari pemetang ngagai penampak , enggau ari kuasa Sitan ngagai Allah Taala , ngambika dosa sida diampun , lalu sida nyadi raban orang ke dikuduska ulih pengarap sida ke Aku . '
44026019	" Udah bekau nya , Raja Agripa , aku enda kala enda ngasika genera ti datai ari serega ,
44026020	tang madahka , keterubah iya , ngagai sida ke diau di Damaskus , lalu udah nya ngagai sida ke diau di Jerusalem , enggau di serata menua Judea , lalu mega ngagai orang bansa bukai , madahka sida enda tau enda nesal ati ke dosa sida lalu nguing ngagai Allah Taala , lalu ngereja utai ti nunjukka sida amat udah nesal ati .
44026021	Nya meh kebuah orang Judah nangkap aku dalam Rumah Sembiang , lalu nguji munuh aku .
44026022	Tang aku disaup Allah Taala nyentuk ngagai sehari tu . Nya alai aku diatu bediri ditu besaksi ngagai semua orang ke mit enggau ke besai , nyebut utai ti udah dipadahka sida nabi enggau Moses deka nyadi :
44026023	iya nya Kristus endang enda tau enda kena perinsa , lalu ari Iya ke nyadi orang ke terubah-rubah angkat ari mati , Iya madahka penampak ngagai orang Judah enggau ngagai orang bansa bukai . "
44026024	Lebuh Paul agi benung bejaku ngarika diri empu munyi nya , Pestus lalu merak iya , " Paul , nuan tu gila ! Nuan kelalu mayuh penemu . Nya utai ti ngasuh nuan gila ! "
44026025	Tang ku Paul nyaut , " Aku ukai gila , Tuan Gabenor , tang nyebut utai ti bendar .
44026026	Raja empu nemu pasal utai nya , lalu aku bejaku enggau terang ngagai iya , laban aku nemu , nadai siti ari utai tu ti enda ditemu iya , laban utai nya ukai dikereja ba sebelah teluk .
44026027	Raja Agripa , kati nuan arapka sida nabi ? Aku nemu nuan arap ! "
44026028	Agripa lalu bejaku enggau Paul , " Kati nuan ngenyampat nya ngumbuk aku nyadi orang Kristian ? "
44026029	Paul lalu nyaut , " Nemuka jampat , tauka enda , aku besampi ngagai Allah Taala ngambika nuan enggau semua kita bukai ke mendingka aku sehari tu , tau nyadi baka aku , tang anang ga kita ditanchang ngena rantai baka aku . "
44026030	Raja lalu angkat , lalu gabenor , Bernis , enggau semua orang ke duduk enggau sida mega angkat ,
44026031	lalu lebuh sida mupuk ari endur nya , sida lalu bejaku enggau pangan diri , " Orang tu nadai udah ngereja utai ti tau ngasuh iya kena ukum bunuh , tauka ditan dalam rumah jil . "
44026032	Agripa lalu bejaku ngagai Pestus , " Orang tu patut udah dilepaska , enti iya enda udah ngapil ngagai Raja Besai . "
44027001	Lebuh kami udah diatur belayar ngagai menua Itali , sida lalu nyerahka Paul enggau sekeda orang tutup ti bukai ngagai Julius , siku pemesai ari regimen ti dikumbai " Regimen Raja Besai . "
44027002	Kami lalu nepan sebuah kapal ti datai ari Adramitium , ti baru deka belayar ngagai mayuh bengkah penyangkai kapal ba sebelah tebing menua Asia , lalu bekejang , disempulang Aristarkus , orang Masedonia ke datai ari Tesalonika .
44027003	Hari siti kami sangkai di Sidon . Nyadi Julius manah amat enggau Paul , lalu ngemendarka iya betemu enggau pangan iya , ngambika sida ngintu iya .
44027004	Kami bekejang ari Sidon lalu laban kami nanjak ribut , kami lalu belayar mansa Pulau Saiprus nengah endur ti kurang agi ribut .
44027005	Lebuh kami udah belayar meraka tasik semak Silisia enggau Pampilia , kami datai di Mira di menua Lisia .
44027006	Dia pemesai soldadu tetemuka sebuah kapal ti datai ari Aleksandria , ti deka belayar ngagai menua Itali . Iya lalu ngengkahka kami ba kapal nya .
44027007	Kami belayar lubah amat dalam berapa hari , lalu nyau ka enda ulih datai semak nengeri Nidus . Lalu laban kami nanjak ribut , nya alai kami belayar belindung ba pulau Krit semak Salmoni .
44027008	Kami belayar lubah amat , lalu datai ba endur siti ti dikumbai Pengkalan ti Likun , ti semak nengeri Lasea .
44027009	Laban mayuh jam udah tebasau , lalu belayar pen tau mega ngasuh bebadi , laban Hari Pengampun Dosa udah ngelebus , nya alai Paul ngelalau sida enggau jaku .
44027010	Ku iya , " Tuan , asai sepi aku , pejalai kitai tu tau ngasuh kitai bebadi sereta mayuh rugi , ukai semina rugi barang enggau kapal , tang nyawa kitai mega . "
44027011	Tang pemesai soldadu bechaya agi ke juragan kapal , enggau orang ke bempu kapal nya , ari ke arapka jaku Paul .
44027012	Laban penyangkai kapal nya enda manah alai ngenduh lebuh musin chelap , mayuh sida mai belayar ari endur nya , ngarapka diri ulih datai di Poeniks , lalu ngenduh dia lebuh musin chelap . Poeniks nya penyangkai kapal ti nunga ngagai selatan-barat enggau utara-barat pulau nya .
44027013	Lebuh ribut ti enda balat belabuh muput ari selatan , sida ngumbai diri ulih ngereja utai ti deka dikereja sida , nya alai sida narit sauh , lalu belayar nebing pulau Krit .
44027014	Tang enda lama udah nya kabut besai , ti dikumbai " Ribut Utara Timur " lalu mangka ari pulau Krit .
44027015	Laban kapal kami balat dipuputka ribut nya , lalu enda ulih dikuingka ngambika nanjak ribut nya , kami lalu nejuka kapal nya anyut dibai ribut .
44027016	Lebuh kami belindung mansa pulau siti ti mit , ti dikumbai Kauda , kami nyau ka enda ulih nanchangka perau ti dibai kapal .
44027017	Lebuh sida udah narit perau nya ngagai kapal , sida lalu melit kapal nya erat ngena tali . Laban sida enggai ke kapal nya tepanggai ba pasir Sirtis , sida lalu ngulurka sauh lalu kapal nya anyut laban ribut .
44027018	Kami balat amat dipangkaka kabut nya , nya alai hari siti sida belabuh muai barang ari kapal nya .
44027019	Ba hari ti ketiga , sida muai sekeda perengka kapal .
44027020	Lebuh kami nyau lama nadai meda mata hari , tauka bintang , lalu kabut nya majak balat mangka , kami nadai ngadang diri ulih idup .
44027021	Laban sida lama udah enda makai , nya alai Paul mansang ngagai sida , lalu bejaku . " Kita patut udah mendingka aku , lalu enda bekejang ari Krit . Nya baru pengerusak enggau pengerugi tu ulih diseliahka .
44027022	Tang anang takut , laban nadai siku kita deka mati . Semina kapal aja deka rusak ,
44027023	laban malam tadi siku melikat Allah Taala , iya nya Allah Taala ke dipetuaika sereta disembah aku , bisi bediri ngimbai aku ,
44027024	lalu bejaku , ' Anang takut , Paul . Nuan enda tau enda bediri di mua Raja Besai . Lalu Allah Taala deka nyelamatka semua orang ke belayar enggau nuan . '
44027025	Nya alai , anang takut , laban aku arapka Allah Taala deka ngereja utai munyi ti udah dipadahka Iya ngagai aku .
44027026	Tang kitai deka tepanggai ba tebing pulau siti . "
44027027	Ba malam ti keempat belas , lebuh kami anyut nengah Tasik Adria , kira ba urung tengah malam , sida kelasi ngumbai kami datai semak tebing .
44027028	Nya alai sida lalu ngabas penalam ai , lalu nemu penalam ai nya kira empat puluh meter . Enda lama udah nya sida ngabas penalam ai nya baru , lalu nemu penalam ai nya tiga puluh meter .
44027029	Laban sida takut enggai ke kapal nya terempas ba batu , nya alai sida ngulurka empat iti sauh ari kemudi kapal nya , lalu besampi nganti hari siang .
44027030	Tang lebuh sida kelasi nguji ngerarika diri ari kapal nya , lalu udah ngulurka perau ngagai tasik , lalu ngaga diri baka ke deka ngulurka sauh ari luan kapal nya ,
44027031	Paul lalu bejaku ngagai pemesai enggau ngagai bala soldadu . Ku iya , " Enti sida kelasi nya ninggalka kapal tu , kita enda ulih idup . "
44027032	Sida soldadu lalu netak tali perau nya , lalu nejuka perau nya labuh .
44027033	Sebedau dini hari , Paul lalu ngansak sida makai . Ku iya , " Tu keempat belas hari kita udah abis irau ati lalu nadai makai utai .
44027034	Nya alai aku ngasuh kita makai utai , ngambika kita ulih ngidupka diri . Selambar pen nadai meh buk kita deka lenyau ari pala kita . "
44027035	Lebuh Paul udah nyebut nya , iya ngambi roti , meri terima kasih ngagai Allah Taala di mua semua sida , mechahka roti nya , lalu belabuh makai .
44027036	Semua sida lalu berasai diperansang magang , lalu sida empu mega makai .
44027037	( Pemayuh kami ke dalam kapal nya 276 iku . )
44027038	Lebuh sida udah kenyang magang , sida lalu muai semua gandum ke tasik ngambika kapal nya lempung agi .
44027039	Pagi hari nya , sida enda ngelala menua nya , tang sida tepedaka siti teluk ti bisi tebing pasir . Sida lalu bekira deka ngelanggarka kapal nya ngagai tebing pasir nya , enti sida ulih .
44027040	Nya alai sida netak tali sauh , lalu ninggalka sauh nya di tasik , muka tali ti dikena nanchang tumpang kapal nya , nuatka layar ti ba luan kapal nya lalu nuju ngagai tebing .
44027041	Tang kapal nya telanggarka betin , lalu tepanggai . Luan kapal nya lekat enda beguyat , lalu kemudi pechah dipangkaka gelumbang .
44027042	Bala soldadu lalu bekira deka munuh semua orang tutup , enggai ke sida nyemerai ke tebing lalu rari .
44027043	Tang pemesai soldadu ingin deka ngidupka Paul . Nya alai iya nagang sida munuh orang tutup . Iya lalu ngasuh semua orang ke tau nyemerai , terejun ari kapal nya , lalu nyemerai ke tebing .
44027044	Sida ti bukai nitih ka sida , sekeda belatung ngena papan , tauka ngena perengka ari kapal nya . Nya meh jalai semua sida datai enggau likun ba tebing .
44028001	Lebuh semua kami udah datai ba tebing , nya baru kami nemu pulau nya dikumbai Malta .
44028002	Orang ba pulau nya manah amat enggau kami . Laban hari nyau belabuh ujan sereta chelap , sida lalu nungkun api lalu ngelaluka penatai semua kami .
44028003	Paul ngeraup tugung rangkang , lalu lebuh iya nabakka kayu nya ngagai api , siku ular pansut ari tugung rangkang nya laban angat , mantuk lalu lekat ba jari iya .
44028004	Lebuh orang ba pulau nya meda ular nya kating-kating lekat ba jari Paul , sida lalu bejaku enggau pangan diri , " Orang tu tentu pemunuh . Taja pen iya enda mati di tasik , tang petara enggai nejuka iya idup . "
44028005	Tang Paul ngetikka ular nya ngagai api , lalu nadai apa nama laban ular nya .
44028006	Sida ngumbai tubuh iya deka sup , tauka iya ngenyit rebah lalu mati , tang lebuh sida udah lama nganti , lalu nadai meda utai ti nyelai nyadi ba iya , sida lalu ngubah runding diri , lalu ngumbai iya petara .
44028007	Enda jauh ari endur nya bisi tanah ti diempu Publius , ke nyadi tuai ba pulau nya . Iya ngelaluka penatai kami , lalu ngintu kami tiga hari .
44028008	Nyadi apai Publius gali sakit chelap angat sereta pedis perut . Paul mansang ngagai iya lalu besampi , ngengkahka jari iya atas apai Publius , lalu ngeraika iya .
44028009	Lebuh utai nya udah nyadi , semua orang ke sakit ba pulau nya , datai lalu digeraika magang .
44028010	Sida balat amat masa kami , lalu lebuh kami deka belayar , sida mai ngagai kapal nya semua utai ti dipeguna kami .
44028011	Tiga bulan udah bekau nya kami lalu belayar ngena sebuah kapal ti datai ari Aleksandria , ti dikumbai " Menyadi Lelaki Ti Besapit , " ti udah ngenduh ba pulau nya lebuh musin chelap nya .
44028012	Kami sangkai di Sairakuse , lalu diau dia tiga hari .
44028013	Ari nya kami lalu majak belayar , lalu datai di Regium . Hari siti ribut belabuh muput ari selatan , lalu ba hari ti kedua kami datai di Puteoli .
44028014	Dia kami tetemuka sekeda sida ke arap , lalu kami dibai diau enggau sida tujuh hari . Udah nya kami datai di Rome .
44028015	Lebuh sida ke arap di Rome ninga pasal kami , sida datai nyentuk ngagai Pasar Apius enggau Tiga Buah Rumah Numpang , deka ngambat kami . Lebuh Paul meda sida , iya meri terima kasih ngagai Allah Taala , lalu berasai diperansang .
44028016	Lebuh kami datai di Rome , Paul disagi diau kediri , dijaga siku soldadu .
44028017	Tiga hari udah bekau kami datai , Paul lalu ngempuruka bala tuai orang Judah di nengeri nya . Lebuh sida udah begempuru magang , iya lalu bejaku ngagai sida , " Menyadi , taja pen aku nadai ngereja utai ngelaban bansa kitai , tauka ngelaban adat asal aki ini kitai , tang aku udah ditangkap di Jerusalem , lalu diserahka ngagai orang Rome .
44028018	Lebuh sida udah tembu mansik aku , sida berunding deka ngelepaska aku , laban sida nadai nemu kebuah alai aku patut kena ukum bunuh .
44028019	Tang lebuh orang Judah nyakal penemu nya , aku lalu ngasaika diri enda tau enda ngapil ngagai Raja Besai , taja pen aku nadai ati deka bedawaka bansa kitai .
44028020	Nya meh kebuah aku minta diri betemu lalu bejaku enggau kita , laban aku ditanchang ngena rantai baka tu , ketegal pengadang kitai orang Israel . "
44028021	Sida lalu nyaut iya , " Kami nadai udah nerima surat ari Judea pasal nuan , lalu bala kitai ke datai ditu pen nadai mega madahka berita , tauka bejaku jai pasal nuan .
44028022	Tang kami keran deka ningaka penemu nuan , laban kami nemu , semua orang di semua endur bela bejaku ngelaban raban tu . "
44028023	Lebuh sida udah nimpuh hari alai betemu enggau Paul , sida datai ngagai endur alai iya ke diau . Iya lalu nerangka pekara nya ngagai sida kenyau ari pagi nyentuk ngagai lemai , besaksika pasal Perintah Allah Taala , lalu nguji nguingka sida ngagai Jesus ngena jaku ari Adat Moses enggau ngena jaku sida nabi .
44028024	Sekeda sida arapka utai ti disebut iya , tang sida ti bukai enggai arap .
44028025	Nya sida enda besetuju enggau pangan diri . Lebuh sida mupuk , Paul lalu nyebut jaku tu : " Betul amat utai ti disebut Roh Kudus lebuh Iya bejaku ngena nabi Isaiah ngagai sida aki ini kitai ,
44028026	' Bejalai ngagai orang tu , lalu sebut , Kita amat mending , tang enda mereti , lalu kita amat merening , tang enda meda ,
44028027	laban orang tu enda tajam runding , lalu pending sida bengal , lalu sida udah nutup mata sida , ngambika sida enda meda ngena mata sida , lalu ninga ngena pending sida , lalu mereti ngena ati sida , lalu nguing ngagai Aku , lalu Aku ngeraika sida . '
44028028	Nya alai , awakka kita nemu , pesan pasal pengelepas Allah Taala udah dikirumka ngagai orang bansa bukai . Sida deka mending ! "
44028029	Lebuh Paul udah nyebut nya , orang Judah angkat ari endur nya , lalu bekelikuh balat amat enggau pangan diri .
44028030	Paul diau dua taun ba endur ti disua iya empu , lalu iya ngelaluka semua orang ke datai ngagai iya ,
44028031	lalu nusui pasal Perintah Allah Taala , lalu ngajar pasal Tuhan Jesus Kristus enggau nadai belalai , sereta nadai utai nekul .
45001001	Surat ari Paul , ulun Jesus Kristus , ke dikangauka nyadi rasul , lalu dipilih nusui Berita Manah Allah Taala ,
45001002	ti udah disemaya Allah Taala dulu kelia nengah sida nabi Iya , dalam Bup Kudus ,
45001003	iya nya Berita Manah pasal Anak Iya , ke ada nyadi mensia ari peturun David ;
45001004	lalu dikumbai Anak Allah Taala ulih Roh pengudus , laban pengangkat Jesus Kristus Tuhan kitai ari mati .
45001005	Ulih Iya , Allah Taala udah meri kami pengasih enggau pengawa nyadi rasul mai semua orang bansa bukai arap sereta ngasika nama Iya ,
45001006	nyengkaum kita ke dikangauka nyadi nembiak Jesus Kristus .
45001007	Ngagai semua kita ke dikerinduka Allah Taala di Rome , ke udah dikangauka nyadi nembiak Tuhan : Awakka Allah Taala ti Apai kitai enggau Tuhan Jesus Kristus meri kita pengasih enggau pemaik .
45001008	Tang aku enda tau enda dulu meri terima kasih ngagai Allah Taala aku dalam nama Jesus Kristus , ke semua bala kita , laban pengarap kita benung ditusui di serata dunya .
45001009	Laban Allah Taala , ke dipetuaika aku enggau pengabis ati aku lebuh aku nusui Berita Manah pasal Anak Iya , nemu aku endang enda ngetu ingatka kita dalam sampi aku ,
45001010	minta Allah Taala , ari peneka Iya Empu , ngasuh aku ulih nemuai ngagai kita ,
45001011	laban aku balat lelengauka kita , ngambika aku ulih bekunsika berekat Roh enggau kita , kena ngeringka kita .
45001012	Utai ti ku aku nya , ngambika kitai sama diperansang ulih pengarap pangan diri , iya nya pengarap kita , enggau pengarap aku .
45001013	Aku dekaka kita nemu , menyadi , aku suah udah deka nemuai ngagai kita ngambika aku ulih mai orang ari bala kita arap , baka ti udah dikereja aku ba orang bansa bukai . Tang aku seruran bisi utai nanggul .
45001014	Aku bisi tanggungjawap atas semua orang , orang ke udah mansang , enggau orang ke apin mansang , orang ke bisi pelajar , enggau orang ke nadai pelajar .
45001015	Nya kebuah aku keran mega deka nusui Berita Manah ngagai kita ke diau di Rome .
45001016	Laban aku enda malu ke Berita Manah , laban nya kuasa Allah Taala kena nyelamatka genap iku orang ke arap , keterubah orang Judah , lalu mega orang bansa bukai .
45001017	Laban Berita Manah mandangka chara Allah Taala ngasuh orang bebaik enggau Iya , iya nya nengah pengarap kenyau ari pun datai ke ujung . Munyi ti ditulis , " Orang ke lurus deka idup ngena pengarap .
45001018	Laban pengeringat Allah Taala dipandangka ari serega ngelaban semua dosa enggau penyai mensia ti nagang sida nemu pemendar .
45001019	Laban utai ti patut ditemu sida pasal Allah Taala , endang nyata ba sida , laban Allah Taala udah ngayanka utai nya ngagai sida .
45001020	Kenyau ari penumbuh dunya , kuasa Allah Taala ti meruan belama iya enggau kualiti Iya ti enda ulih dipeda , udah ditemu sereta dipeda mensia ari utai ti digaga Iya . Nya alai sida nadai kebuah enda nemu ;
45001021	laban taja pen sida nemu Allah Taala , tang sida enda ngemesaika Iya nyadika Allah Taala sida , tauka meri terima kasih ngagai Iya , tang sida berundingka utai ti nadai guna , lalu runding sida mapap sereta penuh laban pemetang .
45001022	Sida ngumbai diri bepenemu-dalam , tang sida beli ,
45001023	lalu sida nyilih mulia Allah Taala ti idup belama iya , enggau engkeramba ti digaga neladan gamal mensia ti enda ulih idup belama iya , tauka neladan gamal burung , tauka jelu , tauka ular .
45001024	Nya alai , Allah Taala nejuka sida ngereja ulah ti kamah ti dikinginka sida , ngambika sida ngamahka tubuh diri enggau pangan diri ,
45001025	laban sida nyilih pemendar pasal Allah Taala enggau pemula , lalu nyembah sereta betuaika utai ti digaga Allah Taala , ukai nyembah Allah Taala Empu ke ngaga semua utai lalu patut dipuji belama iya ! Amin .
45001026	Nya kebuah Allah Taala nejuka sida nurutka pengingin sida ti jai . Indu beleman enggau indu ;
45001027	lalu baka nya mega lelaki enggai beleman enggau indu . Lelaki tetengukka lelaki , lalu sida enda nemu malu beleman enggau orang ke sama lelaki baka sida empu , lalu sida nerima ukum ba tubuh sida empu ketegal penyalah sida .
45001028	Nyadi laban sida ngumbai diri tau enda ibuh nemu Allah Taala , nya alai Iya nejuka sida diperintah runding ti jai , ngambika sida ngereja utai ti enda patut dikereja sida .
45001029	Sida penuh laban genap macham penyalah , penyai , pengamu , ati ti begedika orang . Sida kepapas , munuh orang , belaya , ngelakar , bedendam , bejakuka orang ,
45001030	bejai orang , begedika Allah Taala , nadai nemu bebasaka orang , sumbung , temegah , ngaga penyai , ngelaban apai indai ,
45001031	beli , enda tetap ati , nadai nemu berundingka orang , nadai nemu kasihka orang .
45001032	Sida nemu adat Allah Taala endang madahka orang ke ngereja utai nya patut dibunuh , tang sida ukai semina ngereja utai nya aja , tang sida mega meransang orang bukai ngereja utai nya .
45002001	Nya alai , enda milih sapa-sapa kita nya , kita nadai kebuah ngakim pangan diri , laban lebuh kita ngakim orang , kita ngukum diri empu , laban kita ke ngakim orang , mega ngereja utai ti dikereja sida .
45002002	Ku kita , " Kitai endang nemu , ukum ti diberi Allah Taala ngagai orang ke ngereja utai nya , endang beduduk ba pemendar . "
45002003	Enda milih sapa-sapa kita nya , kati kita ngumbai diri ulih nyeliahka ukum Allah Taala ketegal kita ngakim orang ke ngereja utai nya , tang kita empu ngereja utai nya baka sida ?
45002004	Tauka kita ngeleseka pemesai penelap Allah Taala , pengetan enggau pengeliat ati Iya ? Kati kita enda nemu , Iya nelap enggau kita laban Iya dekaka kita nesal ati ke dosa kita ?
45002005	Tang laban kita kieh lalu enggai nesal ati , kita nugungka ukum ke diri empu lebuh Hari Pechara , lebuh pengelurus ukum Allah Taala dipandangka .
45002006	Laban Iya deka ngupah orang nitihka utai ti dikereja sida siku-siku .
45002007	Orang ke liat ati ngereja pemadas , lalu ngiga mulia , basa enggau pengidup ti meruan , deka diberi Iya pengidup ti meruan belama iya .
45002008	Tang orang ke semina berundingka diri empu aja , lalu enda ngasika pemendar , tang ngasika penyai , deka natka pengeringat enggau pemedis ati Allah Taala .
45002009	Pemerinsa enggau penusah deka ditatka semua orang ke ngereja penyai , keterubah orang Judah , lalu mega orang bansa bukai ,
45002010	tang mulia , basa enggau pemaik deka diberi ngagai genap iku orang ke ngereja pemadas , keterubah orang Judah , lalu mega orang bansa bukai .
45002011	Laban Allah Taala enda bepilih mata .
45002012	Semua orang ke bedosa ari luar Adat , deka mati ari luar Adat , lalu semua orang ke bedosa di baruh Adat , deka diakim Adat .
45002013	Laban ukai orang ke mendingka Adat ke dikumbai Allah Taala lurus , tang orang ke ngasika Adat .
45002014	Orang bansa bukai nadai ngembuan Adat ; tang tiap kali sida ngereja utai ti diletak Adat , nya nyadika adat sida , taja pen sida nadai ngembuan Adat .
45002015	Pendiau sida nunjukka utai ti disebut Adat bisi ditulis dalam ati sida . Lalu ati sida ti beresi mega madahka nya ; lalu sida charut runding , kadang-kadang ngumbai diri udah ngereja penyalah , lalu kadang-kadang ngumbai diri nadai udah ngereja penyalah
45002016	lebuh hari nya datai , nitihka Berita Manah ti ditusui aku , lebuh Allah Taala , ulih Jesus Kristus , ngakim resia runding semua mensia .
45002017	Tang enti kita ngumbai diri orang Judah , lalu manggaika diri ba Adat , lalu temegahka kaul kita enggau Allah Taala
45002018	lalu nemu peneka Iya , lalu nemu ngira utai ti manah laban kita diajar pasal Adat ,
45002019	lalu enti kita nemu diri nyadi malin ke orang ke buta , nyadi penampak ke orang ke diau dalam pemetang ,
45002020	nyadi pengajar ke orang ke beli , enggau nyadi pengajar ke orang ke mit , laban Adat kita ngembuan semua penemu enggau pemendar ,
45002021	lalu udah nya kita ngajar orang bukai , kati kita enda ngajar diri empu ? Kita ngajar orang , enda nyagi orang ngenchuri , kati kita ngenchuri ?
45002022	Kita ke enda nyagi orang butang , kati kita butang ? Kita ke begedika engkeramba , kati kita ngerumpak rumah sembiang engkeramba ?
45002023	Kita ke temegahka Adat , kati kita ngelanggar Adat lalu ngeleseka Allah Taala ?
45002024	Laban endang udah ditulis , " Nama Allah Taala dikeleseka orang bansa bukai laban kita . "
45002025	Betutus endang bisi reti ba kita enti kita ngasika Adat , tang enti kita ngelanggar Adat , tutus nya nadai guna .
45002026	Nya alai , enti orang bansa bukai ke enda ditutus , ngasika Adat , enda ka Allah Taala deka ngira iya sebaka enggau orang ke udah ditutus ?
45002027	Nya alai orang bansa bukai ke ngasika Adat deka ngumbai kita orang Judah , ke bisi Adat sereta udah ditutus , salah laban kita ngelanggar Adat .
45002028	Laban sapa orang Judah ke bendar , ke amat udah ditutus ? Orang Judah ke bendar nya ukai orang ke semina ditutus ba batang tubuh .
45002029	Orang Judah ke bendar nya orang ke ngaku diri orang Judah dalam ati iya . Lalu tutus ti bendar nya tutus dalam ati ukai ba batang tubuh . Tu pekara roh , ukai pekara tubuh . Orang ke baka nya ukai nerima puji ari mensia , tang ari Allah Taala .
45003001	Enti pia , nama penguntung ke orang Judah ? Tauka , nama guna betutus ?
45003002	Mayuh penguntung ! Kesatu , orang Judah udah diberi pesan Allah Taala .
45003003	Tang kati enti sekeda orang Judah enda tetap ati ? Kati nya tau ngasuh Allah Taala enda tetap ati ?
45003004	Enda ! Taja pen semua mensia bula , tang Allah Taala enda bula , munyi ti ditulis , " Ngambika Nuan ditemu lurus lebuh Nuan bejaku , lalu menang lebuh Nuan diakim . "
45003005	Tang enti penyai kitai nunjukka pengelurus Allah Taala , baka ni ku jalai kitai bejaku ? Kati kitai tau ngumbai Allah Taala enda lurus laban Iya ringat ngagai kitai ? ( Aku bejaku ngena chara mensia . )
45003006	Enda tau ! Laban enti Iya enda lurus , baka ni ku Iya ulih ngakim dunya ?
45003007	Tang enti pemula aku ngasuh pemendar pasal Allah Taala nyata agi , ke mulia nama Iya , nama kebuah aku agi dikumbai bedosa ?
45003008	Lalu nama kebuah enda nyebut -- sekeda orang betenah ngumbai kami bisi nyebut tu -- " Aram kitai ngereja penyai ngambika pemadas datai " ? Awakka sida diukum .
45003009	Nama deh ? Kati kitai manah agi ? Enda ! Laban aku udah madah , orang Judah enggau orang bansa bukai endang di baruh kuasa dosa ,
45003010	munyi ti udah ditulis : " Nadai siku ke lurus , siku pen nadai .
45003011	nadai siku ke mereti , nadai siku ke ngiga Allah Taala .
45003012	Semua bela udah limpang magang . Semua sida nadai guna magang . Nadai siku ke ngereja utai ti badas , siku pen nadai .
45003013	Nyawa sida merangap baka lubang kubur ti enda ditutup . Sida nipu orang ngena dilah sida . Rachun liur ular ti bisa di baruh bibir mulut sida .
45003014	Nyawa sida penuh laban jaku sumpah enggau pemenchi .
45003015	Sida jampat deka munuh .
45003016	Sida ngerusak sereta ngemerinsa ,
45003017	lalu sida nadai nemu jalai pemaik .
45003018	Sida enda nangika Allah Taala . "
45003019	Diatu baru kitai nemu , semua utai ti disebut Adat endang ditujuka magang ngagai orang ke di baruh Adat , ngambika semua mulut badu agi bejaku , lalu semua dunya diakim Allah Taala .
45003020	Laban nadai siku ke lurus di mua Allah Taala ketegal nitihka Adat , laban Adat semina ngasuh kitai nemu pasal dosa .
45003021	Tang diatu pengelurus Allah Taala udah dipandangka , ari luar Adat , lalu Adat enggau sida nabi besaksika pasal pengelurus nya .
45003022	Pengelurus ti ari Allah Taala nya datai ulih pengarap ke Jesus Kristus , ngagai semua orang ke arap . Laban semua mensia nadai bida ari pangan diri ,
45003023	laban semua bela udah bedosa magang lalu jauh ari mulia Allah Taala .
45003024	Diatu sida digaga lurus ulih pengasih ti diberi Iya pechuma , lebuh sida ditebus Jesus Kristus .
45003025	Allah Taala nyerahka Iya nyadika genselan kena muai dosa , ulih darah Iya , ti diterima ngena pengarap . Allah Taala ngereja nya kena Iya mandangka pengelurus Iya , laban ulih pengeliat ati Iya , Iya enda ngukum dosa ti udah dikereja dulu ari nya .
45003026	Iya ngereja nya diatu kena Iya nunjukka Diri amat lurus , lalu ngaga orang ke arapka Jesus Kristus , nyadi lurus .
45003027	Enti pia , nama utai dikemegahka kitai ? Nadai ! Laban kitai ngasika Adat ? Ukai , tang laban adat pengarap .
45003028	Laban kitai nemu , orang digaga lurus ulih pengarap , ukai laban iya ngasika Adat .
45003029	Kati Allah Taala nya semina ke orang Judah aja ? Kati Iya ukai Allah Taala ke orang bansa bukai mega ? Iya mega Allah Taala ke orang bansa bukai ,
45003030	laban Allah Taala semina siku aja , lalu Iya deka ngaga orang Judah enggau orang bansa bukai lurus , ulih pengarap siti nya aja .
45003031	Enti pia , kati kitai muai Adat laban kitai bisi pengarap tu ? Enda ! Kitai ngeringka Adat .
45004001	Enti pia , baka ni ku kitai bejakuka pasal Abraham ke nurunka bansa kitai ?
45004002	Laban enti Abraham udah digaga lurus ulih pengawa ti dikereja iya , iya bisi utai ti tau dikemegahka iya , tang ukai di mua Allah Taala .
45004003	Laban nama utai ti disebut Bup Kudus ? " Abraham arapka Allah Taala , lalu ketegal nya , Allah Taala ngumbai iya lurus . "
45004004	Ba orang ke bekereja , gaji ukai dikumbai pemeri , tang upah .
45004005	Tang orang ke enda ngereja pengawa , tang manggaika pengarap iya ba Allah Taala ke ngaga orang ke jai nyadi lurus , orang nya deka dikumbai lurus ketegal pengarap iya .
45004006	Nya meh gaya utai ti disebut David lebuh iya merekatka orang ke dikumbai Allah Taala lurus , enda ngira utai ti dikereja orang nya . Ku iya ,
45004007	" Beberekat meh orang ke udah diampun ari penyalah sida , lalu dosa sida dilamun .
45004008	Beberekat meh orang ke bempu dosa ti enda dikingatka Tuhan ! "
45004009	Kati berekat nya semina diberi ngagai orang ke udah ditutus , tauka diberi mega ngagai orang ke enda ditutus ? Kami udah madahka Abraham dikumbai lurus ketegal pengarap iya .
45004010	Kemaya Abraham dikumbai lurus ? Sebedau tauka udah bekau iya ditutus ? Iya dikumbai lurus ukai lebuh iya udah ditutus , tang sebedau iya ditutus .
45004011	Iya ditutus dudi agi ari nya , lalu tutus nya kena nanggam pengelurus iya ketegal pengarap iya lebuh iya apin ditutus . Nya alai Abraham nyadika apai semua orang ke arap , ke dikumbai Allah Taala lurus ketegal pengarap , taja pen sida enda ditutus .
45004012	Lalu Abraham mega nyadi apai ke orang ke ditutus , ke ukai semina ditutus aja , tang idup neladan pengarap ti dikembuan apai kitai Abraham sebedau iya ditutus .
45004013	Laban semaya ti madahka Abraham deka bempu dunya ukai datai ngagai iya tauka ngagai peturun iya ulih Adat , tang ulih pengelurus ti datai ulih pengarap .
45004014	Laban enti waris nya diberi ngagai orang ke nitihka Adat , reti nya , pengarap nadai reti , lalu semaya nya mega nadai guna .
45004015	Laban Adat mai pengeringat Allah Taala . Tang enti Adat nadai , penyalah mega nadai .
45004016	Nya alai semaya nya bepanggai ba pengarap , ngambika semaya nya beduduk ba pengasih lalu dijamin deka diberi ngagai semua peturun Abraham , ukai semina ngagai orang ke nitihka Adat , tang mega ngagai orang ke bisi pengarap baka enggi Abraham , laban iya apai semua kitai ,
45004017	munyi ti udah ditulis , " Aku udah ngaga nuan nyadi apai ke mayuh bengkah bansa . " Nya meh jalai Allah Taala ti dikarapka Abraham ngaga semaya Iya enggau Abraham . Iya nya meh Allah Taala ke ngangkatka orang ari mati , ke ngasuh semua utai ti nadai , nyadi bisi .
45004018	Abraham arap lalu andal ati , lalu iya nyadi Apai ke mayuh bengkah bansa , munyi ti udah dipadahka ngagai iya , " Baka nya meh pemayuh peturun nuan . "
45004019	Pengarap iya enda lemi lebuh iya berundingka tubuh diri ti nyau deka mati , ( laban umur iya kira seratus taun ) , tauka lebuh iya berundingka Sarah ke mandul .
45004020	Iya nadai kakang mimit arapka semaya Allah Taala , tang mansang kering sekering dalam pengarap lalu ngemuliaka Allah Taala ,
45004021	laban iya nemu Allah Taala ulih ngereja utai ti udah disemaya Iya .
45004022	Nya alai ketegal pengarap iya , " Abraham dikumbai lurus . "
45004023	Nyadi leka jaku " dikumbai lurus " ukai semina ditulis ke Abraham aja ,
45004024	tang ke kitai mega . Kitai deka dikumbai lurus enti kitai arapka Allah Taala udah ngangkatka Jesus Tuhan kitai ari mati .
45004025	Iya udah dibunuh ketegal dosa kitai , lalu udah diangkatka ari mati ngambika kitai digaga lurus di mua Allah Taala .
45005001	Nya alai , laban kitai digaga lurus ulih pengarap , kitai diau dalam pemaik enggau Allah Taala ulih Jesus Kristus Tuhan kitai .
45005002	Ulih Iya kitai udah ulih datai ngagai pengasih ti alai kitai bediri diatu , lalu kitai deka temegahka pengadang kitai ke deka enggau bempu mulia Allah Taala .
45005003	Lalu ukai semina nya aja , tang kitai mega deka temegahka diri ke natka pemerinsa , laban kitai nemu pemerinsa deka ngadaka ati ti tan ,
45005004	lalu ati ti tan deka ngadaka perangai ti manah , lalu perangai ti manah deka ngadaka pengadang ,
45005005	lalu pengadang enda ngelebuka kitai , laban pengerindu Allah Taala udah dituang ke dalam ati kitai ulih Roh Kudus ke udah diberi ngagai kitai .
45005006	Laban lebuh kitai agi lemi , ba maya ti patut , Kristus mati ke orang ke jai .
45005007	Iya ti bendar , jarang orang deka mati ngarika orang ke lurus . Nyangka orang berani mati ngarika orang ke manah .
45005008	Tang Allah Taala udah ngayanka pengerindu Iya ke kitai , iya nya lebuh kitai agi nyadi orang ke bedosa , Kristus mati ngarika kitai !
45005009	Nya alai , laban kitai diatu udah digaga lurus ulih darah Kristus , tentu lebih agi ga kitai deka diselamatka ulih Iya ari pengeringat Allah Taala !
45005010	Laban enti kitai , lebuh kitai agi nyadi munsuh Allah Taala , dibai bebaik enggau Iya ulih pemati Anak Iya , tentu lebih agi ga kitai deka diselamatka ulih nyawa Iya lebuh kitai udah dibai bebaik enggau Iya .
45005011	Tang ukai semina nya aja ; tang kitai mega rami gaga ati ke utai ti udah dikereja Allah Taala ulih Jesus Kristus Tuhan kitai , laban Iya udah mai kitai bebaik enggau Allah Taala .
45005012	Nya alai , baka dosa ti datai ngagai dunya nengah orang siku , lalu pemati datai laban dosa , nya alai pemati ngelekai ngagai semua mensia , laban semua bela udah bedosa .
45005013	Iya ti bendar , dosa endang udah bisi di dunya sebedau Adat diberi , tang dosa nadai kena itung laban Adat apin bisi .
45005014	Tang taja pia , pemati endang udah merintah kenyau ari Adam nyentuk ngagai maya Moses , nyengkaum orang ke bempu dosa ti enda sebaka enggau penyalah Adam , ti ngambarka gaya orang siku ke deka datai .
45005015	Tang pemeri ti diberi pechuma nya enda baka dosa Adam . Laban enti mayuh orang mati ketegal dosa orang siku nya , tentu mayuh agi ga pengasih Allah Taala enggau pemeri ti diberi pechuma deka diberi ngagai orang mayuh , ulih orang siku , iya nya Jesus Kristus .
45005016	Lalu pemeri ti diberi pechuma nya enda baka dosa orang siku nya . Laban atur ti diberi udah bekau dosa siti nya nyadi , mai ukum , tang pemeri ti diberi pechuma udah bekau mayuh dosa nyadi , mai pengelurus .
45005017	Enti ketegal dosa orang siku , pemati merintah ulih orang siku nya , tentu lebih agi ga orang ke nerima pengasih enggau pengelurus ti diberi pechuma deka merintah dalam pengidup tu , ulih orang siku , iya nya Jesus Kristus .
45005018	Nya alai , baka dosa orang siku ti mai ukum ngagai semua mensia , baka nya mega pengawa ti lurus ti dikereja orang siku deka mai pengelurus enggau pengidup ngagai semua mensia .
45005019	Laban baka orang siku ke enda ngasi nya mai mayuh orang bedosa , baka nya mega mayuh orang deka digaga lurus laban orang siku ngasi .
45005020	Tang Adat datai , lalu tu ngasuh penyalah betambah ; tang lebuh dosa betambah , pengasih Allah Taala betambah mayuh agi ,
45005021	ngambika , baka dosa ti merintah ngena pemati , baka nya mega pengasih merintah ngena pengelurus lalu mai ngagai pengidup ti meruan belama iya , ulih Jesus Kristus Tuhan kitai .
45006001	Nya alai , baka ni ku jalai kitai bejaku ? Kati kitai majak bedosa , ngambika pengasih nambah-menambah ?
45006002	Enda ! Baka ni ku kitai ke udah mati ke dosa , tau majak diau dalam dosa ?
45006003	Kati kita enda nemu , semua kitai ke udah dibaptisa ke dalam Jesus Kristus , udah mega dibaptisa ke dalam pemati Iya ?
45006004	Nya alai , kitai udah dikuburka sama enggau Iya laban kitai udah dibaptisa ke dalam pemati Iya , ngambika baka Kristus ke diangkatka ari pemati ulih mulia Apai , baka nya mega kitai deka idup dalam pengidup ti baru .
45006005	Laban enti kitai udah begempung enggau Iya dalam pemati Iya , kitai tetap mega deka begempung enggau Iya dalam pengangkat Iya ari mati .
45006006	Kitai nemu , pendiau kitai ti lama udah diregang sama enggau Iya , ngambika tubuh ti bedosa dirusak , lalu kitai enda agi nyadi ulun dosa .
45006007	Laban barang sapa mati , dilepaska ari dosa .
45006008	Tang enti kitai udah mati enggau Kristus , kitai mega arapka diri deka idup enggau Iya .
45006009	Kitai nemu , Kristus ke diangkatka ari mati , enda agi mati . Pemati nadai agi kuasa atas Iya .
45006010	Pemati ti ditatka Iya nya pemati ke dosa , sekali aja , tang pengidup ti diasaika Iya diatu nya pengidup Iya ke Allah Taala .
45006011	Nya alai kita enda tau enda ngumbai diri mati ke dosa , lalu idup ke Allah Taala dalam Jesus Kristus .
45006012	Nya alai , anang nejuka dosa merintah tubuh kita , ti ngasuh kita ngasika pengingin tubuh .
45006013	Anang agi nyerahka tubuh kita ngagai dosa , nyadika senyata kena ngereja penyai , tang serahka diri ngagai Allah Taala baka orang ke udah dibai ari pemati ngagai pengidup , lalu serahka tubuh kita ngagai Allah Taala nyadika senyata kena ngereja pengelurus .
45006014	Laban dosa nadai agi merintah kita , laban kita ukai di baruh Adat , tang di baruh pengasih .
45006015	Nama deh ? Kati patut kitai bedosa laban kitai ukai di baruh Adat , tang di baruh pengasih ? Enda tau sekali-kali !
45006016	Kati kita enda nemu , enti kita nyerahka diri ngagai orang ngambika kita ngasika iya baka ulun , kita nyadi ulun orang ke dikasika kita , nemuka kita nyadi ulun dosa ti mai ngagai pemati , tauka ngasika Allah Taala ti mai ngagai pengelurus ?
45006017	Tang terima kasih ngagai Allah Taala , laban taja pen kita suba udah nyadi ulun dosa , tang kita , enggau pengabis ati kita , udah ngasika ajar ti bendar ti udah diberi ngagai kita ,
45006018	lalu laban kita udah dilepaska ari dosa , kita diatu udah nyadi ulun pengelurus .
45006019	Aku bejaku ngena penemu mensia , laban kita lemi . Laban baka kita suba ke udah nyerahka tubuh kita nyadika ulun pengamah , sereta majak balat-sebalat nyadika ulun penyai , baka nya mega kita diatu enda tau enda nyerahka tubuh kita nyadika ulun pengelurus , ngambika kita nyadi kudus .
45006020	Lebuh kita nyadi ulun dosa , kita enda diperintah pengelurus .
45006021	Tang nama penguntung kita suba , lebuh kita ngereja utai ti dikemaluka kita diatu ? Semua utai nya ngujung ngagai pemati magang !
45006022	Tang laban kita diatu udah dilepaska ari dosa , lalu nyadi ulun Allah Taala , penguntung kita nya pengudus , ti ngujung ngagai pengidup ti meruan belama iya .
45006023	Laban upah dosa nya pemati , tang pemeri ti diberi Allah Taala pechuma nya pengidup ti meruan belama iya dalam Jesus Kristus Tuhan kitai .
45007001	Kati kita enda nemu , menyadi -- aku bejaku ngagai orang ke nemu Adat -- Adat semina bekuasa atas orang lebuh orang nya agi idup ?
45007002	Ambika banding , indu ke bisi laki , ditanchang adat ngagai laki iya , seagi-agi laki iya idup ; tang enti laki iya mati , iya dilepaska ari adat ti nanchang iya ngagai laki iya .
45007003	Lalu iya deka dikumbai butang enti iya diau enggau lelaki bukai lebuh laki iya empu agi idup . Tang enti laki iya mati , iya dilepaska ari tanchang adat nya , lalu enti iya belaki baru , iya enda butang .
45007004	Baka nya mega kita , menyadi . Kita udah mati ke Adat , laban kita diatu udah nyadi raban tubuh Kristus , ngambika kita seraban enggau pangan diri , diempu Iya ke udah diangkatka idup baru ari mati , ngambika kitai bebuah ke Allah Taala .
45007005	Lebuh kitai idup dalam tubuh kitai tu , pengingin kitai ti bedosa , ti disungkak Adat , mengkang bekereja dalam tubuh kitai , lalu ngeluarka buah ke pemati .
45007006	Tang diatu kitai udah dilepaska ari Adat , mati ari utai ti udah nanchang kitai suba , ngambika kitai enda agi nyadi ulun Adat ti lama udah ditulis , tang nitihka jalai ti baru ti diberi Roh Kudus .
45007007	Enti pia , baka ni ku jalai kitai bejaku ? Kati kitai ngumbai Adat nya dosa ? Enda ! Enti nadai Adat , aku tentu enda nemu utai ti dikumbai dosa . Aku tentu enda nemu reti utai ti dikumbai inginka utai orang , enti Adat nadai udah nyebut , " Anang inginka utai orang . "
45007008	Tang dosa udah tetemuka peluang dalam Adat , lalu ngaga semua macham pengingin ke utai orang dalam ati aku . Enti nadai Adat , dosa mati .
45007009	Aku menya udah idup ari luar Adat , tang lebuh pesan datai , dosa idup baru
45007010	lalu aku mati , lalu pesan ti besemaya deka meri pengidup , udah munuh aku .
45007011	Laban dosa , lebuh iya udah tetemuka peluang dalam pesan nya , nipu aku lalu munuh aku ngena peluang nya .
45007012	Nya alai , Adat endang kudus , lalu pesan endang kudus , lurus , sereta badas .
45007013	Enti pia , kati utai ti badas mai pemati ngagai aku ? Enda ! Dosa ti mai pemati ngagai aku , ngena utai ti badas , ngambika dosa dipandangka endang amat dosa , lalu ulih pesan , dosa nya dipandangka amat utai ti pemadu jai .
45007014	Laban kitai nemu , Adat endang asal ari Roh Allah Taala , tang asal aku ari mensia ke dijual nyadika ulun dosa .
45007015	Aku enda nemu utai ti dikereja diri , laban aku enda ngereja utai ti dikedekaka aku , tang ngereja utai ti dipegedika aku .
45007016	Nyadi enti aku ngereja utai ti dikenggaika aku , reti nya aku besetuju ngumbai Adat nya badas .
45007017	Nya alai , ukai aku ke ngereja utai nya , tang dosa ti diau dalam aku .
45007018	Laban aku nemu , nadai utai ti badas diau dalam aku , reti nya , dalam tubuh aku . Aku keran deka ngereja utai ti ngena , tang aku enda ulih ngereja utai nya .
45007019	Laban aku ukai ngereja utai ti badas ti dikedekaka aku , tang ngereja utai ti jai ti dikenggaika aku .
45007020	Enti aku ngereja utai ti dikenggaika aku , ukai aku ke ngereja utai nya , tang dosa ti diau dalam aku .
45007021	Nya alai , aku nemu , tu amat adat ba aku : lebuh aku deka ngereja utai ti badas , aku lalu milih penyai .
45007022	Laban dalam ati aku , aku endang rinduka adat Allah Taala ,
45007023	tang aku meda dalam tubuh aku , adat bukai beperang ngelaban Adat ti dalam ati aku lalu nanchang aku ngena adat dosa , ti diau dalam tubuh aku .
45007024	Naka meh penusah aku tu ! Sapa deka ngelepaska aku ari tubuh tu ti mai aku ngagai pemati ?
45007025	Aku meri terima kasih ngagai Allah Taala ulih Jesus Kristus Tuhan kitai ! Nya alai , ngena runding aku , aku nyadi ulun adat Allah Taala , tang ngena tubuh aku , aku nyadi ulun adat dosa .
45008001	Nya alai diatu orang ke dalam Jesus Kristus nadai kena ukum agi ,
45008002	laban adat Roh ti meri pengidup dalam Jesus Kristus , udah ngelepaska aku ari adat dosa enggau pemati .
45008003	Laban Allah Taala udah ngereja utai ti enda ulih dikereja Adat laban mensia lemi . Nya alai Iya ngirumka Anak Iya Empu ngena gamal mensia ti bedosa , ngambika Iya muai dosa , ngukum dosa dalam tubuh mensia
45008004	ngambika atur ti lurus ti dibai Adat dikamatka dalam kitai ke idup nitihka peneka Roh Kudus , ukai nitihka peneka mensia .
45008005	Laban orang ke idup nitihka peneka mensia berundingka utai ti dikinginka mensia , tang orang ke idup nitihka peneka Roh Kudus berundingka utai ti dikedekaka Roh Kudus .
45008006	Runding ti ditumpuka ngagai peneka mensia , nuju ngagai pemati , tang runding ti ditumpuka ngagai peneka Roh Kudus , nuju ngagai pengidup enggau pemaik .
45008007	Nya kebuah runding ti ditumpuka ngagai peneka mensia , bemunsuh ngelaban Allah Taala . Iya enda nunduk ngagai adat Allah Taala , laban iya ti bendar , iya endang enda ulih nunduk ngagai Adat nya ,
45008008	lalu orang ke nurutka peneka mensia , enda ulih ngerinduka ati Allah Taala .
45008009	Tang kita ukai idup nitihka peneka mensia . Kita idup nitihka peneka Roh , laban Roh Allah Taala diau dalam kita . Barang sapa nadai Roh Kristus , ukai nembiak Kristus .
45008010	Tang enti Kristus diau dalam kita , taja pen tubuh kita mati laban dosa , Roh Allah Taala meri kita pengidup laban pengelurus .
45008011	Enti Roh Iya ke udah ngangkatka Jesus ari mati , diau dalam kita , Iya ke udah ngangkatka Kristus ari mati , deka mega meri pengidup ngagai tubuh kita ti nemu mati , ulih Roh Iya ke diau dalam kita .
45008012	Nya alai , menyadi , kitai berutang , tang ukai ba mensia lalu idup nitihka peneka mensia ,
45008013	laban enti kita idup nitihka peneka mensia , kita deka mati , tang enti , ulih Roh Kudus , kita munuh pengawa ti bedosa ti dikereja tubuh kita , kita deka idup .
45008014	Laban semua orang ke diiring Roh Allah Taala endang anak Allah Taala .
45008015	Laban kita ukai nerima roh ti ngasuh kita nyadi ulun penakut baru , tang kita udah nerima Roh ti ngiru kita nyadi anak Allah Taala . Lebuh kitai ngangau , " Abba ! Apai ! "
45008016	iya nya Roh Kudus Empu ke besaksi ngagai roh kitai , madahka kitai tu anak Allah Taala ,
45008017	lalu enti kitai tu anak Allah Taala , kitai bempu waris Allah Taala , sama bempu waris enggau Kristus , laban enti kitai amat merinsa sama enggau Kristus , kitai deka mega dimuliaka sama enggau Iya .
45008018	Aku ngira , pemerinsa ti ditatka kitai diatu , enda ulih dibandingka enggau mulia ti deka dipandangka ngagai kitai .
45008019	Laban semua utai ti udah digaga Allah Taala endang balat lelengau nganti Allah Taala mandangka bala anak Iya ,
45008020	laban semua utai ti udah digaga Allah Taala endang ditaga nadai reti agi , ukai ulih peneka sida empu , tang ulih peneka Allah Taala ke ngaga iya baka nya , ngarapka
45008021	semua utai ti udah digaga Allah Taala dilepaska ari tubuh sida ti nemu buruk , lalu bulih pengelepas ti bemulia ti endang enggi bala anak Allah Taala .
45008022	Kitai nemu , semua utai ti digaga Allah Taala , bedemuh magang natka diri pedis nyentuk ngagai diatu , baka indu ke radai deka beranak .
45008023	Lalu ukai semina nya aja , tang kitai empu ke terubah diberi Roh Kudus mega bedemuh dalam ati kitai nganti diri diiru nyadi anak , reti nya tubuh kitai ditebus .
45008024	Kitai diselamatka laban pengadang . Utai ti dikumbai pengadang nya ukai utai ti dipeda kitai . Laban sapa ngadangka utai ti udah dipeda iya ?
45008025	Tang enti kitai ngadangka utai ti apin dipeda kitai , kitai nganti iya enggau ati ti liat .
45008026	Baka nya meh chara Roh Kudus nulung kitai lebuh kitai lemi . Kitai enda nemu chara kitai patut besampi , tang Roh Kudus minta ngagai Allah Taala ngarika kitai ngena demuh ti enda ulih ditelah .
45008027	Lalu Allah Taala , ke mansik ati kitai , nemu runding Roh Kudus , laban Roh Kudus minta ngarika nembiak Tuhan nitihka peneka Allah Taala .
45008028	Kitai nemu , dalam semua utai , Allah Taala endang bekereja ke penguntung orang ke rinduka Iya , ke dikangauka Iya nitihka juluk ati Iya .
45008029	Laban orang ke udah dikelala Allah Taala kenyau ari pun , mega diletak Iya nyadi sebaka enggau Anak Iya , ngambika Anak Iya nyadi Aka Tuai ke sida menyadi Iya dalam ruang bilik ti besai nya .
45008030	Lalu orang ke udah diletak Iya nyadi sebaka enggau Anak Iya , mega dikangauka Iya ; lalu orang ke dikangauka Iya mega digaga Iya lurus ; lalu orang ke digaga Iya lurus , mega diberi Iya mulia .
45008031	Enti pia , baka ni ku jalai kitai bejakuka pasal utai tu ? Enti Allah Taala setanah enggau kitai , sapa ulih ngelaban kitai ?
45008032	Allah Taala enda ngalau Anak Iya Empu , tang nyerahka Iya ke kitai semua . Enda ka Iya enggau Jesus Kristus deka mega meri kitai semua utai bukai ?
45008033	Sapa ulih bedawaka orang ke udah dipilih Allah Taala ? Allah Taala Empu ke ngumbai kitai nadai penyalah !
45008034	Sapa ulih ngukum kitai ? Jesus Kristus ke udah mati , ke udah diangkatka idup baru , ke duduk muak ari kanan Allah Taala , ke deka bejaku ngarika kitai .
45008035	Sapa ulih nyeraraka kitai ari pengerindu Kristus ? Kati penusah , tauka pemedis , tauka pemerinsa , tauka lapar pungkang , tauka penyeranta , tauka utai ti tau nganu nyawa , tauka pedang , ulih nyeraraka kitai ari pengerindu Kristus ?
45008036	Munyi ti udah ditulis , " Ketegal Nuan meh kami dibunuh sepemanjai hari . Kami tu baka bedus ti deka disayat . "
45008037	Nadai ! Dalam semua utai nya kitai lebih ari pemenang , ulih Iya ke rinduka kitai !
45008038	Laban aku nemu , nadai utai , nemuka pemati , tauka pengidup , tauka melikat , tauka bala pemerintah , tauka utai ti diatu , tauka utai ti jemah ila , tauka kuasa ,
45008039	tauka dunya ti di atas enggau dunya ti di baruh , tauka semua utai bukai ti udah digaga Allah Taala , ulih nyeraraka kitai ari pengerindu Allah Taala dalam Jesus Kristus Tuhan kitai .
45009001	Aku bejakuka pasal utai ti bendar dalam Kristus . Aku enda bula . Ati aku ti beresi diiring Roh Kudus lebuh aku besaksi
45009002	madahka penyinu enggau penusah ati aku .
45009003	Laban manah agi aku kena sumpah lalu diseraraka ari Kristus , ketegal bansa aku empu , ketegal kaban belayan aku empu .
45009004	Sida nya orang Israel , ke diiru nyadi anak Allah Taala , ke bempu mulia , sempekat , ke diberi Adat , diberi hak nyembah Allah Taala , enggau diberi semaya .
45009005	Sida nya peturun orang Hebrew ke tebilang nama , ke nyadi aki ini Kristus lebuh Iya nyadi mensia , ke endang Allah Taala ti bekuasa atas semua . Awakka Allah Taala dipuji belama iya . Amin .
45009006	Ukai reti nya semaya Allah Taala udah puntan . Laban ukai semua orang Israel nya orang Israel ti bendar .
45009007	Lalu ukai semua peturun Abraham nya peturun Abraham ti bendar ; tang " Semina peturun ari Isak aja deka dikumbai peturun nuan . "
45009008	Reti nya , ukai anak ke diadaka mensia ke deka nyadi nembiak Allah Taala , tang anak ke datai ari semaya aja ke deka nyadi peturun Abraham ti bendar .
45009009	Laban baka tu ku utai ti disebut semaya nya : " Ba urung maya tu Aku deka datai baru , lalu Sarah deka ngadaka anak lelaki siku . "
45009010	Lalu ukai semina nya aja . Utai ti sebaka enggau nya mega nyadi ba Rebekah , lebuh iya ngandungka anak iya ke besapit dua , ke aki kitai Isak .
45009011	Taja pen seduai iya apin ada , tauka apin ngereja sebarang utai , nemuka utai ti badas tauka jai ( ngambika juluk ati Allah Taala ti milih seduai iya , dikamatka ,
45009012	ukai nitihka pengawa ti dikereja mensia , tang nitihka kangau Allah Taala ) , Rebekah udah dipadahka munyi tu : " Iya ke tuai deka bekereja ke iya ti biak . "
45009013	Munyi ti ditulis , " Aku rinduka Jakop , tang Aku begedika Esau . "
45009014	Enti pia , baka ni ku jalai kitai bejaku ? Kati Allah Taala enda lurus ? Ukai !
45009015	Laban ku Iya nyebut ngagai Moses , " Aku deka kasihka orang ke dikasihka Aku , lalu Aku deka sinu ati ke orang ke dikesinuka Aku . "
45009016	Nya alai , utai nya ukai bepanggai ba peneka tauka ba pengawa mensia , tang bepanggai ba pengasih Allah Taala .
45009017	Laban ku Bup Kudus nyebut ngagai raja menua Ejip , " Aku udah ngaga nuan nyadi raja kena Aku mandangka kuasa Aku , ngambika nama Aku dipadahka di serata dunya . "
45009018	Nya alai , Allah Taala kasihka sebarang orang ke dikedekaka Iya , lalu Iya ngasuh orang kieh ati , sebarang orang ti patut ku Iya .
45009019	Kita nyangka deka nyebut ngagai aku , " Enti pia , nama kebuah Allah Taala agi begigaka penyalah kitai ? Laban sapa ulih nyakal peneka Iya ? "
45009020	Tang sapa nuan nya , ke semina mensia aja , ke berani bekelikuh ngelaban Allah Taala ? Kati utai ti ditempa deka bejaku ngagai orang ke nempa iya , " Nama kebuah nuan ngaga aku baka tu ? "
45009021	Kati tukang periuk nadai kuasa atas tanah liat , lalu ngaga ari tanah liat nya sigi periuk ti dikena lebuh maya rami , lalu sigi dikena tiap hari ?
45009022	Kati enti Allah Taala , ke lama udah sabar enggau utai ti digaga Iya , deka mandangka pengeringat Iya lalu ngayanka kuasa Iya , ngagai utai ti nyungkak Iya ringat , ti deka dirusak Iya ?
45009023	Lalu kati enti Iya ngereja nya kena Iya mandangka pemesai mulia Iya ngagai orang ke dikasihka Iya , ke udah disediaka Iya nerima mulia ari Iya ,
45009024	nyengkaum kitai ke udah dikangauka Iya , ukai semina ari bansa orang Judah aja , tang mega ari orang bansa bukai ?
45009025	Munyi ti disebut Iya dalam bup Hosea : " Orang ke ukai nembiak Aku deka dikumbai Aku ' Nembiak Aku . ' Lalu orang ke enda dikerinduka Aku deka dikumbai Aku ' Orang ke dikerinduka Aku . '
45009026	" Lalu ba endur alai orang dipadahka , ' Kita ukai nembiak Aku , ' dia sida deka dikumbai ' anak Allah Taala ti idup . ' "
45009027	Lalu ku Isaiah bejaku enggau nyawa ti inggar pasal orang Israel : " Taja pen orang Israel ngemayuh pasir ti ba tebing tasik , semina teda sida aja deka diselamatka ,
45009028	laban Tuhan deka lengkas ngukum dunya . "
45009029	Munyi ti udah dipadahka Isaiah , " Enti Tuhan ti Pemadu Bekuasa enda ngalau sekeda peturun ke kitai , kitai tentu udah nyadi baka Sodom enggau Gomorah . "
45009030	Enti pia , baka ni ku jalai kitai bejaku ? Orang bansa bukai ke enda begigaka pengelurus , udah bulih pengelurus ulih pengarap ;
45009031	tang orang Israel ke begigaka pengelurus beduduk ba Adat , enda ulih nitihka Adat nya .
45009032	Nama kebuah ? Laban sida enda ngiga pengelurus beduduk ba pengarap , tang beduduk ba utai ti dikereja sida . Sida udah tesangkut ba " batu ti ngasuh tesangkut , "
45009033	munyi ti udah ditulis , " Peda kita , Aku ngengkahka sigi batu di Sion , batu ti deka ngasuh orang tesangkut , batu ti besai ti deka ngasuh sida rebah , lalu barang sapa arapka Iya , enda malu . "
45010001	Menyadi , utai ti dikinginka ati aku , enggau sampi aku ngagai Allah Taala ke sida , iya nya , minta sida diselamatka .
45010002	Aku berani besaksi madahka sida balat angkunka Allah Taala , tang pengangkun sida ke Iya ukai beduduk ba penemu ti bendar ,
45010003	laban sida enda nemu pengelurus ti datai ari Allah Taala . Nya alai sida numbuhka penemu ke diri empu lalu enda nunduk ngagai pengelurus Allah Taala .
45010004	Laban Kristus mai pengujung ngagai Adat , ngambika genap iku orang digaga lurus ulih pengarap sida ke Iya .
45010005	Moses bisi nuliska pasal pengelurus ti datai ari Adat , ku iya , " Orang ke ngiga pengelurus beduduk ba Adat , enda tau enda idup nitihka Adat . "
45010006	Tang pengelurus ti datai ari pengarap madah : " Anang nyebut dalam ati kita , ' Sapa deka niki ke serega ? ' ( reti nya , mai Kristus nurun ) .
45010007	" Tauka ' Sapa deka nurun ngagai dunya ti di baruh ? ' " ( reti nya , ngangkatka Kristus ari mati ) .
45010008	Utai ti disebut Bup Kudus nya munyi tu : " Jaku nya semak kita , ba mulut kita enggau dalam ati kita . " Nya meh pesan pengarap ti dipadahka kami ,
45010009	laban enti kita ngaku ngena mulut kita Jesus nya Tuhan , lalu dalam ati kita arapka Allah Taala udah ngangkatka Iya ari mati , kita deka diselamatka .
45010010	Laban kita arap ngena ati kita , lalu digaga lurus , lalu kita ngaku ngena mulut kita , lalu diselamatka .
45010011	Munyi ti disebut Bup Kudus , " Orang ke arapka Iya sigi enda asa ngapa . "
45010012	Laban orang Judah enggau orang bansa bukai sigi nadai bida ari pangan diri ; Tuhan siku nya aja ke nyadi Tuhan ke semua mensia , lalu Iya gerah mudah meri berekat ngagai semua orang ke ngangauka Iya .
45010013	Laban , " Genap iku orang ke ngangauka nama Tuhan , deka diselamatka . "
45010014	Tang baka ni ku orang ulih ngangauka Iya , enti sida apin arap ? Lalu baka ni ku sida ulih arapka Iya , enti sida apin ninga pasal Iya ? Lalu baka ni ku sida ulih ninga , enti orang nadai madahka pasal Iya ngagai sida ?
45010015	Lalu baka ni ku orang ulih madahka pasal Iya , enti orang nya enda diasuh ? Munyi ti ditulis , " Naka meh pemanah kaki orang ke nusui Berita Manah ! "
45010016	Tang ukai semua sida nya udah ngasika Berita Manah , laban Isaiah bisi nyebut , " Tuhan , sapa udah arapka pesan kami ? "
45010017	Nya alai , pengarap datai ari ke ningaka pesan , lalu pesan didinga ari berita pasal Kristus .
45010018	Tang aku nanya : kati sida nadai udah ninga ? Sida endang udah ninga , laban Bup Kudus bisi nyebut , " Munyi nyawa sida udah ngelekai di serata dunya , lalu leka jaku sida udah ngelekai nyentuk ngagai ujung dunya . "
45010019	Aku nanya baru : Kati orang Israel enda mereti ? Orang ke terubah bejaku nya Moses , " Aku deka ngasuh kita kepapaska orang ke ukai dikumbai bansa . Aku deka ngasuh kita ringat ngena siti bansa ti beli . "
45010020	Udah nya Isaiah bejaku berani agi ari nya lebuh iya nyebut , " Aku udah ditemu orang ke enda ngiga Aku . Aku udah mandangka Diri ngagai orang ke enda nanyaka Aku . "
45010021	Tang ba pasal orang Israel , Iya nyebut , " Sepemanjai hari Aku ngangkatka jari Aku ngagai orang ke enda ngasi sereta ngelaban . "
45011001	Nya alai aku nanya : Kati Allah Taala udah nulak nembiak Iya ? Enda ! Aku empu tu orang Israel , peturun Abraham , ari raban bansa Benjamin .
45011002	Allah Taala enda nulak nembiak Iya , ke udah dipilih Iya kenyau ari pun . Kati kita enda nemu utai ti disebut Bup Kudus pasal Elijah , pasal iya ke bebendar besampi ngagai Allah Taala ngelaban orang Israel ? Ku iya :
45011003	" Tuhan , sida udah munuh bala nabi Nuan , sida udah ngeruntuhka alta Nuan . Semina aku siku aja agi tinggal , lalu sida nguji munuh aku . "
45011004	Tang nama saut Allah Taala ngagai iya ? " Aku udah ngalau ke Aku Empu tujuh ribu iku orang ke nadai udah besugang ngagai Baal . "
45011005	Nya alai baka nya mega diatu : semina mimit aja orang agi tinggal , ke udah dipilih ulih pengasih .
45011006	Tang enti sida udah dipilih ulih pengasih , reti nya sida ukai dipilih beduduk ba pengawa ti dikereja sida , laban enti sida dipilih beduduk ba pengawa ti dikereja sida , reti nya pengasih ukai pengasih .
45011007	Nama deh ? Orang Israel nadai bulih utai ti digiga sida . Orang ke dipilih Allah Taala bulih utai nya , tang sida ti bukai kieh ,
45011008	munyi ti ditulis , " Allah Taala udah meri sida roh luput , mata ti enda meda enggau pending ti enda ninga , nyentuk ngagai sehari tu . "
45011009	Lalu ku David nyebut , " Awakka mija sida nyadika panjuk , nyadika perangkap , enggau nyadika ukum sida .
45011010	Awakka mata sida buta , ngambika sida enda ulih meda . Lalu awakka sida bungkuk belama iya . "
45011011	Nya alai aku nanya : kati sida udah tesangkut ngambika sida enda ulih angkat agi ? Ukai ! Tang ari penyalah sida , pengelepas udah datai ngagai orang bansa bukai , ngambika orang Israel kepapas .
45011012	Enti penyalah orang Israel udah mai berekat ti besai ngagai dunya , lalu penyeranta sida dalam roh , udah mai berekat ti besai ngagai orang bansa bukai , tentu besai agi ga berekat deka datai lebuh semua orang Israel dibai magang ngagai Tuhan !
45011013	Aku diatu bejaku ngagai kita ke orang bansa bukai . Seagi-agi aku nyadi rasul ke orang bansa bukai , aku deka temegahka pengawa aku ,
45011014	ngambika bansa aku empu kepapas , lalu ari nya , nyelamatka sekeda sida .
45011015	Laban enti ari sida ke ditulak , semua dunya dibai bebaik enggau Allah Taala , namaka utai ti deka nyadi , lebuh semua sida diterima magang ? Tentu pengidup ke orang ke mati !
45011016	Enti roti ti keterubah nya kudus , semua tuku roti nya mega kudus . Lalu enti urat kayu nya kudus , dan kayu nya mega kudus .
45011017	Tang enti sekeda dan kayu kana nya ditetak , lalu kita ke dan kayu kana ti tumbuh-diri dalam babas , dikawinka ngagai batang kana nya , ba endur alai dan nya , lalu bulih pengidup ari kayu nya ,
45011018	anang temegahka diri ti udah ngambi endur sida . Enti kita temegah , kingatka tu : ukai kita ke meri urat makai , tang urat ti meri kita makai .
45011019	Tang kita nyangka deka nyebut , " Dan nya udah ditetak ngambika aku ulih dikawinka ngagai batang kana nya . "
45011020	Nya amat . Sida udah dibuai laban sida enda arap , tang kita mengkang ba endur kita , laban kita arap . Nya alai anang sumbung ketegal nya , tang semina nangi aja .
45011021	Laban enti Allah Taala enda ngalau dan ti asal , Iya pen enda mega ngalau kita .
45011022	Nya alai , peratika penelap enggau penerit Allah Taala . Iya terit enggau orang ke udah rebah , tang Iya nelap enggau kita , enti kita meruan dalam penelap Iya . Tang enti kita enda , kita deka mega dibuai ari batang .
45011023	Lalu enti orang Israel ngelengkaka ati sida ti enda arap , sida deka dikawinka baru ngagai endur asal sida , laban Allah Taala bisi kuasa ngawinka sida baru .
45011024	Laban enti kita udah ditetak ari kayu kana ti tumbuh-diri dalam babas , lalu dikawinka ngagai batang kayu kana ti ditanam , ti enda patut ulih nyadi , tentu nyamai agi dan asal dikawinka baru ngagai batang asal sida .
45011025	Aku enggai ke kita enda nemu misteri tu , menyadi , ngambika kita enda sumbung : sekeda orang Israel deka mengkang kieh datai ke semua orang bansa bukai udah sampal magang datai ngagai Allah Taala .
45011026	Nya alai semua orang Israel deka diselamatka magang , munyi ti udah ditulis , " Juruselamat deka datai ari Sion Iya deka muai semua penyai ari peturun Jakop .
45011027	Tu meh sempekat Aku enggau sida lebuh Aku muai dosa sida . "
45011028	Ba pasal Berita Manah , orang Israel nyadi munsuh Allah Taala , ke penguntung kita . Tang ba pasal nyadi orang ke dipilih Allah Taala , sida iya dikerinduka Allah Taala , ketegal aki ini sida .
45011029	Laban pemeri enggau kangau Allah Taala enda ulih diubah .
45011030	Baka kita ke enda ngasi dulu menya , tang diatu kita udah bulih pengasih laban sida enda ngasi ,
45011031	baka nya mega sida diatu enda ngasi , ngambika ulih pengasih ti udah diayanka ngagai kita , sida mega tau nerima pengasih .
45011032	Laban Allah Taala udah ngasuh semua mensia enda ngasi , ngambika Iya ulih ngayanka pengasih ngagai semua .
45011033	Naka meh pemesai pengaya Allah Taala ! Naka meh pemintar enggau penalam penemu Iya ! Nadai orang tetemuka atur enggau jalai Iya !
45011034	" Laban sapa nemu runding Tuhan ? Sapa ulih ngajar Iya ?
45011035	" Sapa udah kala meri Iya utai , datai ke Iya nyau enda tau enda mayar utai nya ? "
45011036	Laban semua utai endang datai ari Iya , digaga ulih Iya , nyadika enggi Iya . Puji meh Iya belama iya ! Amin .
45012001	Nya alai , menyadi , ulih pengasih Allah Taala , aku minta kita nyerahka tubuh kita nyadi piring ti idup , ti kudus , ti dikerinduka Allah Taala . Nya meh jalai kita patut nyembah Iya .
45012002	Anang nitihka chara dunya , tang awakka Allah Taala ngubah chara kita berunding , ngambika kita nemu peneka Iya -- iya nya utai ti badas , ti ngerinduka ati Iya , ti pemadu menyana .
45012003	Laban ulih pengasih ti diberi Allah Taala ngagai aku , aku bejaku ngagai genap iku kita : anang ngumbai diri pama agi ari ti patut , tang enggau ati ti baruh , peresa diri empu nitihka pemesai pengarap ti diberi Allah Taala ngagai kita siku-siku .
45012004	Laban baka tubuh kitai ti mayuh perengka , lalu pengawa ti dikereja sida siti-siti endang enda sebaka ,
45012005	baka nya mega kitai ; taja pen kitai tu mayuh , tang kitai tu nyadi siti tubuh dalam Kristus , seraban enggau pangan diri .
45012006	Kitai bisi pemeri ti enda sebaka , tang nitihka pengasih ti udah diberi ngagai kitai . Enti kitai bisi pemeri kena benabi , awakka kitai benabi nitihka pemesai pengarap kitai ;
45012007	enti kitai bisi pemeri mela orang , awakka kitai mela orang ; enti kitai bisi pemeri ngajar orang , awakka kitai ngajar orang ;
45012008	enti kitai bisi pemeri meransang orang , awakka kitai meransang orang ; enti kitai bisi pemeri ngenjuk utai ngagai orang , awakka kitai ngenjuk utai ngagai orang enggau ati ti gerah mudah ; enti kitai bisi pemeri nulung orang , awakka kitai nulung orang enggau ati ti ransing ; enti kitai bisi pemeri ngayanka pengasih ngagai orang , awakka kitai ngereja nya enggau ati ti gaga .
45012009	Rindu enggau pengabis ati ; begedika penyai ; bepegai teguh ba utai ti badas ;
45012010	rinduka pangan diri enggau ati ti angkun laban kita diri menyadi enggau pangan diri ; awakka kita berebut ngayanka basa ngagai pangan diri .
45012011	Anang lembau , seruran rajin nitihka Roh Kudus , bekereja ke Tuhan .
45012012	Gaga ati ke pengadang kita , liat ati natka pemerinsa , majak besampi .
45012013	Beri utai ngagai nembiak Tuhan ke suntuk , lalu sambut temuai ngagai rumah kita .
45012014	Berekatka orang ke merinsaka kita ; berekatka sida , anang nyumpah sida .
45012015	Rami gaga enggau orang ke rami gaga , nyabak enggau orang ke nyabak .
45012016	Diau bepangan enggau diri sama diri ; anang ngeninggika diri , tang begulai enggau orang ke baruh ati ; anang sumbung .
45012017	Anang malas penyai ngena penyai , tang kereja utai ti ngena dipeda semua orang .
45012018	Enti ulih , seagi-agi utai nya bepanggai ba kita , diau bebaik enggau semua orang .
45012019	Menyadi , anang malas , tang awakka Allah Taala ngayanka pengeringat Iya ; laban endang udah ditulis , " Aku ke malas , Aku deka mayar , ku Tuhan bejaku . "
45012020	Anang . " Enti munsuh kita lapar , beri iya makai . Enti iya aus , beri iya ngirup , laban lebuh kita ngereja nya , kita nugungka bara api ba puchuk pala iya . "
45012021	Anang alah laban penyai , tang alahka penyai ngena pemadas .
45013001	Awakka semua orang nunduk ngagai perintah ti megai menua ; laban perintah nadai tau bisi enti enda ari Allah Taala , lalu perintah ti bisi nya didudukka Allah Taala .
45013002	Nya alai barang sapa ngelaban perintah , ngelaban utai ti udah didudukka Allah Taala , lalu orang ke ngelaban perintah deka diukum .
45013003	Laban orang ke megai perintah ukai ngenakutka orang ke manah ulah , tang ngenakutka orang ke jai . Kati kita enggai ke diri takutka orang ke megai perintah ? Enti pia , kereja utai ti badas . Nya baru kita deka nerima puji ,
45013004	laban orang ke megai perintah nya ulun Allah Taala , bekereja ke penguntung kita . Tang enti kita ngereja penyalah , kita patut takut , laban iya ukai bisi kuasa ngapa . Iya ulun Allah Taala ke bejalaika ukum Allah Taala ba orang ke ngereja penyalah .
45013005	Nya alai , kita enda tau enda nunduk ngagai perintah , ukai semina laban kita deka nyeliahka pengeringat Allah Taala , tang laban kita beresi ati .
45013006	Nya mega kebuah kita mayar chukai , laban orang ke megai perintah bekereja ke Allah Taala , bejalaika pengawa nya .
45013007	Bayar ngagai sida utai ti patut dibayar kita . Bayar chukai ngagai orang ke patut alai kita mayar chukai , duit pupu ngagai orang ke patut alai kita mayar duit pupu , lalu beri basa ngagai orang ke patut dibasa kita .
45013008	Anang berutang ba orang , kelimpah ari berutang pengerindu ba pangan diri , laban orang ke rinduka pangan diri , udah ngamatka Adat .
45013009	Pesan ti nyebut , " Anang butang ; anang munuh orang ; anang ngenchuri ; anang inginka utai orang , " enggau semua pesan bukai , tau disimpul ngena jaku tu , " Rinduka pangan diri baka nuan ke rinduka diri empu . "
45013010	Pengerindu enda ngemediska orang . Nya alai pengerindu ngamatka Adat .
45013011	Kelimpah ari nya , kita nemu , tu meh maya alai kita enda tau enda dani . Laban pengelepas diatu nyau datai semak agi ngagai kitai ari lebuh kita ke terubah arap suba .
45013012	Hari nyau udah jauh malam , lalu nyau deka siang . Nya alai aram kitai muai semua pengawa pemetang , lalu ngerasukka senyata penampak ;
45013013	aram kitai diau menyana baka ke diau lebuh siang hari , ukai berami enda beiga-iga , ukai mabuk , ukai ngereja ulah ti kamah , ukai jai ulah , ukai belaya , ukai kepapas .
45013014	Tang rasukka Tuhan Jesus Kristus , lalu anang berundingka jalai ngemuaska pengingin dosa .
45014001	Sambut orang ke lemi pengarap , tang ukai laban kita deka bekelikuhka pasal runding sida .
45014002	Sekeda orang ngumbai diri tau makai sebarang utai , tang orang ke lemi pengarap semina makai sayur aja .
45014003	Orang ke makai sebarang utai , enda tau mechat orang ke enda , lalu orang ke enda makai sebarang utai , enda tau ngakim orang ke makai sebarang utai , laban Allah Taala udah nerima orang nya .
45014004	Sapa kita nya , alai kita berani ngakim ulun orang bukai ? Tuan sida empu ke deka mutuska penemu sekalika orang nya rebah tauka bediri . Lalu iya deka bediri , laban Tuhan ulih ngasuh iya bediri .
45014005	Sekeda orang ngumbai hari siti besai agi ari hari ti bukai , lalu orang bukai ngumbai semua hari sebaka magang . Genap iku kitai patut mutuska penemu pasal nya ke diri empu .
45014006	Orang ke ngintu hari nya , ngereja nya kena iya ngemesaika Tuhan . Orang ke makai utai , ngereja nya kena iya ngemesaika Tuhan , laban iya meri terima kasih ngagai Allah Taala ; lalu orang ke enggai makai , ngereja nya kena iya ngemesaika Tuhan , lalu meri terima kasih ngagai Allah Taala .
45014007	Kitai ukai idup ke diri empu , lalu kitai ukai mati ke diri empu .
45014008	Enti kitai idup , kitai idup ke Tuhan , lalu enti kitai mati , kitai mati ke Tuhan . Nya alai , nemuka kitai idup tauka mati , kitai endang enggi Tuhan .
45014009	Nya kebuah Kristus mati lalu angkat idup baru , ngambika Iya nyadi Tuhan ke orang ke idup enggau ke orang ke mati .
45014010	Nama kebuah kita ngakim orang bukai ? Lalu nama kebuah kita mechat menyadi kita ? Laban semua kitai deka bediri di mua Allah Taala , lalu diakim Iya .
45014011	Laban endang udah ditulis , " Laban Aku endang idup , ku Tuhan bejaku , genap iku orang deka besugang di mua Aku , lalu genap iku orang deka muji Allah Taala . "
45014012	Nya alai , genap iku kitai deka madahka pasal diri empu ngagai Allah Taala .
45014013	Nya alai , aram kitai badu agi ngakim pangan diri , tang mutus ati enggai sekali-kali ngereja utai ti tau ngasuh orang bukai tesangkut tauka bedosa .
45014014	Laban aku diau dalam Tuhan Jesus , aku nemu , nadai pemakai ti enda tuchi . Tang pemakai nya nyadi enda tuchi ke orang , enti orang nya ngumbai iya enda tuchi .
45014015	Enti menyadi nuan enda nyamai ati ketegal utai ti diempa nuan , reti nya nuan ukai ngereja utai nya beduduk ba pengerindu . Anang nejuka utai ti diempa nuan ngerusak orang , laban Kristus udah mati ngarika iya .
45014016	Nya alai , anang nejuka utai ti dikumbai nuan manah , dipejai orang .
45014017	Laban Perintah Allah Taala ukai pasal pemakai enggau utai ti diirup , tang pasal pengelurus , pemaik enggau pengaga dalam Roh Kudus .
45014018	Orang ke bekereja ke Kristus baka nya dikerinduka Allah Taala , sereta dikerinduka mensia .
45014019	Nya alai , aram kitai ngereja utai ti mai pemaik , enggau utai ti tau ngeringka pangan diri .
45014020	Anang ngerusak utai ti udah dikereja Allah Taala ketegal pemakai . Semua pemakai tuchi magang , tang kitai salah enti kitai ngereja utai ti tau ngasuh orang bukai bedosa .
45014021	Kitai ngereja utai ti ngena enti kitai enda makai dagin , tauka enda ngirup wain , tauka enda ngereja utai ti tau ngasuh menyadi kita bedosa .
45014022	Utai ti dikarapka kita ba pasal pekara tu , nya semina entara kita enggau Allah Taala . Beberekat meh orang ke enda besalah diri empu , lebuh sida ngereja utai ti ngena ba ati sida empu !
45014023	Tang orang ke kakang ati deka diukum enti sida makai , laban sida ukai ngereja nya ari pengarap , laban semua utai ti ukai datai ari pengarap , nya dosa magang .
45015001	Kitai ke kering patut sabar enggau orang ke lemi , lalu ukai deka ngelantangka diri empu aja .
45015002	Genap iku kitai patut ngelantangka ati pangan kitai , kena nulung sida mansang .
45015003	Laban Kristus ukai datai ngelantangka Diri tang , munyi ti udah ditulis , " Jaku orang ke mechat kita , udah ninggang Aku . "
45015004	Laban semua utai ti udah ditulis dulu kelia endang ditulis kena ngajar kitai , ngambika ulih pengeliat ati kitai enggau ulih peransang ari Bup Kudus , kitai bisi pengadang .
45015005	Awakka Allah Taala , ke pun pengeliat ati enggau peransang , ngiring kita idup seati enggau pangan diri , nitihka teladan Jesus Kristus ,
45015006	ngambika semua kita ngemuliaka Allah Taala ti Apai Jesus Kristus Tuhan kitai .
45015007	Nya alai , sambut pangan diri , baka Kristus ke udah nyambut kita , kena ngemuliaka Allah Taala .
45015008	Laban , aku madah ngagai kita , Kristus bekereja ke orang Judah , kena mandangka Allah Taala endang tau dikarapka , ngambika Iya ngamatka semaya ti udah digaga Iya enggau aki ini sida ,
45015009	sereta ngambika orang bansa bukai ulih ngemuliaka Allah Taala ketegal pengasih Iya . Munyi ti udah ditulis , " Nya alai aku deka ngaku Nuan di mua orang bansa bukai , lalu belagu muji nama Nuan . "
45015010	Bup Kudus mega bisi nyebut , " Rami gaga ati meh kita orang bansa bukai , sama enggau bala nembiak Tuhan ! "
45015011	Lalu Bup Kudus mega nyebut , " Puji meh Tuhan , semua kita orang bansa bukai , lalu awakka semua mensia muji Iya ! "
45015012	Lalu Isaiah mega nyebut , " Siku peturun Jesi deka datai . Iya ke angkat lalu merintah orang bansa bukai . Sida deka manggaika pengadang sida ba Iya .
45015013	Awakka Allah Taala , ti pun pengadang , ngemenuhka kita enggau semua pengaga enggau pemaik ketegal pengarap kita , ngambika ulih kuasa Roh Kudus kita penuh laban pengadang .
45015014	Menyadi , aku nemu kita penuh laban pemadas , ngembuan semua penemu , lalu ulih ngajar pangan diri .
45015015	Tang ba pasal sekeda pekara , aku bisi udah nulis ngagai kita enggau nadai bepampul penemu , ngambika kita ingat , laban pengasih ti udah diberi Allah Taala ngagai aku ,
45015016	ngasuh aku bekereja ke Kristus ba orang bansa bukai , ngereja pengawa imam betusuika Berita Manah Allah Taala , ngambika orang bansa bukai nyadi pemeri ti dikerinduka Allah Taala , ti dituchi Roh Kudus .
45015017	Nya alai , dalam Jesus Kristus , aku bisi kebuah temegahka pengawa ti dikereja aku ke Allah Taala .
45015018	Laban aku enggai bejakuka pasal utai bukai tang semina pasal utai ti udah dikereja Kristus ngena aku , kena mai orang bansa bukai ngasika Iya , ulih jaku enggau ulih utai ti dikereja Iya ,
45015019	ulih kuasa kereja ajih enggau kereja ti nyelai , enggau ulih kuasa Roh Kudus . Nya alai aku udah nusui semua Berita Manah pasal Kristus berengkah ari Jerusalem nyentuk ngagai Ilirikum .
45015020	Nya alai juluk ati aku endang seruran deka nusui Berita Manah , ukai ba endur alai orang bukai udah madahka pasal Kristus , enggai ke aku nirika eklisia ba pugu ti didudukka orang bukai ,
45015021	tang , munyi ti udah ditulis , " Orang ke nadai udah kala dipadahka pasal Iya , deka meda lalu orang ke apin kala ninga pasal Iya , deka mereti . "
45015022	Nya kebuah aku suah enda ulih nemuai ngagai kita .
45015023	Tang diatu , laban aku nadai agi utai dikereja di menua nya , lalu laban aku lama udah lelengauka kita , aku deka nemuai ngagai kita
45015024	lebuh aku mupuk ngagai menua Spain . Laban aku endang ngarapka diri betemu enggau kita lebuh aku mansang kin , ngambika kita ulih nulung aku mupuk kin , lebuh aku udah ngelantangka diri begulai enggau kita enda lama .
45015025	Tang diatu , aku deka mupuk ngagai Jerusalem , ngereja pengawa ke bala nembiak Tuhan din ;
45015026	laban Masedonia enggau Akaia udah gaga ati magi pemisi sida ngagai bala nembiak Tuhan ke suntuk di Jerusalem .
45015027	Sida gaga ati ngereja nya . Iya ti bendar , sida berutang-budi ba orang Judah , laban enti orang Judah udah magi berekat Roh ngagai orang bansa bukai , orang bansa bukai patut mega ngena pengaya sida merekatka orang Judah .
45015028	Nya alai lebuh aku udah nembuka pengawa tu , lalu udah nganjung ngagai sida semua duit ti udah digumpul , aku deka nemuai ngagai kita lebuh aku mansang ngagai menua Spain ;
45015029	lalu aku nemu , lebuh aku betemu enggau kita , aku deka mai semua berekat Kristus .
45015030	Dalam nama Jesus Kristus , enggau ulih pengerindu Roh Kudus , aku minta kita , menyadi , sama bebendar besampi enggau aku ngagai Allah Taala , ke aku empu ,
45015031	ngambika aku dilepaska ari jari orang ke enda arap di menua Judea , sereta ngambika pengawa ti dikereja aku di Jerusalem diterima bala nembiak Tuhan din ,
45015032	ngambika , ulih peneka Allah Taala , aku ulih betemu enggau kita enggau ati ti gaga , lalu ngelantangka diri begulai enggau kita .
45015033	Awakka Allah Taala , ke pun pemaik , meruan enggau kita semua . Amin .
45016001	Aku ngasuh kita bekelala enggau menyadi indu kitai , Poebe , ke bekereja nyadi dikon ke eklisia di Kenkria ,
45016002	ngambika kita nyambut iya dalam nama Tuhan , baka ti patut dikereja ke nembiak Tuhan , lalu nulung iya enggau sebarang utai ti dipeguna iya ari kita , laban iya udah nulung mayuh orang , nyengkaum nulung aku empu .
45016003	Aku ngirumka tabi basa ngagai Prisila seduai Akuila , ke sama bekereja enggau aku ke Jesus Kristus ,
45016004	ke udah berambunka nyawa ketegal aku . Aku enggau semua eklisia orang bansa bukai bela meri terima kasih ngagai seduai iya .
45016005	Aku ngirumka tabi basa ngagai raban eklisia ke begempuru dalam rumah seduai iya . Aku meri tabi basa ngagai pangan aku Epinetus , orang ke terubah-rubah arapka Kristus di menua Asia .
45016006	Aku ngirumka tabi basa ngagai Maria , ke udah bebendar amat bekereja ba bala kita .
45016007	Aku ngirumka tabi basa ngagai Andronikus seduai Junia , ti kaban belayan aku empu , lalu udah sama kena jil enggau aku . Seduai tu orang ke dikelala sida rasul , lalu seduai iya dulu agi ari aku nyadi orang Kristian .
45016008	Aku ngirumka tabi basa ngagai Ampliatus , pangan ke dikerinduka aku dalam Tuhan .
45016009	Aku meri tabi basa mega ngagai Urbanus , ke sama gawa enggau kitai ke Kristus , enggau ngagai Stakis pangan ke dikerinduka aku .
45016010	Tabi basa mega ngagai Apeles , ke udah ditemu taluk ke Kristus . Aku mega ngirumka tabi basa ngagai bala sida Aristobulus sebilik .
45016011	Tabi basa mega ngagai Herodion , ke sama sebansa enggau aku empu , enggau ngagai orang Kristian ke dalam ruang bilik Narsisus .
45016012	Aku ngirumka tabi basa ngagai Tripina seduai Triposa , ke bekereja ke Tuhan , enggau ngagai Persis , pangan ke dikerinduka aku , ke udah bebendar bekereja ke Tuhan .
45016013	Aku ngirumka tabi basa ngagai Rupus ke landik bekereja ke Tuhan , enggau ngagai indai iya ke seruran ngintu aku baka ke ngintu anak iya empu .
45016014	Aku mega ngirumka tabi basa ngagai Asinkritus , Plegon , Hermes , Patrobas , Hermas , enggau semua orang Kristian ke begulai enggau sida .
45016015	Tabi basa mega ngagai Pilologus enggau Julia , ngagai Nereus enggau menyadi indu iya , ngagai Olimpas enggau ngagai semua nembiak Tuhan ke begulai enggau sida .
45016016	Beri tabi pengerindu ngagai pangan diri . Semua eklisia Kristus bela ngirumka tabi basa ngagai kita .
45016017	Menyadi , aku minta kita bejaga ari orang ke mai penyerekang lalu mechahka gerija , ke ngelaban ajar ti udah diajar ngagai kita . Anang begulai enggau sida !
45016018	Laban orang ke baka nya ukai bekereja ke Kristus Tuhan kitai , tang bekereja nitihka pengingin sida empu . Ngena jaku ti manis enggau jaku kelangkung sida nipu orang ke enda nemu berunding .
45016019	Laban taja pen semua orang udah bela ninga kita udah ngasi , datai ke ati aku empu nyau gaga ati ketegal kita , aku dekaka kita nyadi orang ke bepenemu-dalam ba pasal utai ti badas , sereta diau tuchi ba pasal utai ti jai ;
45016020	nya baru Allah Taala , ke pun pemaik , deka ngeredakka Sitan di baruh kaki kita enda lama da agi . Awakka pengasih Tuhan Jesus meruan enggau kita .
45016021	Timoti , ke sama bekereja enggau aku , ngirumka tabi basa ngagai kita , lalu pia mega Lusius , Jason , enggau Sosipater , ke kaban belayan aku .
45016022	Aku , Tertius , ke nyadi tukang tulis ke surat tu , ngirumka tabi basa ngagai kita dalam Tuhan .
45016023	Gaius , ke bempu rumah ti alai aku diau enggau alai raban eklisia begempuru , ngirumka tabi basa ngagai kita . Erastus , ke nyadi tukang wang ke nengeri tu , enggau menyadi kitai Kuartus , ngirumka tabi basa ngagai kita .
45016024	Awakka pengasih Jesus Kristus Tuhan kitai meruan enggau kita semua . Amin .
45016025	Aram kitai ngemuliaka Allah Taala ke ulih ngeringka kita , nitihka Berita Manah ti ditusui aku enggau nitihka ajar Jesus Kristus , nitihka pemandang pasal misteri ti lama udah dilalaika dulu kelia
45016026	tang diatu , ari asuh Allah Taala ti meruan belama iya , udah diayanka , lalu ulih jaku ti ditulis sida nabi , dipadahka ngagai semua orang bansa bukai ngambika semua orang tau arap lalu ngasi .
45016027	Ngagai Allah Taala ti siku aja , ke nemu semua utai , beri meh mulia belama-lama iya , ulih Jesus Kristus ! Amin .
46001001	Ari Paul , ke dikangauka nyadi rasul Jesus Kristus nitihka peneka Allah Taala , enggau ari menyadi kitai Sostenes ,
46001002	Ngagai eklisia Allah Taala di Korint , ngagai orang ke dikuduska dalam Jesus Kristus , ke dikangauka nyadi nembiak Tuhan sama enggau semua orang di semua endur ke ngangauka nama Tuhan Jesus Kristus , ti Tuhan sida enggau Tuhan kitai :
46001003	Awakka Allah Taala ti Apai kitai enggau Tuhan Jesus Kristus meri kita berekat enggau pemaik .
46001004	Aku endang seruran meri terima kasih ngagai Allah Taala ke kita , ketegal pengasih ti udah diberi Iya ngagai kita dalam Jesus Kristus ,
46001005	laban dalam Jesus Kristus kita udah nyadi kaya dalam semua jaku enggau penemu ,
46001006	laban saksi kami pasal Kristus udah dikamatka ba kita ,
46001007	datai ke kita nadai kurang ba pemeri ti diberi Roh Kudus , lebuh kita nganti Jesus Kristus Tuhan kitai dipandangka .
46001008	Iya deka mega negapka kita datai ke ujung , ngambika kita nadai penyalah lebuh Hari Jesus Kristus Tuhan kitai .
46001009	Allah Taala endang tau dikarapka . Kita udah dikangauka Iya ngambika kita bekaul enggau Anak Iya Jesus Kristus Tuhan kitai .
46001010	Diatu , dalam nama Jesus Kristus Tuhan kitai aku minta kita , menyadi , sama besetuju enggau pangan diri , enda beserekang , tang begempung enggau pangan diri , sama seati , sama sepenemu , sama juluk ati enggau pangan diri .
46001011	Laban sida Kloi sebilik bisi udah madah ngagai aku , menyadi , pasal kita ke belaya enggau pangan diri .
46001012	Utai ti ku aku nya siku nyebut , " Aku nitihka Paul , " siku nyebut , " Aku nitihka Apollos , " siku nyebut , " Aku nitihka Peter " , lalu siku nyebut , " Aku nitihka Kristus . "
46001013	Kati Kristus udah dibagi ? Kati Paul udah diregang ngarika kita ? Tauka , kita udah dibaptisa dalam nama Paul ?
46001014	Aku meri terima kasih ngagai Allah Taala ke diri ke nadai udah maptisa kita , kelimpah ari maptisa Krispus seduai Gaius ,
46001015	enggai ke orang ngumbai kita udah dibaptisa dalam nama aku . (
46001016	Aku udah mega maptisa sida Stepanas sebilik . Tang kelimpah ari nya , aku enda ingat enti aku bisi udah maptisa orang bukai . )
46001017	Laban Kristus ukai ngasuh aku maptisa orang , tang ngasuh aku nusui Berita Manah - ukai ngena pengelanchar bejaku ti datai ari penemu-dalam mensia , enggai ke kuasa regang Kristus lenyau ngapa .
46001018	Laban pesan pasal regang nya utai ti mapap ba orang ke deka mati , tang ba kitai ke diselamatka , pesan nya kuasa Allah Taala .
46001019	Laban endang udah ditulis , " Aku deka ngerusak penemu-dalam orang ke pintar , lalu ngemuntanka pemintar orang ke pandai . "
46001020	Ni orang ke bepenemu-dalam ? Ni orang ke bepelajar ? Ni orang ke landik belabanka penemu di dunya tu ? Kati Allah Taala nadai udah nunjukka pemeli penemu-dalam ti datai ari dunya ?
46001021	Laban dunya enda ulih ngelala Allah Taala ngena penemu-dalam sida , nya alai Allah Taala ngena penemu-dalam Iya , mutuska runding deka ngena pemeli pesan ti ditusui kami , nyelamatka orang ke arap .
46001022	Laban orang Judah minta kereja ajih , lalu orang Gerika minta penemu-dalam ,
46001023	tang kami nusui pasal Kristus ke diregang , pesan ti ditulak orang Judah , lalu orang bansa bukai ngumbai pesan nya beli .
46001024	Tang ba orang ke dikangauka Allah Taala , orang Judah enggau orang bansa bukai , Kristus nya kuasa enggau penemu-dalam Allah Taala .
46001025	Laban pemeli Allah Taala pintar agi ari penemu-dalam mensia , lalu pengelemi Allah Taala kering agi ari pengering mensia .
46001026	Peratika gaya kita suba , menyadi , lebuh Allah Taala ngangauka kita : nadai mayuh kita nya orang ke bepenemu-dalam enti dikira nitihka penemu mensia . Nadai mayuh kita nya orang ke bekuasa , nadai mayuh kita nya orang ke tinggi pangkat ,
46001027	tang Allah Taala udah milih orang ke beli di dunya tu kena Iya ngemaluka orang ke bepenemu-dalam . Iya udah milih utai ti lemi di dunya tu kena Iya ngemaluka utai ti kering .
46001028	Allah Taala udah milih orang ke baruh pendiau sereta dikeleseka dunya , ke nadai reti , kena Iya ngerusak utai ti endang udah bisi ,
46001029	ngambika nadai orang ulih temegah di mua Allah Taala .
46001030	Allah Taala nya ti pun pengidup kita dalam Jesus Kristus , ke nyadi penemu-dalam Allah Taala , nyadi pengelurus , pengudus enggau penebus kitai ,
46001031	ngambika , munyi ti udah ditulis , " Awakka orang ke deka temegah , temegahka Tuhan . "
46002001	Lebuh aku datai ngagai kita suba , menyadi , aku ukai datai madahka misteri Allah Taala ngena jaku ti enda ditemu reti tauka ngena penemu-dalam .
46002002	Laban aku udah mutuska runding enggai nemu utai bukai lebuh aku begulai enggau kita , tang semina Jesus Kristus , enggau pasal Iya ke diregang .
46002003	Lalu aku datai ngagai kita mai pengelemi , sereta getar-getar nangi .
46002004	Jaku enggau pesan aku ukai disebut ngena jaku ti datai ari penemu-dalam , tang ngayanka kuasa enggau Roh Allah Taala ,
46002005	ngambika pengarap kita ukai dipanggaika ba penemu-dalam mensia , tang ba kuasa Allah Taala .
46002006	Tang taja pia , ngagai orang ke besai tuai , kami bejaku ngena penemu-dalam , tang ukai penemu-dalam dunya , tauka penemu-dalam bala roh ti merintah di dunya tu , ti deka diukum lalu lesap .
46002007	Kami bejakuka pasal misteri penemu-dalam ti dilalaika Allah Taala , ti udah diletak Iya nyadika mulia kitai sebedau dunya digaga .
46002008	Nadai siku pemerintah di dunya tu meretika penemu-dalam nya , laban enti sida udah meretika penemu-dalam nya , sida tentu enda ngeregang Tuhan ti bemulia .
46002009	Tang , munyi ti udah ditulis , " Utai ti enda kala dipeda tauka didinga mensia , utai ti nadai kala diperagam mensia , nya meh utai ti udah disedia Allah Taala ke orang ti rinduka Iya . "
46002010	Nya utai ti udah dipandangka Allah Taala ngagai kitai ulih Roh Kudus , laban Roh Kudus mansik semua utai . Indah utai ti dalam buntut runding Allah Taala deh abis dipansik Iya .
46002011	Laban sapa nemu runding mensia kelimpah ari roh mensia ti dalam mensia nya empu ? Baka nya mega , nadai orang nemu runding Allah Taala , kelimpah ari Roh Allah Taala Empu .
46002012	Nyadi kitai udah nerima , ukai roh dunya , tang Roh ti datai ari Allah Taala , ngambika kitai ulih meretika pemeri ti diberi Allah Taala ngagai kitai .
46002013	Lalu kami bejakuka utai nya ukai ngena leka jaku ti diajar penemu-dalam mensia , tang ngena leka jaku ti diajar Roh Kudus , lebuh kami nerangka utai roh ngagai orang ke bisi Roh Kudus .
46002014	Orang ke nadai Roh Kudus enda ulih nerima pemeri ti diberi Roh Allah Taala , laban utai nya baka ke beli ba iya , lalu iya enda ulih meretika utai nya , laban utai nya semina ulih ditemu ari tulung Roh Kudus .
46002015	Orang ke bisi Roh Kudus nemu semua utai , tang iya empu enda ulih diakim orang .
46002016	" Laban sapa nemu runding Tuhan , datai ke iya ulih ngajar Tuhan ? " Tang kitai bisi runding Kristus .
46003001	Nya alai aku , menyadi , enda ulih bejaku enggau kita baka ke bejaku enggau orang ke bisi Roh Kudus , tang baka ke bejaku enggau orang ke agi nitihka chara dunya , ke agi mit dalam Kristus .
46003002	Dulu suba aku nupi kita ngena ai tusu , ukai ngena pemakai ti kering , laban kita apin ulih makai pemakai nya . Indah diatu deh kita apin sedia ,
46003003	laban kita agi nitihka chara dunya . Laban seagi-agi kita kepapas , lalu belaya enggau pangan diri , enda ka nya nunjukka kita enggi dunya , lalu diau nitihka chara dunya ?
46003004	Laban lebuh kita nyebut , " Aku nitihka Paul , " lalu siku nyebut , " Aku nitihka Apollos " , enda ke kita bejaku nitihka chara dunya ?
46003005	Laban sapa Apollos ? Lalu sapa Paul ? Semina ulun Allah Taala aja , ke udah mai kita arap , nitihka pengawa ti udah diberi Tuhan ngagai kami duai siku-siku .
46003006	Aku nanam , Apollos manjah , tang Allah Taala ti ngasuh utai nya tumbuh .
46003007	Nya alai , iya ke nanam , enggau iya ke manjah , sama nadai tentu guna . Semina Allah Taala aja ke ngasuh utai nya tumbuh .
46003008	Iya ke nanam enggau iya ke manjah , endang nadai lebih ari pangan diri , lalu genap iku deka diupah nitihka pengawa ti dikereja siku-siku orang .
46003009	Laban kami duai sama bekereja enggau Allah Taala . Kita nya umai Allah Taala , rumah Allah Taala .
46003010	Nitihka pengasih ti diberi Allah Taala ngagai aku , aku nudukka pugu , baka tukang ke landik ngaga rumah , lalu orang bukai nirika rumah ba atas pugu nya . Genap iku orang enda tau enda bejimat ngaga rumah ba atas pugu nya .
46003011	Laban nadai orang tau nudukka pugu bukai kelimpah ari pugu ti udah didudukka ; pugu nya Jesus Kristus .
46003012	Enti orang nirika rumah ba atas pugu nya ngena emas tauka pirak , tauka batu ti berega , tauka kayu , tauka batang rumput , tauka rumput ti rangkai ,
46003013	pengawa ti dikereja sida siku-siku deka terang nyata , laban Hari Tuhan deka ngayanka utai nya , laban utai nya deka diayanka ngena api , lalu api nya deka nguji pengawa ti udah dikereja sida siku-siku .
46003014	Enti utai ti udah digaga orang ba atas pugu nya tan diuji ngena api , orang ke ngaga utai nya deka nerima upah .
46003015	Tang enti utai ti digaga orang nya angus , iya deka rugi , taja pen iya empu deka diselamatka , tang baka orang ke udah ngerenchah api .
46003016	Kati kita enda nemu diri rumah Allah Taala , lalu Roh Allah Taala diau dalam kita ?
46003017	Enti orang ngerusak rumah Allah Taala , Allah Taala deka ngerusak orang nya . Laban rumah Allah Taala kudus , lalu kita nya rumah Allah Taala .
46003018	Anang nipu diri empu . Enti kita ngumbai diri bepenemu-dalam nitihka kira dunya , kita patut nyadi orang ke beli , ngambika kita tau nyadi orang ke bepenemu-dalam .
46003019	Laban penemu-dalam mensia nya utai ti beli ba Allah Taala . Laban endang udah ditulis , " Allah Taala manjuk orang ke bepenemu-dalam ngena pemintar sida empu . "
46003020	Lalu Bup Kudus mega nyebut , " Tuhan nemu runding orang ke bepenemu-dalam endang nadai guna . "
46003021	Nya alai , nadai orang tau temegahka mensia . Laban semua utai endang enggi kita magang ,
46003022	nemuka iya nya Paul , Apollos , tauka Peter , tauka dunya tu , tauka pengidup , tauka pemati , tauka utai ti diatu enggau utai ti jemah ila , semua sida nya endang enggi kita magang ,
46003023	lalu kita endang enggi Kristus , lalu Kristus endang enggi Allah Taala .
46004001	Baka tu ku jalai kita patut ngira kami : kami tu ulun Kristus , ke ngibun misteri Allah Taala .
46004002	Nambahka nya , orang ke ngibun utai Allah Taala , enda tau enda orang ke tau dikarapka .
46004003	Tang ba aku siku , aku enda irauka diri diakim kita , tauka diakim dalam kot . Indah aku empu deh enda ngakim diri empu .
46004004	Aku nadai nemu diri udah ngereja penyalah , tang ukai reti nya aku nadai penyalah . Tuhan ke ngakim aku .
46004005	Nya alai anang ngakim orang sebedau maya ti patut , sebedau Tuhan datai . Lebuh Iya datai , Iya deka mantaika semua resia ti dilalaika dalam pemetang ngagai penampak , lalu deka mansutka juluk ati ti dipelalaika mensia . Nya baru semua orang deka nerima puji ari Allah Taala .
46004006	Aku udah ngena semua utai nya ba aku empu , enggau ba Apollos , ke penguntung kita , menyadi , ngambika kita tau belajar ari kami duai reti utai ti udah ditulis munyi tu , " Anang ngelui utai ti udah ditulis " . Nya baru kita enda temegahka siku , lalu bejai siku .
46004007	Laban sapa ngumbai kita lain agi ari orang bukai ? Nama utai ti dikemisi kita , ti ukai diberi ngagai kita ? Nya alai , enti utai nya udah diberi ngagai kita , nama kebuah kita temegahka utai nya , baka ke ngumbai utai nya ukai pemeri ti diberi ngagai kita ?
46004008	Kita udah chukup semua utai ti dipeguna kita ! Kita udah nyadi kaya ! Kita udah nyadi raja , taja pen kami tu ukai ! Naka meh pemanah enti sema kita amat nyadi raja , ngambika kami tau nyadi raja sama enggau kita !
46004009	Laban aku ngira Allah Taala udah mandangka kami ke nyadi rasul pengabis dudi ari semua orang bukai , baka orang ke diukum bunuh , laban kami udah dikeleseka dunya , melikat enggau mensia .
46004010	Kami nyadi orang ke beli , ke Kristus , tang kita nyadi orang ke pintar dalam Kristus ! Kami lemi , tang kita kering ! Kita dibasa orang , tang kami dipechat orang .
46004011	Nyentuk ngagai diatu kami lapar sereta aus , enda chukup gari , dipalu , sereta nadai endur alai diau ,
46004012	lalu kami bebendar gawa ngena jari kami empu . Lebuh orang mechat kami , kami merekatka sida . Lebuh orang merinsaka kami , kami tan natka diri diperinsa .
46004013	Lebuh orang bejai kami , kami nyaut sida ngena jaku ti siru . Kami udah nyadi uras dunya , utai ti kamah ti enda diguna .
46004014	Aku ukai nulis tu kena ngemaluka kita , tang meri kita jaku tangkan , laban kita anak ke dikerinduka aku .
46004015	Laban taja pen kita bisi sepuluh ribu iku orang ngiring kita dalam Kristus , tang kita nadai mayuh apai . Laban iya ti bendar , ulih Berita Manah , aku nyadi apai kita dalam Jesus Kristus .
46004016	Nya alai aku minta kita nunda teladan aku .
46004017	Nya kebuah aku ngasuh Timoti , anak ke tetap ati sereta dikerinduka aku dalam Tuhan , nemuai ngagai kita , ngambika iya mai kita ngingatka gaya pengidup aku dalam Kristus , baka ke diajar aku ngagai semua eklisia .
46004018	Tang sekeda kita udah ngenyumbungka diri , laban sida ngumbai aku enggai nemuai ngagai kita .
46004019	Aku deka nemuai ngagai kita enda lama da agi , enti nya peneka Tuhan , lalu aku deka nemu , ukai semina utai ti disebut orang ke sumbung nya , tang kuasa sida .
46004020	Laban Perintah Allah Taala ukai bepanggai ba jaku , tang bepanggai ba kuasa .
46004021	Ni ti dipilih kita ? Sekalika aku datai mai penyipat , tauka mai pengerindu enggau penelap ?
46005001	Orang bisi udah madah , sekeda bala kita bisi udah ngaga ulah ti kamah . Indah orang kapir deh enda ngaga ulah ti kamah baka nya . Laban siku lelaki tinduk enggau indai-tiri iya empu !
46005002	Lalu kita temegahka nya ! Enda ka kita patut tusah ati lalu muai orang ke udah ngaga ulah nya ari bala kita ?
46005003	Laban taja pen aku enda begulai enggau kita batang tubuh , tang aku bisi enggau kita dalam roh , lalu baka aku ke begulai enggau kita batang tubuh , aku udah ngeletak ukum
46005004	dalam nama Tuhan Jesus ba orang ke udah ngaga ulah ti baka nya . Lebuh kita begempuru , lalu roh aku bisi enggau kita sama enggau kuasa Jesus Kristus Tuhan kitai ,
46005005	kita enda tau enda nyerahka orang nya ngagai Sitan , ngambika tubuh iya dirusak , tang roh iya diselamatka lebuh Hari Tuhan .
46005006	Kita enda patut temegah ! Kati kita enda nemu , ka semina mimit aja ragi diguna kena ngasuh semua tekang tepung kembai ?
46005007	Buai semua ragi ti lama , ngambika kita amat tuchi . Nya baru kita deka nyadi baka tekang tepung ti enda beragi , laban aku nemu kita sigi baka nya . Laban Gawai Paska kitai udah sedia , laban Kristus , iya nya anak domba Gawai Paska kitai , udah diserahka ngagai Allah Taala nyadika piring .
46005008	Nya alai aram kitai ngintu Gawai Paska kitai , ukai ngena ragi ti lama , iya nya ragi pemenchi enggau penyai , tang ngena roti ti enda beragi , iya nya ati ti tuchi enggau pemendar .
46005009	Aku bisi udah nulis nagang kita begulai enggau orang ke kamah ulah .
46005010	Aku ukai bejakuka pasal orang dunya ke ngereja ulah ti kamah , tauka orang ke amu , tauka penchuri , tauka orang ke nyembah engkeramba , laban enti kita deka nyeliahka sida , kita enda tau enda pansut ari dunya tu .
46005011	Tang diatu aku nulis ngagai kita , enda nyagi kita begulai enggau orang ke ngaku diri orang Kristian , tang ngereja ulah ti kamah , tauka amu , tauka nyembah engkeramba , tauka bejai orang , tauka pemabuk , tauka penchuri . Indah makai enggau orang ke baka nya , deh kita enda tau .
46005012	Laban aku nadai hak ngakim orang ke ari luar eklisia . Kitai semina ngakim orang ke dalam eklisia .
46005013	Allah Taala Empu ke deka ngakim orang ke ari luar eklisia . " Buru orang ke jai nya ari bala kita . "
46006001	Enti kita bisi laya enggau pangan diri , kati kita berani mai pekara nya ngagai kot lalu minta diri diatur orang kapir , lalu enda minta diri diatur bala nembiak Tuhan ?
46006002	Kati kita enda nemu , nembiak Tuhan deka ngakim dunya ? Lalu enti kita deka ngakim dunya , nama kebuah kita enda ulih ngatur pekara ti mit ?
46006003	Kati kita enda nemu kitai deka ngakim melikat ? Anang kenang pasal ngakim utai ti dalam pengidup tu !
46006004	Nya alai , enti kita bisi pekara ti baka nya , indah orang ke baruh pangkat dalam eklisia deh tau diasuh kita ngakim pekara nya !
46006005	Aku nyebut tu kena aku ngemaluka kita . Nyangka meh kita nadai orang ke chukup bepenemu-dalam ngatur pekara entara kita ke diri menyadi dalam Tuhan ,
46006006	ti ngujungka kita ke sama Kristian mansang ngagai kot , lalu minta diri diatur orang ke ukai orang Kristian ?
46006007	Enti kita nyara pangan diri , nya nunjukka kita endang udah alah . Nama kebuah enda nejuka orang ngereja utai ti salah ngagai kita ? Nama kebuah enda nejuka sida ngakal kita ?
46006008	Tang kita empu ngereja utai ti salah lalu nipu orang . Indah menyadi kita ke dalam Kristus deh ditipu kita !
46006009	Kati kita enda nemu , orang ke jai enda ulih bempu Perintah Allah Taala ? Anang nipu diri ! Orang ke ngereja ulah ti kamah , tauka nyembah engkeramba , tauka butang , tauka lelaki beleman enggau lelaki ,
46006010	tauka ngenchuri , tauka amu , tauka pemabuk , tauka bejakuka orang , tauka perumpak , enda ulih bempu Perintah Allah Taala .
46006011	Baka nya meh sekeda bala kita suba . Tang kita udah dituchi , udah dikuduska , udah digaga lurus dalam nama Tuhan Jesus Kristus enggau ulih Roh Allah Taala kitai .
46006012	Nyangka orang bisi nyebut , " Aku tau ngereja semua utai . " Amat , tang ukai semua utai nya tau mai penguntung ngagai aku . " Aku tau ngereja semua utai . " Amat , tang aku enggai nyadi ulun utai .
46006013	Nyangka bisi mega orang deka nyebut , " Pemakai ke perut , lalu perut ke pemakai . " Tang Allah Taala deka ngerusak utai dua bengkah nya . Tubuh ukai dikena ngereja ulah ti kamah , tang dikena ngereja utai ke Tuhan , lalu Tuhan ngintu tubuh nya .
46006014	Lalu Allah Taala udah ngangkatka Tuhan ari mati , lalu Iya deka mega ngangkatka kitai ari mati ngena kuasa Iya .
46006015	Kati kita enda nemu , tubuh kita nya perengka tubuh Kristus ? Nya alai , patut tauka enda aku mai perengka tubuh Kristus , lalu ngaga iya nyadi perengka tubuh indu sundal ? Enda tau sekali-kali !
46006016	Kati kita enda nemu , barang sapa beleman enggau indu sundal , nyadi setubuh enggau indu sundal nya ? Laban endang udah disebut , " Seduai iya deka nyadi setubuh . "
46006017	Tang barang sapa begempung enggau Tuhan , nyadi setubuh dalam roh enggau Tuhan .
46006018	Seliahka ulah ti kamah . Genap dosa ti dikereja mensia , dikereja iya ari luar tubuh , tang orang ke ngereja ulah ti kamah , bedosa ngelaban tubuh diri empu .
46006019	Kati kita enda nemu , tubuh kita nya rumah Roh Kudus , ke diau dalam kita , ke udah diberi Allah Taala ngagai kita ? Kita ukai enggi kita empu .
46006020	Laban kita udah dibeli ngena rega ti besai . Nya alai , kena meh tubuh kita ngemuliaka Allah Taala .
46007001	Nyadi ngenang pasal utai ti udah ditulis kita : Manah agi enti lelaki enda bebini .
46007002	Tang laban ulah ti kamah kelalu suah udah nyadi , lelaki patut bisi bini ke diri empu , lalu indu patut bisi laki ke diri empu .
46007003	Laki patut ngereja pengawa iya ke nyadi laki ngagai bini iya , lalu pia mega bini ngagai laki iya ,
46007004	laban ukai bini ke bekuasa atas tubuh diri , tang laki iya , lalu baka nya mega , ukai laki ke bekuasa atas tubuh diri , tang bini iya .
46007005	Siku-siku seduai iya enda tau enggai besetubuh enggau pangan diri , semadi meh seduai iya sama besetuju deka ngetu enda lama ari tanggungjawap nya , ngambika seduai iya ulih besampi , tang udah nya seduai iya patut begulai baru , enggai ke Sitan nguji kita laban kita enda tetagangka pengingin diri .
46007006	Aku nyebut tu kena ngajar kita , ukai meri atur .
46007007	Naka meh pemanah enti semua orang baka aku magang . Tang genap iku kita endang bisi pemeri ari Allah Taala , enggi siku pemeri tu , enggi siku pemeri nya .
46007008	Ngagai orang ke enda bebini , enda belaki , enggau ngagai sida indu ke balu , aku madah ngagai sida , manah agi enti sida terus enda belaki enda bebini baka aku .
46007009	Tang enti sida enda tetagangka pengingin diri , sida patut jadi enggau pangan diri , laban manah agi sida jadi melaki-bini , ari ke merinsa natka diri tetengukka pangan diri .
46007010	Ngagai orang ke bisi laki , bisi bini , aku meri pesan , ukai ari aku , tang ari Tuhan : bini enda tau ninggalka laki .
46007011	( Tang enti iya ninggalka laki iya , iya enda tau jadi enggau lelaki bukai , tauka iya mulaika diri baru ngagai laki iya empu ) , lalu laki enda tau muai bini .
46007012	Ngagai sida ti bukai , aku nyebut tu ( aku , ukai Tuhan ) : enti lelaki ke orang Kristian bisi bini ke ukai orang Kristian , lalu indu nya besetuju deka begulai enggau iya , lelaki nya enda tau muai iya .
46007013	Lalu enti indu ke orang Kristian bisi laki ke ukai orang Kristian , lalu laki iya besetuju deka begulai enggau iya , iya enda tau muai laki iya .
46007014	Laban laki ke enda arap , digaga lurus ulih bini iya , lalu indu ke enda arap , digaga lurus ulih laki iya . Enti enda baka nya , anak kita enda tuchi , tang laban iya baka nya , anak kita kudus .
46007015	Tang enti tawing ke ukai orang Kristian nyarakka diri , awakka iya nyarakka diri . Ba pekara ti baka nya , tawing ke orang Kristian nadai utai nanchang , laban Allah Taala udah ngangauka kita ngagai pemaik .
46007016	Nuan ke bini , baka ni ku nuan nemu diri deka , tauka enda , nyelamatka laki nuan ? Nuan ke laki , baka ni ku nuan nemu diri deka , tauka enda , nyelamatka bini nuan ?
46007017	Tang awakka genap iku kita idup nitihka pengidup ti udah diberi Tuhan ngagai kita lebuh Iya ngangauka kita suba . Tu meh atur ti diberi aku ngagai semua eklisia .
46007018	Kati orang nya udah ditutus lebuh iya dikangau ? Awakka iya enda ibuh muai litan tutus iya . Kati iya enda ditutus lebuh iya dikangau ? Awakka iya terus enda ibuh ditutus .
46007019	Betutus nadai guna , lalu enda betutus mega nadai guna . Utai ti beguna nya ngasika pesan Allah Taala dalam semua utai .
46007020	Genap iku orang enda tau enda baka iya ke menya lebuh iya dikangau .
46007021	Kati kita ulun lebuh kita dikangau ? Nya nadai ngawa . Tang enti kita ulih ngelepaska diri ari pangkat ulun , lepaska diri empu .
46007022	Laban orang ke udah dikangauka Tuhan lebuh iya agi nyadi ulun , nyadi orang ke dilepaska Tuhan . Baka nya mega , orang ke ukai ulun lebuh iya dikangau , iya nyadi ulun Kristus lebuh iya udah dikangau .
46007023	Kita udah dibeli ngena rega ti besai ; nya alai , anang nyadi ulun mensia .
46007024	Nya alai , menyadi , enda milih gaya pengidup kita lebuh kita dikangau , awakka kita meruan enggau Allah Taala .
46007025	Ngenang pasal orang ke dara bungas , aku nadai pesan ari Tuhan , tang aku meri penemu diri empu , laban ulih pengasih Tuhan , aku tau dikarapka .
46007026	Aku ngira , ketegal penusah ti nyadi diatu , manah agi enti kita mengkang baka gaya kita ke diatu .
46007027	Kati nuan bisi bini ? Anang muai bini nuan . Kati nuan apin bebini ? Anang bebini .
46007028	Tang enti nuan bebini , nuan ukai bedosa . Lalu enti dara bungas belaki , iya ukai bedosa . Tang orang ke jadi melaki-bini deka dituntung penusah dunya , lalu aku ngasuh kita nyeliahka nya .
46007029	Utai ti ku aku , menyadi , nya baka tu : kitai nyau suntuk hari . Berengkah ari diatu , awakka orang ke bisi bini idup baka orang ke nadai bini ,
46007030	lalu orang ke ngulit , baka orang ke enda ngulit , lalu orang ke rami gaga , baka orang ke enda rami gaga , lalu orang ke bebelika utai , baka orang ke nadai utai ,
46007031	lalu orang ke ngereja pengawa dunya , baka orang ke ukai ngereja pengawa dunya , laban gaya dunya ti diatu deka lenyau .
46007032	Aku dekaka kita dilepaska ari pengirau . Lelaki ke enda bebini deka irauka pasal pekara Tuhan , baka ni ku jalai ngerinduka ati Tuhan .
46007033	Tang lelaki ke bisi bini , irauka pekara dunya , baka ni ku jalai ngelantangka ati bini iya ,
46007034	lalu iya bebagi ati . Lalu indu ke enda belaki , tauka dara bungas , deka irauka pasal pekara Tuhan , irauka baka ni ku jalai ngaga diri tuchi tubuh tuchi roh , tang indu ke bisi laki deka irauka pekara dunya , irauka baka ni ku jalai ngelantangka ati laki iya .
46007035	Aku nyebut tu ke penguntung kita empu , ukai kena nagang kita , tang dekaka kita ngereja utai ti ngena , ngambika kita enda belampung ati angkunka Tuhan .
46007036	Enti orang ngira diri udah enda manah ulah enggau tunang iya , enti iya enda ulih nagang pengingin diri , lalu utai nya enda tau enda nyadi , awakka iya ngereja utai ti dikedekaka iya : awakka seduai iya jadi enggau pangan diri . Utai tu nadai pulai ke dosa .
46007037	Tang enti lelaki , ukai ari pejal , tang ari ati iya empu , udah mutuska runding enggai bebini , iya ngereja utai ti manah enti iya enda jadi enggau tunang iya .
46007038	Nya alai , lelaki ke jadi enggau tunang iya ngereja utai ti manah , tang lelaki ke enda bebini , ngereja utai ti manah agi .
46007039	Bini ditanchang ngagai laki iya , asal ga laki iya agi meruan idup . Tang enti laki iya mati , iya tau jadi enggau sebarang lelaki bukai ke dikedekaka iya , asal ga lelaki nya nembiak Tuhan .
46007040	Tang ba runding aku , indu nya deka beberekat agi enti iya mengkang enda belaki baru . Lalu aku ngira , aku mega bisi Roh Allah Taala .
46008001	Ngenang pasal pemakai ti diberi ngagai engkeramba : kitai nemu , " Semua kitai bela bisi penemu . " Penemu ngasuh orang ngerigangka diri , tang pengerindu ngemansangka orang .
46008002	Barang sapa ngumbai diri nemu utai , apin bisi penemu ti patut dikembuan iya ;
46008003	tang orang ke rinduka Allah Taala , dikelala Allah Taala .
46008004	Nya alai , ba pasal pemakai ti udah diberi ngagai engkeramba , kitai sama nemu , " engkeramba endang ukai utai ti idup " , lalu " Allah Taala endang siku aja . "
46008005	Laban enti sema utai ti dikumbai petara bisi di langit tauka di dunya -- laban utai ti dikumbai " petara " enggau dikumbai " tuhan " endang amat mayuh --
46008006	tang ba kitai , kitai semina bisi siku aja Allah Taala , Apai ke pun semua utai , lalu kitai idup ke Iya ; lalu kitai semina bisi siku aja Tuhan , iya nya Jesus Kristus . Ulih Iya semua utai udah digaga , lalu ulih Iya kitai idup .
46008007	Tang ukai semua orang ngembuan penemu tu . Laban sekeda orang udah teleba enggau engkeramba nyentuk ngagai diatu , nya alai sida agi ngumbai pemakai ti diempa sida nya pemakai ti udah diberi ngagai engkeramba , lalu laban ati sida agi lemi , sida lalu ngumbai diri bedosa lebuh sida makai pemakai nya .
46008008	" Pemakai enda ulih mai kitai semak ngagai Allah Taala . Kitai enda rugi , enti kitai enda makai , lalu kitai enda mega untung , enti kitai makai . "
46008009	Tang bejimat , enggai ke kita ke tau ngereja semua utai , ngasuh orang ke lemi , bedosa .
46008010	Laban enti orang ke lemi meda kita ke bisi penemu makai dalam rumah sembiang engkeramba , enda ka nya deka meransang iya makai pemakai ti dienjuk ngagai engkeramba , enti iya agi lemi ?
46008011	Nya alai , menyadi ke lemi nya , ke udah ditebus Kristus , deka rusak laban penemu kita .
46008012	Tang lebuh kita bedosa ngelaban orang Kristian lalu nelihka ati sida ti agi lemi , kita bedosa ngelaban Kristus .
46008013	Nya alai , enti pemakai ngasuh orang Kristian bedosa , aku enggai sekali-kali makai dagin , enggai ke aku ngasuh sida bedosa .
46009001	Kati aku apin dilepaska ? Kati aku ukai rasul ? Kati aku nadai udah kala meda Jesus Tuhan kitai ? Kati kita ukai asil ari pengawa ti dikereja aku ke Tuhan ?
46009002	Enti sema orang bukai enda ngaku aku rasul , kita ga patut ngaku aku rasul , laban pengidup kita dalam Tuhan nandaka aku amat rasul .
46009003	Tu meh saut aku ngagai orang ke mansik aku .
46009004	Kati kami nadai hak diberi pemakai enggau utai irup ?
46009005	Kati kami nadai hak mai bini kami baka rasul ti bukai , enggau baka sida menyadi Tuhan , enggau Peter ?
46009006	Tauka semina kami duai Barnabas aja ke enda tau enda bekereja ngulihka pengidup ke diri empu ?
46009007	Kati orang ke nyadi soldadu kala ngaji diri empu ? Kati orang ke nanam kebun anggur enda tau makai buah ari kebun nya ? Kati orang ke ngibun raban jelu enda tau ngirup ai tusu ari raban jelu nya ?
46009008	Kati aku nyebut tu ngena penemu mensia ? Kati nya nadai disebut Adat ?
46009009	Laban endang udah ditulis dalam Adat Moses , " Anang mampul mulut sapi lebuh iya ngindik gandum . " Kati Allah Taala bejakuka pasal sapi ?
46009010	Enda ka Iya bejakuka pasal kitai ? Utai nya endang ditulis ke kitai , laban orang ke ngeradu tanah enggau orang ke ngetau endang patut ngereja pengawa sida , laban sida ngarapka diri diberi ungkup ari utai ti ditanam .
46009011	Enti kami udah nanam benih roh ba kita , kati kami enda tau minta utai ari kita ?
46009012	Enti orang bukai tau ngarapka diri bulih utai ari kita , kati kami enda besai agi hak tau bulih utai nya ari kita ? Tang taja pia , kami nadai udah ngena hak nya , tang natka semua utai , ngambika kami enda nekul pejalai Berita Manah Kristus .
46009013	Kati kita enda nemu , orang ke bekereja dalam Rumah Sembiang , bulih pemakai ari Rumah Sembiang , lalu orang ke ngenjuk piring ba alta , bulih ungkup ari piring nya ?
46009014	Baka nya mega Tuhan udah meri atur , ngeletak orang ke nusui Berita Manah patut bulih utai dikena beridup ari Berita Manah .
46009015	Tang aku nadai udah ngena hak nya , lalu aku pen ukai mega nulis surat tu kena aku ngambu hak nya ke aku empu . Manah agi aku mati , ari ke ngereja nya . Nadai orang tau ngerampas hak kena aku temegahka diri empu !
46009016	Enti aku nusui Berita Manah , aku enda tau temegahka nya , laban aku endang udah diasuh ngereja pengawa nya . Tulah meh aku enti aku enda nusui Berita Manah !
46009017	Laban enti aku ngereja pengawa nya ari peneka ati aku empu , aku tentu bisi upah , tang enti aku ngereja pengawa nya ukai ari peneka ati aku empu , reti nya aku diasuh Allah Taala ngereja pengawa nya .
46009018	Nya alai , nama upah aku ? Semina tu aja : lebuh aku nusui Berita Manah , awakka aku enda minta bayar , enggai ke aku ngena semua hak aku ke bekereja ke Berita Manah .
46009019	Laban taja pen aku ukai ulun orang , tang aku udah ngaga diri nyadika ulun semua orang , ngambika aku tau bulih mayuh agi orang ke Kristus .
46009020	Ba orang Judah , aku baka orang Judah , ngambika aku ulih mai orang Judah ngagai Kristus . Ba orang ke di baruh Adat , aku nyadi baka orang ke di baruh Adat , taja pen aku ukai di baruh Adat , ngambika aku ulih mai orang ke di baruh Adat ngagai Kristus .
46009021	Ba orang ke ari luar Adat , aku baka orang ke ari luar Adat ( taja pen aku ukai dilepaska ari adat Allah Taala , tang di baruh adat Kristus ) ngambika aku ulih mai orang ke di luar Adat ngagai Kristus .
46009022	Ba orang ke lemi , aku baka orang ke lemi , ngambika aku ulih mai sida ngagai Kristus . Aku udah nyadi semua macham utai ke semua mensia , ngambika aku , ngena sebarang chara , ulih nyelamatka sekeda sida .
46009023	Aku ngereja semua nya ke Berita Manah , ngambika aku tau nerima berekat ari nya .
46009024	Kati kita enda nemu , orang ke belumba belanda endang mayuh , tang ka semina siku aja bulih prais ? Nya alai , belanda meh kita ngambika kita bulih prais .
46009025	Genap iku orang ke belumba , enda tau enda disiplin diri empu . Sida ngereja nya ngambika sida bulih makota ti nemu abis , tang kitai ngulihka makota ti enda nemu abis .
46009026	Nya alai aku belanda terus ngagai adan . Aku enda belaban baka orang ke mukut angin ,
46009027	tang aku mandam tubuh aku lalu ngaga iya nyadi ulun aku , enggai ke aku enda bulih prais lebuh aku udah nusui Berita Manah ngagai orang bukai .
46010001	Aku enggai ke kita enda nemu , menyadi , semua aki ini kitai di baruh remang magang , lalu semua sida bejalai nengah tasik ,
46010002	lalu semua sida dibaptisa magang nyadi nembiak Moses dalam remang enggau dalam tasik nya ,
46010003	lalu semua sida makai roti roh nya
46010004	lalu ngirup siti aja ai roh , laban sida ngirup ari sigi batu roh ti nitihka sida , lalu batu nya Kristus .
46010005	Tang taja pia , Allah Taala enda lantang ati ngagai nyau ka semua bala sida , lalu bangkai sida ngachir ba sebelah menua puang
46010006	Semua utai tu nyadi chunto ke kitai , ngambika kitai enda inginka utai ti jai , baka sida .
46010007	Anang nyembah engkeramba , baka sekeda sida . Munyi ti udah ditulis , " Orang mayuh duduk makai ngirup lalu angkat betanda . "
46010008	Kitai enda tau ngereja pengawa ti kamah , baka sekeda sida , lalu dua puluh tiga ribu iku sida mati dalam sehari .
46010009	Kitai enda tau nguji Tuhan , baka sekeda sida , lalu sida mati dipantuk ular .
46010010	Lalu anang mutap , baka sekeda sida , lalu sida dibunuh Melikat Pemati .
46010011	Semua utai tu nyadi ba sida ngambika nyadika chunto ke kitai , lalu utai nya dituliska kena ngajar kitai , laban pengujung dunya udah datai ba kitai .
46010012	Nya alai enti kita ngumbai diri bediri tegap , bejaga kita ngambika kita enda rebah .
46010013	Nadai penguji ti udah diasaika kita enda udah diasaika semua orang . Allah Taala endang tau dikarapka , lalu Iya enda nejuka kita diuji lebih ari ti ulih ditatka kita ; tang lebuh kita diuji , Iya deka meri kita jalai kena kita ngelepaska diri , ngambika kita tan natka penguji nya .
46010014	Nya alai , pangan ke dikerinduka aku , anang nyembah engkeramba .
46010015	Aku bejaku ngagai orang ke pintar . Peratika utai ti disebut aku .
46010016	Mangkuk berekat ti diberekatka kitai , kati nya enda nunjukka kitai bekunsi ngirup darah Kristus ? Lalu roti ti dipechahka kitai , kati nya enda nunjukka kitai bekunsi makai tubuh Kristus ?
46010017	Laban roti endang siti aja , kitai ke mayuh tu endang setubuh , laban semua kitai bela makai roti siti nya aja .
46010018	Peratika orang Israel . Kati orang ke makai piring nya ukai orang ke sama besaup ngereja pengawa ba alta ?
46010019	Nama utai ti ku aku ? Kati aku ngumbai pemakai ti diberi ngagai engkeramba nya bisi reti , tauka engkeramba empu bisi reti ?
46010020	Ukai ! Utai ti ku aku nya , piring ti diberi orang ke enda nangika Allah Taala , diberi sida ngagai antu , ukai ngagai Allah Taala . Aku enda nyagi kita besaum enggau antu .
46010021	Kita enda tau ngirup ari mangkuk Tuhan , lalu ngirup mega ari mangkuk antu . Kita enda tau makai ba mija Tuhan , lalu makai mega ba mija antu .
46010022	Tauka kitai endang sengaja nyungkak Tuhan chemburu ? Kati kitai kering agi ari Iya ?
46010023	" Semua utai tau dikereja magang , " tang ukai semua utai nya pulai ke penguntung . " Semua utai tau dikereja magang , " tang ukai semua utai nya ulih ngemansangka pengidup kitai .
46010024	Anang berundingka diri empu aja , tang berunding ke orang bukai .
46010025	Empa aja sebarang utai ti dijual ba kedai dagin , lalu anang betanyaka pasal utai nya ketegal pengasai ati kita ,
46010026	laban " Dunya enggau semua utai ti dalam dunya endang enggi Tuhan . "
46010027	Enti orang ke enda arap mai kita makai , lalu kita deka makai enggau iya , empa aja sebarang utai ti dibantaika orang di mua kita , lalu anang betanyaka pasal utai nya ketegal pengasai ati kita .
46010028	Tang enti orang nyebut ngagai kita , " Utai tu udah dienjuk nyadika piring , " anang kita makai utai nya , ketegal orang ke udah madahka utai nya ngagai kita , enggau ketegal pengasai ati ,
46010029	ketegal pengasai ati iya , nya utai ti ku aku , ukai ketegal pengasai ati kita . Laban nama kebuah aku ke tau makai sebarang utai , diperintah pengasai ati orang bukai ?
46010030	Enti aku meri terima kasih ngagai Allah Taala ke utai ti diempa aku , nama kebuah orang tau mantah aku enti aku makai pemakai nya ngena sampi terima kasih ?
46010031	Nya alai , nemuka kita makai tauka ngirup , tauka ngereja sebarang utai , kereja semua utai nya ke mulia Allah Taala .
46010032	Anang ngenusahka ati orang Judah tauka ati orang bansa bukai , tauka ati raban eklisia Allah Taala .
46010033	Tunda aja aku . Aku nguji ngelantangka ati semua orang dalam semua utai ti dikereja aku , ukai berundingka diri empu , tang berundingka semua orang , ngambika sida diselamatka .
46011001	Nya alai , beteladan ba aku , baka aku ke beteladan ba Kristus .
46011002	Aku muji kita , laban kita seruran ngingatka aku dalam semua utai , lalu nitihka ajar ti udah diberi aku ngagai kita .
46011003	Tang aku deka ngasuh kita nemu , Kristus nyadi kepala semua lelaki , lalu laki nyadi kepala bini , lalu Allah Taala nyadi kepala Kristus .
46011004	Lelaki ke betudung pala lebuh iya besampi tauka benabi , ngemaluka pala iya ,
46011005	tang indu ke enda betudung pala lebuh iya besampi tauka lebuh iya benabi , ngemaluka pala iya , laban nya sebaka reti enggau indu ke udah dikukur pala .
46011006	Enti indu enggai nudung pala diri , iya patut ngukur buk iya ; tang enti indu malu ke buk diri dikukur , iya patut nudung pala diri .
46011007	Lelaki enda patut nudung pala diri , laban iya ngayanka gamal enggau mulia Allah Taala . Tang indu ngayanka mulia lelaki ,
46011008	laban lelaki ukai digaga ari indu , tang indu ari lelaki .
46011009	Lalu lelaki ukai digaga ke indu , tang indu digaga ke lelaki .
46011010	Nya kebuah , enggau ketegal sida melikat , indu enda tau nadai tanda kuasa ba pala iya .
46011011	Tang , dalam Tuhan , indu enda tau nyeraraka diri ari lelaki , lalu lelaki pen enda mega tau nyeraraka diri ari indu .
46011012	Laban indu digaga ari lelaki , lalu lelaki diadaka indu ; tang semua utai endang datai ari Allah Taala magang .
46011013	Awakka kita empu berunding : kati indu patut besampi ngagai Allah Taala enggau pala ti enda ditudung ?
46011014	Kati kita enda nemu , lelaki ke panjai buk , ngemaluka diri empu ?
46011015	Tang enti indu panjai buk , buk nya nyadika mulia iya . Laban buk nya diberi ngagai iya nyadika tudung pala iya .
46011016	Tang enti orang bisi ati deka bekelikuhka pasal tu , kitai tauka eklisia nadai adat asal bukai .
46011017	Tang ba atur ti nangkanka tu , aku enda muji kita , laban lebuh kita begempuru , kita ukai ngereja utai ti badas , tang ngereja utai ti jai .
46011018	Laban , kena aku ngemunka jaku , lebuh kita begempuru besembiang , aku ninga kita bisi beserekang ari pangan diri . Aku arapka nya mimit .
46011019	Iya ti bendar , kita endang patut bisi bagi entara bala kita , ngambika kita nyamai ngelala sapa orang Kristian ke bendar , sapa ke ukai .
46011020	Lebuh kita begempuru , iya ti bendar kita ukai makai pemakai Tuhan .
46011021	Laban lebuh kita makai , tiap iku kita terus makai pemakai diri empu , lalu sekeda kita lapar , lalu sekeda mabuk .
46011022	Kati kita nadai rumah alai kita makai ngirup ? Tauka , kita deka mechat eklisia Allah Taala , lalu ngemaluka orang ke nadai utai ? Baka ni ku jalai aku bejaku ngagai kita tu ? Kati aku patut muji kita ? Sigi enda !
46011023	Laban aku udah nerima ari Tuhan utai ti diberi aku ngagai kita , iya nya , malam Tuhan Jesus dijual , Iya ngambi roti ,
46011024	lalu lebuh Iya udah meri terima kasih , Iya mechahka roti nya , lalu bejaku , " Tu tubuh Aku ti diberi ke kita . Kereja tu kena ngingatka Aku . "
46011025	Baka nya mega , lebuh sida udah badu makai , Iya ngambi mangkuk , lalu bejaku , " Mangkuk tu sempekat baru ti ditanggam ngena darah Aku . Kereja tu genap kali kita ngirup iya , kena ngingatka Aku . "
46011026	Laban genap kali kita makai roti tu , lalu ngirup ari mangkuk tu , kita madahka pemati Tuhan , nyentuk ngagai Iya datai baru .
46011027	Nya alai , barang sapa makai roti tauka ngirup ari mangkuk Tuhan ngena jalai ti enda bebasaka Iya , deka bedosa ngelaban tubuh enggau darah Tuhan .
46011028	Peresa diri empu dulu ; udah nya baru kita tau makai roti , lalu ngirup ari mangkuk nya .
46011029	Laban barang sapa makai enggau ngirup , tang enda ngelala tubuh Tuhan , ngukum diri empu .
46011030	Nya kebuah mayuh kita lemi sereta sakit , lalu sekeda udah mati .
46011031	Tang enti kitai meresa diri empu , kitai enda diakim .
46011032	Tang lebuh Tuhan ngakim kitai , Iya disiplin kitai , ngambika kitai enda diukum sama enggau dunya .
46011033	Nya alai , menyadi , lebuh kita begempuru makai , anti pangan diri .
46011034	Enti kita lapar , kita patut makai di rumah , ngambika lebuh kita begempuru , kita enda kena ukum . Pasal pekara bukai , aku deka mutarka nya lebuh aku datai ila .
46012001	Nyadi pasal pemeri ti diberi Roh Kudus , menyadi , aku enggai ke kita enda nemu .
46012002	Kita nemu , lebuh kita agi nyadi orang kapir suba , ati kita tetarit lalu kita dibai tesat ngagai engkeramba ti bisu .
46012003	Nya alai aku dekaka kita nemu : nadai orang ke bejaku nitihka iring Roh Allah Taala kala nyebut " Awakka Jesus kena sumpah ! " lalu nadai orang ulih nyebut " Jesus nya Tuhan , " enti enda ari iring Roh Kudus .
46012004	Nyadi pemeri endang mayuh macham , tang Roh siku aja .
46012005	Pengawa di dikereja endang mayuh macham , tang Tuhan siku aja .
46012006	Jalai ngereja pengawa endang mayuh macham , tang Allah Taala siku aja ke meri penau ngagai genap iku orang kena sida ngereja pengawa .
46012007	Siku-siku diberi tanda kena mandangka Roh Kudus , ke penguntung semua .
46012008	Siku diberi ulih Roh nya penemu-dalam , lalu siku diberi penemu ulih Roh nya mega ,
46012009	siku diberi pengarap ulih Roh nya , siku diberi pemeri ngeraika orang ulih Roh nya ,
46012010	siku diberi pemeri ngereja kereja ajih , siku diberi pemeri benabi , siku diberi pemeri ngelala roh , ngagai siku , pemeri bejaku ngena mayuh macham jaku ti nyelai , ngagai siku , pemeri nyalinka jaku .
46012011	Semua pengawa nya dikereja Roh siku nya aja , ke meri pemeri ngagai genap iku orang , nitihka peneka Roh nya Empu .
46012012	Baka reti tubuh : taja pen perengka tubuh nya mayuh , tang semua sida nya nyadika raban siti tubuh nya . Baka nya mega Kristus .
46012013	Laban semua kitai dibaptisa ke dalam siti tubuh , nemuka kitai nya orang Judah tauka orang bansa bukai , ulun tauka ukai ulun , lalu semua kitai bela diberi Roh siku nya aja ke diirup kitai .
46012014	Iya ti bendar , tubuh ukai digaga ari siti aja perengka , tang ari mayuh bengkah perengka .
46012015	Enti kaki nyebut , " Laban aku ukai jari , nya alai aku ukai raban tubuh nya , " jaku nya enda ulih ngasuh kaki nya badu agi nyadi perengka tubuh nya .
46012016	Lalu enti pending nyebut , " Laban aku ukai mata , nya alai aku ukai raban tubuh , " jaku nya enda ulih ngasuh pending nya badu agi nyadi perengka tubuh nya .
46012017	Enti sema semua tubuh nya semina mata aja , nama kena iya ninga ? Enti semua tubuh nya semina pending aja , nama kena iya nyium utai ?
46012018	Tang kitai sama nemu , Allah Taala udah ngatur semua perengka dalam tubuh nya , genap iti sida , nitihka peneka Allah Taala Empu .
46012019	Enti sema tubuh nya digaga ari siti aja perengka , dini deh alai tubuh ?
46012020	Nya alai , perengka tubuh endang amat mayuh , tang tubuh siti aja .
46012021	Nya alai , mata enda tau nyebut ngagai jari , " Aku enda begunaka nuan ! " Pala pen enda mega tau nyebut ngagai kaki , " Aku enda begunaka nuan ! "
46012022	Utai ti patut dikereja nya , perengka tubuh ti baka ke lemi , enda ulih enda diguna ,
46012023	lalu perengka ti kurang agi dibasa kitai , patut balat agi dibasa kitai , lalu perengka ti enda patut diayanka kitai , patut dilamun kitai enggau manah ,
46012024	tang perengka ti manah agi gaya enda ibuh dibasa kitai baka nya . Tang Allah Taala udah ngatur perengka tubuh nya baka nya , meri basa ti besai ngagai perengka ti kurang agi dibasa ,
46012025	ngambika nadai penyerekang dalam tubuh nya , tang semua perengka bela sama nemu ibuhka pangan diri .
46012026	Enti siti ari perengka nya pedis , semua perengka bela pedis magang enggau iya . Enti siti ari perengka nya kena puji , semua perengka tubuh nya deka rami gaga ati enggau iya .
46012027	Kita nya tubuh Kristus , lalu genap iku kita nya perengka tubuh nya .
46012028	Lalu Allah Taala udah ngeletak dalam eklisia , kesatu rasul , kedua nabi , ketiga pengajar , udah nya orang ke ngereja kereja ajih , orang ke ngeraika orang , orang ke nulung orang , orang ke nyadi tuai , orang ke bejaku ngena jaku ti nyelai .
46012029	Kati semua sida nya rasul magang ? Kati semua sida nya nabi magang ? Kati semua sida nya pengajar magang ? Kati semua sida nya ngereja kereja ajih ?
46012030	Kati semua sida nya bisi pemeri ngeraika orang ? Kati semua sida nya bejaku ngena jaku ti nyelai ? Kati semua sida nya ulih nyalinka jaku ?
46012031	Tang kita patut inginka pemeri ti besai agi . Aku deka nunjukka jalai ti pemadu manah ke kita .
46013001	Enti aku bejaku ngena mayuh macham jaku mensia , enggau ngena jaku melikat , tang nadai pengerindu , aku tu gong ti inggar dipangkung , tauka luching ti sering-sering .
46013002	Lalu enti aku bisi kuasa kena benabi lalu nemu semua misteri , sereta nemu semua penemu , lalu enti aku bisi pengarap kena nginsitka bukit , tang nadai pengerindu , aku nadai guna .
46013003	Enti aku meri semua utai aku ngagai orang , lalu enti aku nyerahka tubuh aku ngambika ditunu , tang nadai pengerindu , nya nadai pulai ke penguntung aku .
46013004	Pengerindu nya liat ati , nelap , enda kepapas , enda temegah tauka sumbung ,
46013005	tauka jai jaku enggau orang . Pengerindu enda berundingka diri empu , enda jampat ringat tauka bedendam .
46013006	Pengerindu enda gaga ati ke penyalah , tang gaga ati ke utai ti bendar .
46013007	Pengerindu natka semua utai , arapka semua utai , ngadang semua utai , tan dalam semua utai .
46013008	Pengerindu enda nemu abis . Tang jaku ti benabi nemu abis ; jaku ti nyelai nemu abis ; penemu nemu abis .
46013009	Laban kitai semina nemu mimit aja , lalu jaku ti benabi endang enda kala chukup ,
46013010	tang lebuh utai ti pemadu badas datai , utai ti enda chukup badas deka lesap magang .
46013011	Lebuh aku agi mit , aku bejaku baka anak mit , aku berunding baka anak mit , aku bekira baka anak mit . Lebuh aku nyau besai tuai , aku muai semua perangai anak mit .
46013012	Kitai diatu semina meda ayas aja , baka ke meda dalam cheremin ; ila baru kitai deka betemu betunga mua . Diatu aku semina nemu mimit aja ; ila baru aku deka nemu semua utai , baka Allah Taala ke nemu semua utai pasal aku .
46013013	Diatu utai tiga bengkah tu agi mengkang : pengarap , pengadang , enggau pengerindu . Tang utai ti pemadu besai nya pengerindu .
46014001	Ulihka pengerindu , lalu bebendar minta pemeri ari Roh Kudus , kelebih agi pemeri kena nusui pesan Allah Taala .
46014002	Laban orang ke bejaku ngena jaku ti nyelai , ukai bejaku ngagai mensia , tang bejaku ngagai Allah Taala ; laban nadai orang meretika utai ti disebut iya , laban iya nyebut utai ti enda ditemu reti ngena jaku Roh .
46014003	Tang orang ke nusui pesan Allah Taala , bejaku ngagai mensia , kena ngering , meransang sereta ngelantangka sida .
46014004	Orang ke bejaku ngena jaku ti nyelai , semina mai penguntung ngagai diri empu , tang orang ke nusui pesan Allah Taala , mai penguntung ngagai semua raban eklisia .
46014005	Aku dekaka semua kita bejaku ngena jaku ti nyelai , tang aku lebih agi dekaka kita nusui pesan Allah Taala Orang ke benabi beguna agi ari orang ke bejaku ngena jaku ti nyelai enti orang nadai nerangka reti jaku nya ngambika semua raban eklisia bulih penguntung ari nya .
46014006	Enti aku datai ngagai kita , menyadi , lalu bejaku ngena jaku ti nyelai , baka ni ku aku ulih mai penguntung ngagai kita , enti aku enda mai pemandang , penemu , tauka pesan Allah Taala , tauka jaku ajar ?
46014007	Utai tu baka reti pekekas musik ; enti pekekas musik baka kesuling tauka belikan enda ditebah enggau menyana , baka ni ku kitai nemu musik ti ditebah ?
46014008	Lalu enti terumpit enda nyaris disepu , sapa deka nyendiaka diri mansang beperang ?
46014009	Baka nya mega kita . Enti kita bejaku ngena jaku ti nyelai ti enda ditemu orang reti , baka ni ku orang nemu utai ti disebut kita ? Laban kita semina bejaku ngagai angin .
46014010	Bansa jaku dalam dunya tu endang mayuh , lalu semua sida nya bisi reti magang .
46014011	Enti aku enda nemu reti jaku ti disebut orang , aku enggau orang nya baka orang kampar enggau pangan diri .
46014012	Baka nya mega kita . Laban kita inginka pemeri ari Roh Kudus , kita patut lebih agi inginka pemeri ti tau dikena ngemansangka eklisia .
46014013	Nya alai , orang ke bejaku ngena jaku ti nyelai , patut besampi minta kuasa kena nerangka utai ti disebut .
46014014	Laban enti aku besampi ngena jaku ti nyelai , roh aku amat besampi , tang runding aku enda .
46014015	Nya alai , nama utai ti patut dikereja aku ? Aku deka besampi ngena jaku Roh , tang aku deka mega besampi ngena runding aku . Aku deka belagu ngena lagu Roh , tang aku deka mega belagu ngena runding aku .
46014016	Enti kita meri terima kasih ngagai Allah Taala ngena jaku Roh , baka ni ku orang ke ukai raban eklisia ulih nyebut " Amin " ngagai sampi terima kasih nya enti iya enda nemu utai ti disebut kita ?
46014017	Kita amat besampi ngagai Allah Taala , tang orang nya nadai bulih penguntung ari sampi nya .
46014018	Aku meri terima kasih ngagai Allah Taala laban aku bejaku ngena jaku ti nyelai lebih ari semua kita ;
46014019	tang dalam gerija , aku deka agi bejaku ngena lima iti leka jaku ngena runding aku , ngambika ngajar orang bukai , ari ke nyebut seribu leka jaku ngena jaku ti nyelai .
46014020	Menyadi , anang berunding baka anak mit . Ba pekara ti jai , awakka kita baka anak mit , tang ba jalai kita berunding , kita patut nyadi orang ke besai tuai .
46014021	Utai tu bisi ditulis dalam Bup Adat , " Aku deka bejaku ngagai orang tu ngena jaku ti nyelai enggau ngena mulut orang kampar , Aku deka bejaku ngagai orang tu tang taja pia , sida enggai mendingka Aku , " ku Tuhan bejaku .
46014022	Nya alai , bejaku ngena jaku ti nyelai nya ukai tanda ke orang ke arap , tang ke orang ke enda arap . Tang nusui pesan Allah Taala nya ukai ke orang ke enda arap , tang ke orang ke arap .
46014023	Nya alai , enti semua raban gerija begempuru lalu semua orang bejaku ngena jaku ti nyelai , lalu enti orang luar , tauka orang ke ukai orang Kristian tama , enda ke sida deka ngumbai kita gila ?
46014024	Tang enti semua orang nusui pesan Allah , lalu orang ke ukai orang Kristian tauka orang luar tama , sida tentu deka nemu diri orang ke bedosa ari utai ti disebut kita , lalu sida deka madahka pasal diri empu ,
46014025	madahka resia ti dalam ati sida , lalu nyungkurka diri nyembah Allah Taala , lalu bejaku , " Allah Taala amat bisi enggau kita . "
46014026	Nama utai ti patut dikereja deh , menyadi ? Lebuh kita begempuru besembiang , siku bepantun , siku mai jaku ajar , siku mai pemandang ari Allah Taala , siku bejaku ngena jaku ti nyelai , tauka nerangka reti jaku nya . Semua utai nya dikereja kena ngeringka eklisia .
46014027	Enti orang bejaku ngena jaku ti nyelai , awakka semina dua tauka tiga iku aja abis mayuh tau bejaku , udah badu siku , nya baru siku , lalu awakka siku nerangka reti utai ti disebut .
46014028	Tang enti orang dia nadai nerangka reti jaku nya , awakka sida badu agi bemunyi , tang semina bejaku ngagai diri empu enggau ngagai Allah Taala .
46014029	Awakka dua tauka tiga iku nabi bejaku , lalu awakka orang bukai berundingka utai ti disebut .
46014030	Enti orang ke duduk dia bisi pemandang ari Allah Taala , orang ke benabi nya patut ngetu bejaku , lalu nejuka orang ke bisi pemandang nya bejaku .
46014031	Laban semua kita tau nusui pesan Allah Taala , udah badu siku , nya baru siku , ngambika semua belajar ari nya lalu diperansang .
46014032	Roh nabi endang dikuasa nabi nya empu ,
46014033	laban Allah Taala ukai Allah Taala ti ngasuh utai charut , tang meri pemaik . Baka ti nyadi dalam semua eklisia nembiak Tuhan ,
46014034	sida ke indu enda tau bemunyi dalam gerija . Sida enda tau bejaku , tang seruran nunduk , munyi ti disebut Adat .
46014035	Enti sida keran deka betanyaka pasal utai , sida patut betanya ngagai laki sida di rumah . Malu amat meda indu bejaku dalam gerija .
46014036	Kati pesan Allah Taala bepun ari kita ? Tauka semina kita aja ke udah nerima pesan nya ?
46014037	Enti kita ngumbai diri nabi , tauka ngumbai diri bisi pemeri ari Roh Kudus , awakka kita ngaku utai ti ditulis aku ngagai kita endang amat pesan ari Tuhan .
46014038	Enti iya enggai ibuhka nya , anang ibuhka iya .
46014039	Nya alai , menyadi , kita patut keran deka benabi , tang anang nagang orang bejaku ngena jaku ti nyelai ;
46014040	tang semua utai patut dikereja enggau menyana sereta meruan atur magang .
46015001	Nyadi diatu , menyadi , aku deka ngasuh kita ngingatka Berita Manah ti udah ditusui aku ngagai kita , ti udah diterima kita , ti alai kita bediri tegap .
46015002	Berita Manah nya nyelamatka kita , enti kita bepegai teguh ba jaku ti diajar aku ngagai kita -- nyangka meh kita semina arap ngapa .
46015003	Laban aku meri ngagai kita utai ti pemadu beguna , ti udah diterima aku , iya nya , Kristus mati ketegal dosa kitai , munyi ti ditulis dalam Bup Kudus .
46015004	Iya dikuburka , lalu diangkatka idup baru ba hari ti ketiga , munyi ti ditulis dalam Bup Kudus .
46015005	Iya lalu pegari di mua Peter , lalu udah nya pegari di mua semua sida ke dua belas iku .
46015006	Udah nya Iya pegari di mua lebih lima ratus iku murid Iya sereta sekali . Mayuh sida nya agi idup diatu , taja pen sekeda udah mati .
46015007	Udah nya Iya pegari di mua James , lalu udah nya , di mua semua sida rasul .
46015008	Ke penudi iya , Iya mega pegari di mua aku , ke ada salah maya .
46015009	Laban aku tu rasul ke pemadu mit ari semua bala rasul , lalu enda patut dikumbai rasul , laban aku udah merinsaka eklisia Allah Taala .
46015010	Tang ulih pengasih Allah Taala , aku nyadi aku ke diatu , lalu Iya enda lebu kasihka aku . Sigi amat enda lebu laban aku udah bebendar agi bekereja ari sida rasul ti bukai , taja pen ukai aku empu ke bekereja , tang pengasih Allah Taala ti dalam aku .
46015011	Nya alai , nemuka orang ke bekereja nya aku tauka sida , kami mai Berita Manah lalu kita arap .
46015012	Enti kami madahka Jesus udah diangkatka ari mati , baka ni ku sekeda kita tau ngumbai orang nadai diangkatka ari mati ?
46015013	Enti nadai pengangkat ari mati , reti nya Kristus nadai udah diangkatka ari mati ;
46015014	lalu enti Kristus nadai udah diangkatka ari mati , reti nya pesan ti ditusui kami nadai guna , lalu pengarap kita nadai guna .
46015015	Lebih ari nya , kami empu lalu ditemu nyebut utai ti bula pasal Allah Taala , laban kami madahka Allah Taala udah ngangkatka Kristus ari mati , enti Iya amat nadai udah ngangkatka Kristus ari mati , enti orang ke mati amat enda diangkatka idup baru .
46015016	Laban , enti orang ke mati enda diangkatka idup baru , Kristus pen enda mega diangkatka idup baru .
46015017	Lalu enti Kristus nadai udah diangkatka idup baru , reti nya pengarap kita nadai guna , lalu kita agi mengkang dalam dosa kita .
46015018	Reti nya orang ke udah mati dalam Kristus , udah lenyau magang .
46015019	Enti pengadang kitai dalam Kristus semina ke pengidup kitai di dunya tu aja , reti nya , kami tu patut lebih agi dikesinuka ari semua orang bukai .
46015020	Tang iya ti bendar , Kristus udah diangkatka ari mati , nyadi orang ke terubah diangkatka idup baru ari bala orang ke udah mati .
46015021	Laban enti pemati datai ulih siku mensia , pengangkat ari mati mega datai ulih siku mensia ,
46015022	laban semua mensia mati dibai Adam , nya alai semua mensia deka idup dibai Kristus .
46015023	Tang genap iku deka diangkatka begintir-gintir : keterubah , Kristus ke buah bungas , lalu lebuh Kristus datai baru , nya baru bala nembiak Kristus .
46015024	Udah nya baru pengujung datai , lebuh Kristus nyerahka Perintah ngagai Allah Taala ti Apai , lebuh Iya udah ngerusak semua pemerintah , perintah enggau kuasa .
46015025	Laban Iya enda tau enda merintah nyentuk ngagai maya Allah Taala udah ngengkahka semua munsuh Iya di baruh kaki Iya .
46015026	Munsuh ti pemadu dudi dirusak nya pemati .
46015027	Laban " Allah Taala udah ngengkahka semua utai di baruh kaki Kristus . " Tang leka jaku " semua utai " sigi terang enda nyengkaum Allah Taala Empu , ke ngengkahka semua utai di baruh kaki Kristus .
46015028	Lebuh semua utai udah diengkahka magang di baruh Kristus , nya baru Anak Allah Taala Empu , deka diengkahka di baruh Allah Taala , ke udah ngengkahka semua utai di baruh Kristus , ngambika Allah Taala nyadi semua dalam semua .
46015029	Enti nadai pengangkat ari mati , nama kebuah orang dibaptisa ngarika orang ke mati ? Enti orang ke mati enda diangkatka idup baru , nama kebuah orang dibaptisa ngarika sida ?
46015030	Lalu nama kebuah kami berambunka nyawa diri tiap jam ?
46015031	Aku mati tiap hari , menyadi . Jaku tu amat , baka pengamat aku ke temegahka kita dalam Jesus Kristus Tuhan kitai .
46015032	Enti aku udah belaban di Epesus nitihka juluk ati mensia baka ke ngelaban jelu babas , nama penguntung ulih aku ari nya ? Enti orang ke mati enda diangkatka idup baru , " Aram kitai makai ngirup , laban pagila kitai mati . "
46015033	Anang nejuka orang nipu kita : " Orang ke jai ngerusak moral ti menyana . "
46015034	Anang enda nemu berunding , lalu badu agi bedosa . Aku nyebut tu kena aku ngemaluka kita laban sekeda kita nadai penemu pasal Allah Taala .
46015035	Tang sekeda orang deka nanya , " Baka ni ku orang ke udah mati diangkatka idup baru ? Baka ni ku gaya tubuh sida lebuh sida diangkatka idup baru ? "
46015036	Beli ! Utai ti ditanam enda ulih idup enti iya enda dulu mati .
46015037	Lalu utai ti ditanam nya ukai tubuh ti deka datai , tang leka aja , nemuka utai nya gandum , tauka utai bukai .
46015038	Tang Allah Taala meri iya tubuh nitihka peneka Allah Taala Empu . Semacham leka , semacham ga tubuh .
46015039	Ukai semua isi nya sebaka . Isi mensia lain ari isi jelu , ari isi burung , enggau ari isi ikan .
46015040	Utai ti di serega bisi tubuh , lalu utai ti di dunya mega bisi tubuh , tang pemanah gaya tubuh ti di serega enda sebaka enggau pemanah gaya tubuh ti di dunya .
46015041	Mata hari bisi pemanah gaya ke diri empu . Bulan bisi pemanah gaya ke diri empu . Bintang bisi pemanah gaya ke diri empu , lalu pemanah gaya bintang sigi-sigi endang enda sebaka .
46015042	Baka nya mega pasal pengangkat ari mati . Utai ti ditanam nya tubuh ti nemu mati , tang tubuh ti diangkatka idup baru enda nemu mati agi .
46015043	Lebuh iya ditanam , iya nadai dibasa , tang iya diangkatka dalam mulia . Iya lemi lebuh iya ditanam , tang lebuh iya diangkatka idup baru , iya bisi kuasa .
46015044	Lebuh iya ditanam , iya endang tubuh dunya , tang lebuh iya diangkatka idup baru , iya nyadi tubuh roh . Enti tubuh dunya amat bisi , tubuh roh mega bisi .
46015045	Munyi ti ditulis , " Mensia ti keterubah , iya nya Adam , nyadi mensia ke idup " , tang Adam ti penudi nya Roh ti meri pengidup .
46015046	Tang ukai tubuh roh ke dulu datai , tang tubuh dunya , udah nya baru tubuh roh .
46015047	Mensia ti keterubah , ke digaga ari amau , datai ari dunya , tang mensia ti kedua nya datai ari serega .
46015048	Semua orang ke digaga ari amau , sebaka enggau iya ke digaga ari amau , tang orang serega sebaka tubuh enggau orang ke datai ari serega .
46015049	Baka kitai ke sebaka gamal enggau mensia ti digaga ari amau , baka nya mega kitai deka sebaka gamal enggau Orang ke datai ari serega .
46015050	Utai ti ku aku , menyadi , nya baka tu : isi enggau darah enda ulih bempu Perintah Allah Taala , lalu utai ti nemu mati , enda ulih bempu utai ti enda nemu mati .
46015051	Dinga kita , aku deka madahka siti misteri ngagai kita ! Ukai semua kitai deka mati , tang semua kitai deka diubah ,
46015052	tekala nya , dalam sekejap mata , lebuh terumpit ti penudi disepu . Laban terumpit nya deka disepu , lalu semua orang ke mati deka diangkatka idup baru nyadi orang ke enda nemu mati agi , lalu kitai deka diubah .
46015053	Laban tubuh ti nemu buruk tu enda tau enda diubah nyadi tubuh ti enda nemu buruk , lalu tubuh ti nemu mati , enda tau enda diubah nyadi tubuh ti enda nemu mati .
46015054	Lebuh tubuh ti nemu buruk tu diubah nyadi tubuh ti enda nemu buruk , lalu tubuh ti nemu mati diubah nyadi tubuh ti enda nemu mati , nya baru jaku ti ditulis dalam Bup Kudus dikamatka : " Pemati udah dirusak , pemenang udah ulih . "
46015055	" O pemati , dini alai pemenang nuan ? O pemati , dini alai penyengat nuan ? "
46015056	Penyengat pemati nya dosa , lalu dosa bulih kuasa ari Adat .
46015057	Tang beri terima kasih ngagai Allah Taala ke udah meri kitai pemenang ulih Jesus Kristus Tuhan kitai !
46015058	Nya alai , menyadi , bediri tegap , anang bekinsit , seruran bebendar gawa ke Tuhan , laban kita nemu , kita enda lebu gawa ke Iya .
46016001	Ngenang pasal duit tulung ti diberi ngagai nembiak Tuhan : kereja aja utai nya baka ti diasuh aku kereja raban eklisia di Galatia .
46016002	Genap hari ti keterubah tiap minggu , genap iku kita patut ngalau lalu naruh duit nitihka pemayuh ti ulih kita , ngambika kita enda ibuh begumpulka duit lebuh aku datai .
46016003	Lalu lebuh aku datai , aku deka meri surat ngagai orang ke dikemendarka kita , lalu ngasuh sida mai pemeri kita ngagai Jerusalem .
46016004	Enti kita ngira aku patut mega mansang kin enggau sida , awakka sida nyempulang aku .
46016005	Aku deka nemuai ngagai kita lebuh aku udah nemuai ngagai menua Masedonia , laban aku endang deka bejalai nengah menua nya ,
46016006	lalu nyangka aku deka diau lama mimit enggau kita , nyangka sepemanjai musin chelap , ngambika kita ulih nulung nyendiaka aku nampung pejalai aku ngagai sebarang endur aku deka .
46016007	Aku enggai semina ngelansa aja betemu enggau kita diatu , tang ngarapka diri ulih diau lama mimit enggau kita , enti nya peneka Tuhan .
46016008	Tang aku deka diau di Epesus ditu nyentuk ngagai hari Pentikos ,
46016009	laban pintu udah ditukangka alai aku ngereja pengawa ti manah , taja pen mayuh orang nyakal aku .
46016010	Enti Timoti datai , anang ngasuh iya nangi begulai enggau kita , laban iya bekereja ke Tuhan , baka aku empu .
46016011	Nya alai anang nejuka orang ngeleseka iya . Tulung iya mupuk enggau selamat , ngambika iya ulih mulaika diri ngagai aku , laban aku ngadang iya pulai kitu baru sama enggau orang Kristian ti bukai .
46016012	Nyadi pasal menyadi kitai Apollos , aku udah bebendar ngasuh iya nemuai ngagai kita sama enggau menyadi kitai ti bukai , tang iya apin deka nemuai ngagai kita diatu . Iya deka nemuai lebuh iya bisi peluang .
46016013	Selalu bejaga , bediri tegap dalam pengarap , berani sereta kering .
46016014	Kereja semua utai dalam pengerindu .
46016015	Menyadi , kita nemu sida Stepanas sebilik endang orang ke terubah-rubah nyadi orang Kristian di menua Akaia , lalu sida udah , enggau ati ti angkun , nyerahka diri bekereja ke nembiak Tuhan .
46016016	Aku meransang kita nulung orang ke baka nya , sereta nulung semua orang bukai ke sama gawa lalu bekereja enggau sida .
46016017	Aku balat gaga ngelaluka penatai Stepanas , Portunatus , enggau Akaius laban sida tiga udah bekereja nganti kita betulungka aku ,
46016018	laban sida ngelantangka ati aku , enggau ngelantangka ati kita . Orang ke baka nya patut dikingatka kitai .
46016019	Semua eklisia di menua Asia ngirumka tabi basa ngagai kita . Akuila seduai Prisila enggau raban eklisia ke begempuru dalam rumah seduai iya , ngirumka tabi basa dalam nama Jesus Kristus .
46016020	Semua bala menyadi ditu bela ngirumka tabi basa . Beri tabi pengerindu ngagai pangan diri .
46016021	Aku , Paul , nulis jaku tabi tu ngena jari aku empu .
46016022	Awakka orang ke enda rinduka Tuhan , ditinggang sumpah . Datai meh Nuan , Tuhan !
46016023	Awakka pengasih Tuhan Jesus meruan enggau kita .
46016024	Pengerindu aku meruan enggau kita dalam Jesus Kristus . Amin .
47001001	Surat ari Paul , rasul Jesus Kristus ulih peneka Allah Taala , enggau ari menyadi kitai Timoti , Ditujuka ngagai eklisia Allah Taala di Korint , nyengkaum semua nembiak Tuhan di serata menua Akaia .
47001002	Awakka Allah Taala ti Apai kitai enggau Tuhan Jesus Kristus meri kita berekat enggau pemaik .
47001003	Pujika Allah Taala ti Apai Jesus Kristus Tuhan kitai , Apai ti pun semua pengasih , Allah Taala ti pun semua pengelantang ,
47001004	ke merindang kami lebuh kami dituntung semua macham penusah , ngambika kami ulih merindang orang bukai ke dituntung penusah , ngena tulung ti udah dikena Allah Taala merindang kami .
47001005	Laban lebuh kami natka semua pemerinsa Kristus , kami balat diperindang Kristus .
47001006	Enti kami diperinsa , nya ke pengelantang enggau pengelepas kita , lalu enti kami ditulung , nya ke pengelantang kita , ti diasaika kita lebuh kita , enggau ati ti liat , natka pemerinsa baka ti ditatka kami .
47001007	Pengandal kami ke kita endang enda beguyat , laban kami nemu , enti kita natka pemerinsa baka ti ditatka kami , kita deka mega diperindang baka kami .
47001008	Kami enggai ke kita enda nemu , menyadi , pasal penusah ti ditatka kami di Asia , laban kami amat balat merinsa datai ke kami nyau asai ke deka mati .
47001009	Iya ti bendar , kami asai ke kena ukum bunuh , datai ke kami nyau enda manggaika diri ba pengering kami empu agi , tang ba Allah Taala ke ngangkatka orang ari mati .
47001010	Iya udah ngelepaska kami ari penusah ti tau ngambi nyawa , lalu Iya deka majak ngelepaska kami . Kami sigi arapka Iya deka ngelepaska kami baru ,
47001011	lebuh kita nyaup kami ngena sampi kita , ngambika mayuh orang deka meri terima kasih ngarika kami ketegal berekat ti udah diberi ngagai kami ari sampi mayuh orang .
47001012	Tu utai ti dikemegahka kami : ati kami ti beresi udah besaksi madahka kami udah idup di dunya tu , kelebih agi dalam kaul kami enggau kita , dalam pengudus sereta enggau ati ti betul ari Allah Taala . Kami udah ngereja nya ukai ngena penemu-dalam ti datai ari dunya , tang nitihka pengasih Allah Taala .
47001013	Laban kami ukai nuliska utai ti enda ulih dibacha tauka enda ditemu kita . Lalu aku ngarapka ,
47001014	baka kita ke udah mereti mimit pasal kami , kita deka meretika kami enggau penuh , ngambika kita ulih temegahka kami baka kami ke temegahka kita lebuh Hari Tuhan Jesus .
47001015	Laban aku endang ngarapka tu , nya kebuah aku merambu diri nemuai ngagai kita dulu , ngambika kita lantang dua kali lipat ;
47001016	Aku merambu diri nemuai ngagai kita lebuh aku mansang ngagai menua Masedonia , lalu nemuai baru ngagai kita lebuh aku pulai ari Masedonia , lalu ngasuh kita nulung aku mulaika diri ngagai menua Judea .
47001017	Lebuh aku merambu utai nya , kati runding aku kalik-kalik ? Tauka aku merambu semua utai nya ngena chara mensia , ngambika aku nyebut " Au , au " lalu tekala nya nyebut " Enggai , enggai " ?
47001018	Laban Allah Taala endang tau dikarapka , nya alai pesan kami ngagai kita ukai " Au " enggau " Enggai . "
47001019	Laban Anak Allah Taala , Jesus Kristus , ke udah ditusui Silas , Timoti enggau aku empu ngagai kita , ukai " Au , " enggau " Enggai , " tang dalam Iya semua utai endang seruran " Au " belama .
47001020	Laban dalam Iya semua semaya Allah Taala endang " Au " magang . Nya kebuah kitai nyebut " Amin " dalam nama Iya , kena kitai ngemuliaka Allah Taala .
47001021	Tang Allah Taala Empu udah ngasuh kami begempung enggau kita dalam Kristus , lalu udah nata kitai ,
47001022	lebuh Iya udah ngelai kitai tu endang enggi Iya lalu meri Roh Iya ke dalam ati kitai kena nyamin utai ti deka datai .
47001023	Aku ngangauka Allah Taala nyadika saksi aku : Aku enda nemuai baru ngagai kita di Korint , laban aku enggai ngenusahka ati kita .
47001024	Ukai reti nya kami merintah pengarap kita , tang bekereja enggau kita ke pengaga kita , laban kita bediri tegap ulih pengarap kita .
47002001	Nya alai aku mutuska runding enggai nemuai ngagai kita baru , enggai ke aku ngenusahka ati kita .
47002002	Laban enti aku ngenusahka ati kita , sapa deh tau dikarapka aku ngasuh ati aku gaga , kelimpah ari orang ke udah tusah ati laban aku ?
47002003	Aku nulis baka nya suba , ngambika lebuh aku datai , aku enda tusah ati laban orang ke patut ngasuh ati aku gaga , laban aku sigi arapka semua kita deka sama gaga ati enggau aku .
47002004	Laban aku nulis ngagai kita enggau ati ti balat tusah sereta bekeberai ai mata , ukai deka ngenusahka ati kita , tang ngambika kita nemu pemesai pengerindu aku ke kita .
47002005	Enti orang bisi udah ngenusahka ati orang bukai , iya ukai ngenusahka ati aku , tang ngenusahka ati semua kita , abis kurang iya , enggai ke jaku aku kelalu kasar .
47002006	Ukum ti diletak bala mayuh ngagai orang nya , udah chukup ke iya .
47002007	Nya alai diatu , kita patut ngampun sereta merindang iya , enggai ke iya enda ulih natka penusah ati diri .
47002008	Nya alai aku minta kita madah ngagai iya baru pengerindu kita ke iya .
47002009	Aku nulis surat nya suba kena aku ngabas ati kita , enti kita tan diuji lalu ngasi dalam semua utai .
47002010	Barang sapa diampun kita , mega diampun aku . Orang ke udah diampun aku , enti aku udah ngampun orang , udah diampun aku di mua Kristus , ke penguntung kita .
47002011	Lalu kitai ngereja nya ngambika kitai enda ulih ditipu Sitan ; laban kitai ukai enda nemu pelan iya .
47002012	Lebuh aku datai di Troas nusui Berita Manah pasal Kristus , Tuhan udah muka pintu ke aku .
47002013	Tang aku seruran enda nyamai ati , laban aku nadai tetemuka menyadi kitai Titus dia . Nya alai aku lalu meri selamat tinggal ngagai sida , lalu mupuk ngagai Masedonia .
47002014	Tang aku meri terima kasih ngagai Allah Taala , laban Iya seruran nguluka kami menang dalam Kristus , lalu bejaku ngena kami ngerembaika penemu pasal Kristus baka bau rengut ti nyelamar ngagai semua endur .
47002015	Laban ba Allah Taala kami tu bau rengut Kristus ke orang ti benung diselamatka , enggau ke orang ti tesat .
47002016	Ba orang ke tesat , kami tu bau but pemati , tang ba orang ke benung diselamatka , kami tu bau rengut pengidup . Sapa ulih ngereja pengawa nya ?
47002017	Laban kami ukai bejualka jaku Allah Taala baka mayuh orang bukai , tang dalam Kristus kami bejaku enggau ati ti beresi di mua Allah Taala , baka orang ke dikirumka Allah Taala .
47003001	Kati kami munyi ke muji diri baru ? Kati kami begunaka surat puji ngagai kita tauka ari kita baka orang bukai ?
47003002	Kita empu ke nyadi surat kami , ke ditulis ba ati kami , ngambika bisi ditemu sereta dibacha semua orang .
47003003	Kita empu ke ngayanka diri endang amat surat Kristus , ti udah disediaka kami , ukai ditulis ngena ai dawat tang ngena Roh Kudus Allah Taala ti idup , ukai ditulis ba papak batu , tang ba ati mensia .
47003004	Nya meh pemesai pengarap kami ke Allah Taala , ulih Kristus .
47003005	Ukai reti nya kami ngumbai diri landik ngereja pengawa tu ngatika diri ; pengelandik nya datai ari Allah Taala ,
47003006	ke udah meri kami pengelandik bekereja ke sempekat ti baru , ukai bekereja ke adat ti ditulis , tang bekereja ke Roh Kudus , laban adat ti ditulis , munuh , tang Roh Kudus meri pengidup .
47003007	Enti Adat ti mai pemati , ti ditulis ba lampang batu , pegari ngena mulia ti ngemalat nya , datai ke orang Israel nyau enda ulih merening ngagai mua Moses , empa pemalat penampak mulia nya , taja pen mulia nya majak ayas-seayas ,
47003008	enda ka pengawa Roh Kudus deka lebih agi bemulia ari nya ?
47003009	Laban enti pengawa ti meri ukum bisi mulia , tentu besai agi ga mulia pengawa ti mai pengelurus !
47003010	Laban utai ti bemulia suba nyau nadai agi bemulia diatu enti dibandingka enggau mulia ti lebih besai agi ari nya .
47003011	Lalu enti utai ti tau lesap pegari ngena mulia , tentu besai agi ga mulia utai ti tan belama iya !
47003012	Nya alai laban kami bisi pengadang tu , kami amat berani .
47003013	Kami enda baka Moses , ke mampul mua diri ngena kain ngambika orang Israel enda meda penampak mulia nya majak ayas-seayas .
47003014	Tang runding sida udah tumpul , laban nyentuk ngagai sehari tu , tambai mua sida agi mengkang lebuh sempekat lama dibacha . Tambai mua nya apin dibuai , laban semina Kristus aja ulih muai tambai nya .
47003015	Indah nyentuk ngagai sehari tu , genap kali Adat Moses dibacha , deh runding sida agi mengkang dipampul kain tambai ;
47003016	tang lebuh orang nguingka diri ngagai Tuhan , kain tambai nya dibuai .
47003017	Tuhan endang Roh , lalu dia alai Roh Tuhan , dia meh pengelepas .
47003018	Lalu semua kitai , enggau mua ti enda dipampul sereta ngayanka mulia Tuhan , deka diubah nyadi sebaka gamal enggau Iya , enggau mulia ti nambah-menambah , laban mulia nya datai ari Tuhan ke endang Roh .
47004001	Nya alai laban kami udah diberi pengawa tu ulih pengasih Allah Taala , kami enda mantul .
47004002	Kami udah ngelengkaka semua utai ti dipelalaika ti tau ngasuh malu ; kami enggai nipu orang , tauka nyarutka jaku Allah Taala , tang madahka utai ti bendar enggau terang di mua Allah Taala ngambika genap iku orang , ngena pengasai ati sida siku-siku , nemu kami endang madahka utai ti bendar .
47004003	Lalu enti sema Berita Manah nya dipampul , iya semina dipampul ari orang ke tesat .
47004004	Ba pekara nya , petara dunya udah mampul runding orang ke enda arap , kena nagang sida meda penampak Berita Manah pasal mulia Kristus , ke sebaka gamal enggau Allah Taala .
47004005	Laban kami ukai nusui pasal kami empu , tang pasal Jesus Kristus ti Tuhan , lalu kami empu nyadi ulun kita , ketegal Jesus .
47004006	Laban Allah Taala , ke nyebut , " Awakka penampak manchar ari pemetang , " udah manchar dalam ati kitai , ngambika kita nemu , mulia Iya ulih dipeda ba mua Jesus Kristus .
47004007	Tang reta roh nya disimpan dalam periuk tanah kena nunjukka kuasa ti besai nya datai ari Allah Taala , ukai datai ari kami .
47004008	Kami dituntung semua macham penusah , tang kami enda alah ; beba runding tang enda kelalu tusah ;
47004009	kena perinsa , tang enda ditinggalka ; dipalu , tang enda rusak ;
47004010	seruran mai pemati Jesus dalam tubuh kami , ngambika pengidup Jesus mega diayanka ba tubuh kami .
47004011	Laban lebuh kami idup , kami endang seruran napi pemati ketegal Jesus , ngambika pengidup Jesus diayanka ba tubuh kami ke tau mati tu .
47004012	Nya alai pemati bekereja dalam kami , tang pengidup bekereja dalam kita .
47004013	Tang kami bisi roh pengarap baka ti ditulis dalam Bup Kudus , " Aku arap , nya alai aku bejaku . " Kami mega arap , nya alai kami bejaku ,
47004014	laban kami nemu , Iya ke udah ngangkatka Tuhan Jesus ari mati , deka mega ngangkatka kami ari mati sama enggau Jesus , lalu deka mai kami sama enggau kita , ngagai mua Iya Empu .
47004015	Semua utai tu ke penguntung kita , ngambika pengasih ti ngelekai ngagai mayuh agi orang , ngasuh mayuh agi orang meri sampi terima kasih , kena ngemuliaka Allah Taala .
47004016	Nya alai kami enda mantul . Taja pen tubuh kami majak lemi , tang roh kami digaga nyadi baru tiap hari .
47004017	Laban penusah ti mit sereta enda lama tu nyendiaka kami nerima mulia ti meruan belama iya , ti nadai banding ,
47004018	laban kami ukai merening ngagai utai ti ulih dipeda , tang ngagai utai ti enda ulih dipeda ; laban utai ti ulih dipeda semina tan enda lama , tang utai ti enda ulih dipeda , tan belama iya .
47005001	Laban kami nemu , enti langkau kain ti alai kitai diau tu dirubuh , kitai bisi rumah ari Allah Taala , rumah ti meruan belama iya , ti ukai digaga jari mensia .
47005002	Laban dalam langkau kain tu kitai bedemuh minta rumah ti di serega dirasukka ba kitai ,
47005003	ngambika lebuh rumah nya dirasukka ba kitai , kitai enda agi telanjai .
47005004	Laban seagi-agi kitai diau dalam langkau kain tu , kitai bedemuh mai ma ti berat laban kitai enggai dilepaska ari tubuh tu , tang laban kitai keran dekaka tubuh serega dirasukka ba kitai , ngambika tubuh ti nemu mati tu ditelan pengidup .
47005005	Allah Taala Empu ke udah nyendiaka kitai ke nya , lalu Iya udah meri kitai Roh Kudus nyadika jamin .
47005006	Nya kebuah kami seruran kempang ati , lalu kami nemu , seagi-agi kami diau dalam tubuh tu , kami jauh ari Tuhan ,
47005007	laban kami idup ngena pengarap , ukai ngena utai ti dipeda .
47005008	Kami sigi amat kempang ati lalu keran deka ninggalka tubuh tu , lalu diau begulai enggau Tuhan .
47005009	Nya alai , tuju ati kami endang seruran deka ngelantangka ati Iya , nemuka kami diau dalam tubuh tu tauka ninggalka tubuh tu .
47005010	Laban semua kitai enda tau enda bediri di mua Kristus lalu diakim ulih Iya , ngambika genap iku kitai nerima upah , nitihka utai ti udah dikereja kitai siku-siku ngena tubuh tu , nemuka utai nya manah tauka jai .
47005011	Nya alai , laban kami nemu reti nangika Tuhan , kami nguji ngumbuk orang bukai . Tang Allah Taala ngelala sapa kami tu , lalu aku mega ngarapka kita ngelala sapa kami tu dalam ati kita .
47005012	Kami ukai muji diri baru di mua kita , tang meri kita peluang temegahka kami , ngambika kita ulih nyaut orang ke temegahka utai ti dipeda ba mensia lalu ukai temegahka utai ti dalam ati mensia .
47005013	Enti kami gila , kami gila ke Allah Taala . Enti kami enda gila , nya ke penguntung kita .
47005014	Laban pengerindu Kristus mejalka kami , laban kami nemu , siku orang udah mati ngarika semua mensia , nya alai , semua mensia bela udah mati magang .
47005015	Lalu Iya mati ke semua mensia , ngambika orang ke idup ukai idup ke diri empu agi , tang idup ke Iya ke udah mati lalu diangkatka idup baru ngarika sida .
47005016	Nya alai , belabuh ari diatu , kami enda agi ngira orang ngena chara dunya . Taja pen kami dulu suba udah ngira Kristus ngena chara dunya , tang kami diatu enda agi ngira Iya ngena chara nya .
47005017	Nya alai , enti orang nya dalam Kristus , iya nyadi mensia ti baru . Iya ke lama nadai agi , iya ke baru , udah datai !
47005018	Semua utai tu datai ari Allah Taala magang , ke udah mai kitai bebaik enggau Iya Empu , ulih Kristus , lalu udah meri kitai pengawa mai semua mensia bebaik enggau Iya .
47005019	Reti nya , dalam Kristus , Allah Taala udah mai semua dunya bebaik enggau Iya Empu , enda ngitung penyalah sida , lalu ngasuh kami nusui pesan pemaik tu .
47005020	Nya alai , kami nyadika pengari Kristus , laban Allah Taala bejaku ngena kami . Kami bebendar ngarika Kristus ngumbuk kita , mai kita bebaik enggau Allah Taala .
47005021	Ketegal kitai meh Allah Taala udah ngengkahka dosa kitai ba Iya ke enda bedosa , ngambika dalam Iya kitai digaga lurus di mua Allah Taala .
47006001	Nya alai , laban kami sama bekereja enggau Allah Taala , kami mega bebendar ngumbuk kita , anang masau pengasih Allah Taala .
47006002	Laban Allah Taala bisi nyebut : " Ba maya ti patut , Aku udah mendingka nuan , lalu lebuh hari pengelepas Aku udah nyaup nuan . " Dinga kita ! Tu meh maya ti patut . Tu meh hari pengelepas .
47006003	Kami nadai mempang jalai orang , ngambika orang enda ulih besalahka pengawa kami ,
47006004	tang dalam semua utai enggau ngena semua macham chara kami udah ngayanka diri amat ulun Allah Taala . Kami udah tan natka penusah , pemerinsa enggau penyuntuk ,
47006005	dipalu , ditutup dalam rumah jil , dijamah orang ke begau , bebendar bekereja , nadai tinduk , nadai utai diempa ,
47006006	ngena ulah ti tuchi , penemu , pengeliat ati , penelap , pengerindu ti bendar ,
47006007	madahka utai ti amat , enggau ulih kuasa Allah Taala ; ngena pengelurus nyadika senyata ba jari kanan enggau ba jari kiba kami ,
47006008	dibasa orang , dikeleseka orang , dipejai orang , dipuji orang , dikumbai orang bula , taja pen kami madahka utai ti bendar ;
47006009	enda dikelala orang , taja pen semua orang ngelala kami ; baka ke mati , tang , baka ke dipeda kita , kami agi mengkang idup ; baka ke diukum , tang enda dibunuh ;
47006010	baka ke tusah ati , tang seruran rami gaga ; baka ke seranta , tang ngaga mayuh orang nyadi kaya ; baka ke nadai utai , tang bempu semua utai .
47006011	Kami bejaku enggau terang ngagai kita orang Korint . Kami udah nukangka ati kami ngagai kita .
47006012	Kami nadai sekat rinduka kita ; kita empu ke nyekat diri rinduka kami .
47006013	Kena kitai besilih -- Aku bejaku baka ke ngagai anak mit -- tukangka ati kita ngagai kami .
47006014	Anang besulu enggau orang ke enda arap . Laban baka ni ku pengelurus ulih begulai enggau penyai ? Tauka baka ni ku penampak ulih bekaul enggau pemetang ?
47006015	Baka ni ku Kristus ulih besetuju enggau Sitan ? Tauka orang ke arap tau sebaka enggau orang ke enda arap ?
47006016	Baka ni ku rumah Allah Taala ulih besetuju enggau engkeramba ? Laban kitai tu rumah Allah Taala ti idup ! Munyi ti disebut Allah Taala , " Aku deka diau dalam sida lalu begulai enggau sida , lalu Aku deka nyadi Allah Taala sida , lalu sida deka nyadi nembiak Aku .
47006017	Nya alai pansut kita ari sida , lalu seraraka diri ari sida , ku Tuhan bejaku , lalu anang negu utai ti enda tuchi ; nya baru Aku deka nerima kita ,
47006018	lalu Aku deka nyadi Apai kita , lalu kita deka nyadi anak lelaki enggau anak indu Aku , ku Tuhan ti Pemadu Bekuasa bejaku . "
47007001	Nya alai laban kitai bisi semaya tu , menyadi , aram kitai nuchi diri empu ari semua utai ti ngamahka tubuh enggau roh kitai , lalu nyadi pemadu kudus nangika Allah Taala .
47007002	Sambut meh kami ke dalam ati kita , laban kami nadai udah ngereja utai ti salah ngagai orang , nadai udah kala jai enggau orang , tauka ngambi ulih ba orang .
47007003	Aku nyebut tu ukai laban aku deka besalahka kita , laban munyi ti udah disebut aku suba , kami sayauka kita , mati sama , idup sama enggau kita .
47007004	Aku suah temegahka kita . Aku balat gaga ati ke kita . Aku berasai diperansang . Taja pen kami dituntung mayuh macham penusah , tang ati aku lantang amat .
47007005	Indah lebuh kami datai di Masedonia , deh kami enda ulih belelak , tang dituntung penusah di semua endur , betalat enggau orang , lalu ati kami berasai takut .
47007006	Tang Allah Taala , ke meransang orang ke lemi semengat , udah meransang kami ngena penatai Titus ,
47007007	lalu ukai semina ngena penatai iya aja , tang mega ngena berita pasal kita ke udah ngelantangka ati Titus , lebuh iya madahka pasal kita ke balat lelengau sereta tusah ati ke aku , pasal kita ke angkun sereta irauka aku . Nya alai , ati aku berasai lantang agi ari selama .
47007008	Laban , enti sema surat aku nya udah ngasuh ati kita enda lantang , aku enda nesal ati ke nya ( taja pen aku nesal ati mimit lebuh aku meda kita tusah ati enda lama laban surat nya ) .
47007009	Tang diatu ati aku gaga , ukai laban aku udah ngenusahka ati kita , tang laban ati kita ti tusah udah ngasuh kita nesal ati ; laban ati ti tusah nya endang nitihka peneka Allah Taala , nya alai kami nadai ngemediska kita .
47007010	Laban ati ti tusah ulih peneka Allah Taala , ngasuh kita nesal ati , lalu ati kita ti nesal mai kita ngagai pengelepas . Nya nadai ngasuh kita ngesal . Tang ati ti tusah ulih peneka mensia , mai pemati .
47007011	Peda kita utai ti udah nyadi ari ati kita ti tusah ulih peneka Allah Taala : kita enda empelita agi , kita bebendar deka ngayanka diri nadai penyalah ! Peda kita pemalat kita pedis ati , pemalat kita irau , pemalat kita lelengau , pemalat kita angkun , pemalat kita seruran sedia deka ngukum penyalah ! Dalam semua pekara tu kita udah mandangka diri endang nadai penyalah .
47007012	Nya alai , taja pen aku udah nulis surat nya suba ngagai kita , aku ukai nulis nya ketegal orang siku nya ke udah ngereja penyalah , lalu ukai mega ketegal orang ke udah pedis laban iya , tang ngambika , di mua Allah Taala , kita empu nemu pengangkun diri ke kami .
47007013	Nya utai ti meransang ati kami . Nambahka nya , kami balat gaga ati meda pengaga ati Titus laban semua kita bela udah ngelantangka ati iya !
47007014	Laban aku amat udah temegahka pasal kita di mua iya , lalu kita enda ngemaluka aku . Baka kami ke seruran madahka utai ti bendar ngagai kita , baka nya mega kami madahka utai ti bendar ngagai Titus lebuh kami temegahka pasal kita .
47007015	Iya lalu balat agi rinduka kita , lebuh iya ngingatka semua kita ke ngasi , enggau gaya kita ke getar-getar sereta nangi nyambut penatai iya .
47007016	Ati aku chukup gaga laban kita tau dikarapka dalam semua utai .
47008001	Kami deka ke kita nemu , menyadi , pasal pengasih ti diberi Allah Taala ke mayuh bengkah eklisia di menua Masedonia .
47008002	Taja pen sida udah balat diuji mayuh macham penusah , tang sida udah meri tulung enggau ati ti amat gaga sereta gerah mudah , taja pen sida udu seranta .
47008003	Laban , aku madah ngagai kita , sida udah meri enggau naka ulih sida , enggau lebih agi ari ti ulih diberi sida . Ari peneka ati sida empu
47008004	sida minta kami meri sida peluang sama enggau meri tulung ngagai bala nembiak Tuhan .
47008005	Lalu sida ngereja nya , ukai baka ke disangka kami , tang sida dulu nyerahka diri ngagai Tuhan , lalu udah nya baru sida nyerahka diri ngagai kami , nitihka peneka Allah Taala .
47008006	Nya alai kami ngasuh Titus , ke udah ngepunka pengawa pengasih nya , mega nembuka pengawa nya ba bala kita .
47008007	Nyadi diatu baka kita ke mujur dalam semua utai -- dalam pengarap , dalam jaku , dalam penemu , dalam pemendar kita ngereja utai , enggau dalam pengerindu kita ke kami -- awakka kita mega mujur dalam pengawa pengasih tu .
47008008	Aku ukai nyebut tu laban aku deka meri atur ngagai kita , tang laban aku deka nemu pengamat pengerindu kita , enti dibandingka enggau pengerindu orang bukai .
47008009	Laban kita nemu pengasih Jesus Kristus Tuhan kitai : taja pen Iya kaya , tang ketegal kita , Iya nyadi seranta , ngambika ulih penyeranta Iya , kita tau nyadi kaya .
47008010	Ba pekara tu aku meri kita jaku lalau ti tau dititihka kita : Taun siti tu kemari kita tu orang ti keterubah , ukai semina meri tang mega orang ke terubah bisi ati deka meri .
47008011	Diatu tembuka pengawa nya , ngambika pengeransing kita ke merambu pengawa nya setipak enggau pengeransing kita nembuka iya , ngena utai ti dikemisi kita .
47008012	Laban enti pengeransing nya bisi , pemeri kita nya deka diterima , beduduk ba utai ti dikemisi kita , ukai beduduk ba utai ti nadai ba jari kita .
47008013	Aku ukai ngumbai kita patut ditating enggau pengawa ti berat nya , lalu orang bukai enda , tang ngambika semua bela bisi utai magang .
47008014	Diatu lebuh kita bulih mayuh utai , kita meri sida utai ti dipeguna sida , ngambika lebuh sida bulih mayuh utai , sida meri kita utai ti dipeguna kita , ngambika semua bela bisi utai magang .
47008015	Munyi ti udah ditulis , " Orang ke ngumpul mayuh , nadai bulih kelalu mayuh , lalu orang ke ngumpul mimit , nadai mega bulih kelalu mimit . "
47008016	Aku meri terima kasih ngagai Allah Taala ke udah ngasuh Titus ransing ati nulung kita baka ti deka dikereja aku empu !
47008017	Laban iya ukai semina nerima peminta kami , tang laban iya empu endang majak ransing agi ati deka nulung kita , nya alai iya deka nemuai ngagai kita ari peneka ati iya empu .
47008018	Kami ngirumka enggau iya , siku menyadi ke dibasa orang dalam semua eklisia ketegal pengawa iya ke nusui Berita Manah .
47008019	Lalu ukai semina nya aja , tang iya mega udah diasuh mayuh bengkah eklisia bejalai enggau kami lebuh kami ngereja pengawa pengasih tu , ke mulia Tuhan Empu , enggau kena nunjukka pengeransing kami ke deka nulung .
47008020	Kami deka ngereja pengawa ba pasal pemeri tu enggau bejimat enggai ke orang mantah kami ,
47008021	laban kami endang deka ngereja utai ti ngena , ukai semina di mua Tuhan aja , tang mega di mua mensia .
47008022	Nya alai , kami ngasuh menyadi kami tu bejalai enggau sida . Kami suah udah nguji iya , lalu kami nemu iya endang ransing dalam semua pekara . Lalu diatu iya balat agi ransing ari ke udah , laban iya arap amat ke kita .
47008023	Nyadi pasal Titus , iya endang tawing aku bekereja betulungka kita . Pasal bala menyadi bukai , sida nya pengari ari mayuh bengkah eklisia , ke nyadi mulia Kristus .
47008024	Nya alai di mua semua eklisia , ayanka pengerindu kita ke sida enggau kebuah kami ke temegahka kita di mua sida .
47009001	Aku tau enda ibuh nulis ngagai kita pasal tulung ti diberi ngagai bala nembiak Tuhan ,
47009002	laban aku nemu kita endang keran deka nulung , lalu aku udah temegahka nya di mua orang Masedonia , madahka orang di menua Akaia endang udah sedia kenyau ari taun siti tu kemari , lalu pengeransing ati kita udah nyungkak nyauka semua bala sida .
47009003	Tang diatu aku ngasuh Titus enggau sida menyadi tu nemuai ngagai kita , ngambika kami enda lebu temegahka kita ba pekara tu , ngambika kita endang amat sedia , munyi ti dipadahka aku ngagai sida ;
47009004	enggai ke lebuh orang Masedonia datai enggau aku , lalu nemu kita enda sedia , kami malu ke diri ke udah balat ngarapka kita ! Lalu kita empu pen malu .
47009005	Nya alai aku ngira , aku patut ngasuh sida menyadi nya nemuai dulu ngagai kita , lalu nyendiaka dulu pemeri ti udah disemaya kita , ngambika pemeri nya sedia magang , ukai ari pejal , tang ari peneka ati kita empu .
47009006	Ingatka jaku tu : orang ke nanam mimit , deka ngetau mimit , lalu orang ke nanam mayuh , deka ngetau mayuh .
47009007	Genap iku kita patut meri nitihka pemutus runding diri , ukai enggau ati ti lembau , tauka ari pejal , laban Allah Taala rinduka orang ke meri enggau ati ti gaga .
47009008	Lalu Allah Taala ulih meri kita semua macham berekat ti belimpah-limpah , ngambika lebuh kita seruran chukup semua utai , kita ulih meri mayuh utai kena ngereja genap bengkah pengawa ti badas .
47009009	Munyi ti ditulis , " Iya meri enggau ati ti gerah mudah . Iya meri ngagai orang ke seranta . Pengelurus Iya meruan belama iya . "
47009010	Allah Taala , ke meri benih ngagai orang ke nanam , enggau roti ke pemakai , deka meri lalu nambahka semua utai kita , sereta nambahka asil pengelurus kita .
47009011	Kita deka digaga nyadi kaya ngena semua macham chara laban kita meri enggau ati ti gerah mudah , ti deka nyungkak orang meri terima kasih ngagai Allah Taala ketegal pemeri kita ke diterima sida ari kami ,
47009012	laban pengawa ti dikereja kita tu ukai semina meri utai ti dipeguna bala nembiak Tuhan , tang mega nyungkak mayuh orang meri terima kasih ngagai Allah Taala .
47009013	Nyadi laban kita udah diuji ngena pengawa tu , kita deka ngemuliaka Allah Taala ketegal kita ngasi lalu ngaku Berita Manah pasal Kristus , enggau ketegal kita meri enggau ati ti gerah mudah ngagai sida enggau ngagai orang bukai .
47009014	Lalu enggau ati ti balat lelengau , sida deka besampika kita ketegal pemesai pengasih ti udah diberi Allah Taala ngagai kita .
47009015	Beri terima kasih ngagai Allah Taala ketegal pemeri Iya ti enda ulih ditelah !
47010001	Aku , Paul , ulih pemaruh ati enggau penelap Kristus , minta kita -- aku ti takut lebuh aku betunga mua enggau kita , tang berani lebuh aku jauh ari kita --
47010002	aku minta kita anang nyungkak aku kasar enggau kita lebuh aku begulai enggau kita , baka ti deka dikereja aku ngagai orang ke ngumbai kami gawa ngena chara mensia .
47010003	Kami endang idup ngena chara mensia , tang kami ukai beperang ngena chara mensia ,
47010004	laban senyata ti dikena kami beperang ukai senyata dunya , tang kuasa Allah Taala kena ngerusak kuta .
47010005	Kami ngerusak kelikuh enggau semua utai ti ngelaban penemu pasal Allah Taala , lalu nangkap semua runding lalu ngasuh sida ngasika Kristus .
47010006	Kami sedia deka ngukum semua orang ke enda ngasi , lebuh kita empu udah chukup ngasi .
47010007	Kita semina meda gamal utai aja . Enti orang arapka diri nembiak Kristus , awakka iya berunding baru lalu ingatka kami tu mega nembiak Kristus , baka iya empu .
47010008	Laban enti aku temegah lebih ari ti patut pasal kuasa kami , ti diberi Tuhan kena nirika kita , ukai kena ngeruntuhka kita , aku enda malu ke nya .
47010009	Aku ukai baka ke ngemba kita ngena surat .
47010010	Laban ku sida , " Surat iya kasar , sereta terit , tang iya empu lemi batang tubuh , lalu jaku iya nadai guna ! "
47010011	Orang ke baka nya patut nemu , utai ti ditulis kami lebuh kami enda begulai enggau kita , sigi deka mega dikereja kami lebuh kami begulai enggau kita .
47010012	Kami enda berani nyemaka tauka mandingka diri enggau orang ke muji diri baka nya . Lebuh sida nyukat lalu mandingka diri enggau pangan diri , sida nunjukka diri beli .
47010013	Tang kami enggai temegah lebih ari ti patut , tang semina deka temegahka pengawa ti udah diasuh Allah Taala kereja kami , nyengkaum bekereja ba bala kita .
47010014	Laban kami ukai ngereja lebih ari ti patut lebuh kami bekereja ba bala kita , laban kami tu orang ke terubah-rubah datai ba kita mai Berita Manah pasal Kristus .
47010015	Kami ukai temegah lebih ari ti patut , reti nya , temegahka pengawa orang bukai ; tang kami ngarap , lebuh pengarap kita mansang , pengawa ti dikereja kami deka ngerembai besai agi ,
47010016	ngambika kami ulih nusui Berita Manah di menua bukai ngilah menua kita , lalu enda ibuh temegahka pengawa ti dikereja ba endur alai orang bukai udah nusui Berita Manah .
47010017	" Awakka orang ke deka temegah , temegahka Tuhan . "
47010018	Laban ukai orang ke muji diri ke diterima Tuhan , tang orang ke dipuji Tuhan .
47011001	Aku ngarapka kita deka sabar enggau aku , enti aku beli mimit . Aku minta kita sabar enggau aku !
47011002	Aku chemburuka kita , baka Allah Taala ke chemburuka kita , laban aku udah ngasuh kita betunang enggau siku laki , iya nya nyerahka kita dara bungas ngagai Kristus .
47011003	Tang aku irau enggai ke , baka ular ke ngena pemintar iya nipu Awa , runding kita dibai tesat ari ati ti tuchi ti balat angkunka Kristus .
47011004	Laban enti orang datai lalu nusui pasal Jesus ti lain agi ari Jesus ke ditusui kami , tauka kita nerima roh ti lain agi ari Roh ke diterima kita , tauka kita nerima berita manah ti lain agi ari Berita Manah ti diterima kita , kita jampat amat nunduk ngagai utai nya .
47011005	Aku ngira diri enda kurang agi ari sida rasul ke ngumbai diri lebih agi bekuasa nya !
47011006	Aku nyangka nadai udah kala belajar lanchar bejaku , tang aku bisi penemu , lalu tu udah diayanka kami ngagai kita dalam semua utai ti dikereja kami .
47011007	Kati aku bedosa lebuh aku ngemaruhka diri ngambika kita ditinggika , ketegal aku nusui Berita Manah Allah Taala ngagai kita enggau nadai minta bayar ?
47011008	Aku ngerumpak eklisia bukai laban aku nerima sukung ari sida , ngambika aku ulih bekereja ke kita .
47011009	Lalu lebuh aku begulai enggau kita , lalu aku suntuk utai , aku enda nating kita , laban utai ti dipeguna aku diberi bala menyadi ke datai ari Masedonia . Nya kebuah aku enggai , lalu deka majak enggai nating kita dalam semua utai .
47011010	Laban ajar Kristus bisi dalam ati aku , nadai orang ulih madamka temegah aku tu di menua Akaia .
47011011	Nama kebuah ? Laban aku enda rinduka kita ? Ukai ! Allah Taala nemu aku rinduka kita !
47011012	Lalu aku deka majak ngereja utai ti dikereja aku , ngambika enda meri peluang ngagai orang ke ngiga peluang temegah madahka diri bekereja baka kami .
47011013	Laban orang ke temegah baka nya , nya nabi ti pelesu , pengelakar , ke nyaru diri nyadi rasul Kristus .
47011014	Sigi aruh iya ! Indah Sitan deh nemu nyaru diri nyadi melikat penampak .
47011015	Nya alai , enda nyelai enti bala ulun Sitan nemu nyaru diri nyadi ulun pengelurus . Sida deka nerima ukum ti setipak enggau utai ti udah dikereja sida .
47011016	Aku nandu nya baru : anang orang ngumbai aku beli . Tang enti sema kita ngumbai aku beli , terima aja meh aku ke beli tu , ngambika aku tau mega temegah mimit .
47011017	Aku ke temegah tu ukai ari asuh Tuhan , tang ari pemeli aku empu .
47011018	Laban mayuh orang temegahka utai ti dikereja dunya , aku pen deka mega temegah .
47011019	Laban kita gaga ati sabar enggau orang ke beli , laban kita empu pintar !
47011020	Kita sabar lebuh orang ngaga kita nyadi ulun , tauka ngelakar kita , tauka ngambi ulih ba kita , tauka ngerigangka diri , tauka nampar mua kita .
47011021	Aku malu ngaku tu , tang kami enda ulih natka nya ! Tang enti orang berani temegahka sebarang utai -- aku bejaku baka orang ke beli -- aku pen berani mega temegahka utai nya .
47011022	Kati sida nya orang Hebrew ? Aku mega orang Hebrew . Kati sida nya orang Israel ? Aku mega orang Israel . Kati sida nya peturun Abraham ? Aku mega peturun Abraham .
47011023	Kati sida nya ulun Kristus ? Aku bejaku munyi orang ke gila -- aku manah agi ari sida , aku udah bebendar agi bekereja ari sida , suah agi ari sida udah ditutup dalam rumah jil , suah agi udah disipat , lalu suah nyau deka mati .
47011024	Lima kali aku udah disipat orang Judah , empat puluh kali ( kurang siti ) sekali-sekali aku disipat .
47011025	Tiga kali aku dipalu ngena batang kayu ; sekali aku dituku ngena batu ; tiga kali ditabanka kapal karam , lalu sekali aku rarat sehari semalam ba tasik .
47011026	Aku seruran bejalai , nyau deka bebadi ba sungai , laban perumpak , laban orang ke ari bansa aku empu , laban orang bansa bukai , nyau deka bebadi dalam nengeri , nyau deka bebadi di menua puang , ba tasik , nyau deka bebadi ba jari pangan ti pelesu ;
47011027	bebendar bekereja sereta merinsa , suah semalam-malam enda tinduk , lapar sereta aus , suah nadai pemakai , chelap sereta telanjai .
47011028	Lalu kelimpah ari utai bukai , tiap hari aku ngasaika diri ditekanka pengirau ke semua eklisia .
47011029	Sapa ke lemi , lalu aku enda lemi ? Sapa ke dibai orang bedosa , lalu aku enda pedis ati ?
47011030	Enti aku enda tau enda temegah , aku deka temegahka utai ti nunjukka pengelemi aku .
47011031	Allah Taala ti Apai Tuhan Jesus - awakka nama Iya dipuji belama iya ! - nemu aku enda bula .
47011032	Lebuh aku di Damaskus , tuan gabenor ke bekereja di baruh Raja Aretas , nyaga nengeri nya laban sida deka nangkap aku .
47011033	Tang aku diulurka ngena bakul nengah lubang ba dinding kuta , lalu aku ngerarika diri ari iya .
47012001	Aku enda tau enda temegah taja pen aku nadai bulih penguntung ari nya , tang aku deka temegahka pasal genera enggau pemandang ari Tuhan .
47012002	Aku nemu siku orang Kristian ke udah dibai ngagai serega ba peringkat ti ketiga , empat belas taun tu ti udah . Aku enda nemu sekalika utai nya nyadi ba iya batang tubuh , tauka ukai -- semina Allah Taala aja nemu .
47012003	Lalu aku nemu -- nemuka iya dibai batang tubuh tauka ukai , aku enda nemu ; Allah Taala aja nemu --
47012004	iya dibai niki ke serega , alai iya ke ninga utai ti pemadu manah , ti enda ulih ditelah ngena jaku mensia .
47012005	Aku deka temegahka orang ke baka nya , tang aku enggai temegahka diri empu , kelimpah ari temegahka pengelemi aku .
47012006	Tang enti sema aku deka temegah , aku enda beli , laban aku deka madahka utai ti bendar . Tang aku enggai temegah , ngambika nadai orang ngira aku lebih ari ke dipeda sida ba aku , tauka didinga sida ari aku .
47012007	Lalu kena nagang aku ngenyumbungka diri ketegal pemandang ti baka nya , sebengkah penyakit udah diberi ngagai tubuh aku , nyadika seruan Sitan , kena merinsaka aku .
47012008	Tiga kali aku udah besampika ngagai Tuhan minta penyakit nya dibuai ari aku ,
47012009	tang ku Tuhan bejaku ngagai aku , " Pengasih Aku chukup ke nuan , laban kuasa Aku nyadi pemadu badas lebuh nuan lemi . " Nya alai aku deka lebih agi gaga ati temegahka pengelemi aku , ngambika kuasa Kristus meruan dalam aku .
47012010	Nya alai ketegal Kristus aku gaga ke pengelemi aku , dipechat , dikeduan , diperinsa , enggau dituntung mayuh macham penusah . Laban lebuh aku lemi , aku kering .
47012011	Aku udah beli . Kita empu ke nyungkak aku beli , laban iya ti bendar , kita patut muji aku , laban aku enda kurang agi ari sida " rasul " ke bekuasa nya , taja pen aku tu orang ke nadai guna .
47012012	Tanda ti ngelai rasul ti bendar -- kereja ajih enggau kereja ti nyelai -- udah dikereja enggau ati ti liat ba bala kita .
47012013	Baka ni ku kita kurang agi dikibuhka enti dibandingka enggau eklisia bukai , kelimpah ari aku ke enda nating kita ? Ampun meh penyalah aku nya !
47012014	Tu ketiga kali aku sedia deka nemuai ngagai kita . Lalu aku enggai nating kita , laban aku ukai minta utai kita , tang deka betemu enggau kita empu ; laban ukai anak ke patut besimpanka utai ke apai indai , tang apai indai ke patut besimpanka utai ke anak .
47012015	Aku gaga ati ngabiska semua utai aku , nyengkaum aku empu , kena nulung kita . Enti aku bebendar rinduka kita baka nya , kati kita deka kurang agi rinduka aku ?
47012016	Nadai ku enggau , aku amat enda nating kita . Tang kita ngumbai aku pintar nipu kita .
47012017	Kati aku bisi udah kala ngambi ulih ba kita ngena bala seruan ke diasuh aku nemuai ngagai kita ?
47012018	Aku udah ngansak Titus nemuai ngagai kita , lalu ngasuh siku sida ke arap nemuai enggau iya . Kati Titus bisi udah ngambi ulih ba kita ? Kati juluk ati kami duai Titus enda sebaka ? Kati utai ti dikereja kami duai enda sebaka ?
47012019	Kati kita ngelamatu seruran ngumbai kami udah nguji bejaku ngarika diri empu di mua kita ? Kami duai bejaku di mua Allah Taala dalam nama Kristus . Semua utai ti dikereja kami , menyadi , endang kena ngeringka pengarap kita .
47012020	Laban aku irau enggai ke lebuh aku datai ila , aku nemu kita ukai baka ti dikedekaka aku , lalu kita nemu aku ukai baka ti dikedekaka kita . Aku irau enggai ke aku tetemuka kita belaya , kepapas , ringat , berundingka diri empu aja , mechat pangan diri , bejakuka pangan diri , sumbung sereta charut .
47012021	Aku irau enggai ke lebuh aku nemuai baru ngagai kita ila , Allah Taala deka ngemaruhka aku di mua kita , lalu aku nyabakka mayuh orang ke udah bedosa dulu menya lalu apin nesal ati ke runding sida ke kamah , kereja kamah ti udah dikereja sida .
47013001	Tu ketiga kali aku nemuai ngagai kita . " Semua dawa enda tau enda disukung dua tauka mayuh agi saksi . "
47013002	Aku udah meri jaku tangkan ngagai sekeda bala kita ke udah bedosa suba , enggau ngagai semua sida ti bukai , lalu diatu aku meri sida jaku tangkan lebuh aku enda begulai enggau kita . Jaku tangkan tu munyi ti udah disebut aku lebuh aku nemuai kedua kali ngagai kita suba : iya nya , lebuh aku datai baru ila , aku deka nganu sida ,
47013003	laban kita minta aku ngayanka tanda kena nunjukka Kristus amat bejaku ngena aku . Kristus enda lemi lebuh Iya bekereja ba kita , tang bekuasa dalam kita .
47013004	Iya lemi lebuh Iya diregang , tang Iya idup ulih kuasa Allah Taala . Kami lemi dalam Kristus , tang lebuh kami bekereja ba bala kita , kami deka idup begulai enggau Iya ulih kuasa Allah Taala .
47013005	Peresa diri empu , kena nentuka kita amat idup ngena pengarap tauka enda . Uji diri empu . Kati kita enda nemu Jesus Kristus bisi dalam kita ? Nyangka meh kita nemu diri enda mujur lebuh kita nguji diri empu !
47013006	Aku ngarapka kita deka nemu kami ukai orang ke enda tan diuji .
47013007	Tang kami besampi ngagai Allah Taala ngambika kita enda ngereja utai ti salah , ukai reti nya kami mandangka diri udah mujur lebuh kami diuji , tang ngambika kita ngereja utai ti ngena , taja pen kami baka ke enda mujur .
47013008	Laban kami enda tau ngereja utai ngelaban pemendar , tang semina bekereja ke pemendar .
47013009	Laban kami gaga lebuh kami lemi , lalu kita kering . Utai ti disampika kami nya kita nyadi pemadu badas .
47013010	Nya kebuah aku nuliska utai tu lebuh aku enda begulai enggau kita , ngambika lebuh aku datai ila , aku enda ibuh kasar enggau kita lebuh aku ngena kuasa ti udah diberi Tuhan ngagai aku , kuasa kena ngemansang , ukai kena ngeruntuh .
47013011	Ke pengujung iya , menyadi , selamat tinggal . Diau badas . Pendingka jaku aku . Besetuju enggau pangan diri . Diau bebaik enggau pangan diri , lalu Allah Taala ti pun pengerindu enggau pemaik deka meruan enggau kita .
47013012	Tabi pangan diri dalam pengerindu . Semua nembiak Tuhan bela ngirumka tabi basa ngagai kita .
47013013	
47013014	Awakka pengasih Tuhan Jesus Kristus , enggau pengerindu Allah Taala , enggau kaul Roh Kudus meruan enggau kita semua .
48001001	Surat ari Paul ke nyadi rasul , ukai ari atur mensia tauka ngena kuasa mensia , tang ulih Jesus Kristus enggau Allah Taala ti Apai , ke udah ngangkatka Jesus Kristus ari mati ,
48001002	enggau ari semua menyadi ke bisi enggau aku , Ngagai semua eklisia di Galatia :
48001003	Awakka berekat enggau pemaik diberi ngagai kita ari Allah Taala ti Apai , enggau ari Tuhan Jesus Kristus ,
48001004	ke udah nyerahka Diri ketegal dosa kitai ngambika ngelepaska kitai ari dunya ti jai tu , nitihka peneka Allah Taala ti Apai kitai ,
48001005	ke endang patut dimuliaka belama-lama iya . Amin .
48001006	Aku alit ati ke kita tu ! Jampat amat kita ninggalka Iya ke udah ngangauka kita ulih pengasih Kristus , lalu nguingka diri ngagai " berita manah " ti bukai .
48001007	Ukai reti nya kitai bisi " berita manah ti bukai , " tang sekeda orang nyarutka runding kita lalu nguji nunsangka Berita Manah Kristus .
48001008	Tang enti sema kami , tauka melikat ari serega , bisi nusui ngagai kita berita manah ti lain agi ari Berita Manah ti udah ditusui kami ngagai kita , awakka orang nya diukum belama-lama iya .
48001009	Munyi ti udah disebut kami suba , lalu diatu aku nandu nya baru : enti orang bisi nusui berita manah ti lain agi ari Berita Manah ti udah diterima kita , awakka orang nya diukum belama-lama iya .
48001010	Kati aku diatu minta diri dikerinduka mensia , tauka minta diri dikerinduka Allah Taala ? Tauka aku nguji ngerinduka ati mensia ? Enti aku agi nguji ngerinduka ati mensia , aku ukai ulun Kristus
48001011	Laban aku dekaka kita nemu , menyadi : Berita Manah ti ditusui aku ukai datai ari mensia ,
48001012	laban aku ukai nerima Berita Manah nya ari mensia , lalu orang pen nadai mega ngajar nya ngagai aku . Aku nerima Berita Manah nya ari pemandang Jesus Kristus .
48001013	Kita empu tentu udah ninga pasal pengidup aku dulu suba , lebuh aku balat angkunka agama orang Judah . Aku balat merinsaka lalu nguji ngerusak eklisia Allah Taala .
48001014	Aku jauh nyulut mansang dalam agama orang Judah ari orang bukai ke sama serebak enggau aku , laban aku balat agi ari sida angkunka adat asal aki ini kitai .
48001015	Tang lebuh Allah Taala , ke udah milih aku sebedau aku ada , lalu ngangauka aku bekereja ke Iya , gaga ati
48001016	mandangka Anak Iya ngagai aku , ngambika aku nusui pasal Iya ngagai orang bansa bukai , aku nadai betanya ngagai orang ,
48001017	lalu aku pen enda mega mupuk ngagai Jerusalem , ngagai orang ke dulu agi ari aku nyadi rasul , tang mupuk tekala nya ngagai menua Arabia , lalu udah nya pulai baru ngagai Damaskus .
48001018	Tiga taun udah bekau nya , nya baru aku mupuk ngagai Jerusalem nemuai ngagai Peter , lalu aku diau enggau iya lima belas hari .
48001019	Tang aku nadai betemu enggau rasul ti bukai kelimpah ari James , menyadi Tuhan Empu .
48001020	( Utai ti ditulis aku tu endang amat . Allah Taala Empu nemu aku enda bula ! )
48001021	Udah nya , aku bejalai ngagai menua Siria enggau Silisia .
48001022	Lebuh maya nya , aku apin dikelala raban eklisia Kristus di Judea .
48001023	Sida semina bisi udah ninga ari padah orang , " Orang ke udah merinsaka kitai suba , diatu benung ngajar pasal pengarap ti deka dirusak iya suba ! "
48001024	Lalu sida muji Allah Taala ketegal aku .
48002001	Empat belas taun udah bekau nya , aku mupuk ngagai Jerusalem enggau Barnabas , mai Titus enggau aku .
48002002	Aku kin nitihka pemandang ari Tuhan , lalu aku madah ngagai bala tuai eklisia ( entara kami aja ) pasal Berita Manah ti ditusui aku ngagai orang bansa bukai , kena nentuka aku enda lebu ngapa nusui Berita Manah nya .
48002003	Indah Titus , ke sama enggau aku , deh enda dipejalka betutus , taja pen iya orang bansa Gerika .
48002004	Pekara tu tebantai laban sekeda orang ke nyaru diri nyadi orang Kristian , udah enselit tama ngagai bala kitai , laban sida keran deka mansik pasal pengelepas kitai dalam Jesus Kristus , lalu nguji ngaga kitai nyadi ulun sida .
48002005	Tang kami enda nunduk ngagai sida , sekejap pen enda , ngambika pemendar ti dibai Berita Manah meruan enggau kita .
48002006	Lalu orang ke dikumbai kepala ( aku enda bedulika pangkat sida , laban Allah Taala enda bepilih mata ) nadai nambahka penemu ti baru ngagai pesan ti dibai aku .
48002007	Laban lebuh sida meda aku udah diasuh Allah Taala nusui Berita Manah ngagai orang bansa bukai , baka Peter ke udah diasuh nusui Berita Manah ngagai orang Judah ,
48002008	( laban Allah Taala , ke ngasuh Peter bekereja nyadi rasul ba orang Judah , mega ngasuh aku bekereja nyadi rasul ba orang bansa bukai ) ,
48002009	lalu lebuh James , Peter enggau John , ke nyadi kepala , meda Allah Taala udah kasihka aku lalu meri pengawa tu ngagai aku , sida lalu betabi enggau kami duai Barnabas , nandaka kami saum pengawa . Sida lalu besetujuka kami duai Barnabas bejalai ngagai orang bansa bukai , lalu sida bejalai ngagai orang Judah .
48002010	Sida semina minta siti aja utai ari kami duai , ngasuh kami duai ngingatka orang ke suntuk , utai ti endang deka dikereja aku .
48002011	Tang lebuh Peter datai di Antiok , aku nyakal iya mua mata , laban iya terang amat salah .
48002012	Laban sebedau orang ke dikirumka James datai , Peter endang selalu makai enggau orang bansa bukai . Tang lebuh bala orang nya datai , Peter nyurutka diri lalu nyeraraka diri ari orang bansa bukai , laban iya takutka orang ke ngemeranka pengawa betutus .
48002013	Bala orang Judah ti bukai lalu belabuh takut baka Peter , datai ke Barnabas empu nyau dibai sida tesat laban ulah sida ti pura-pura ngapa baka nya .
48002014	Tang lebuh aku meda sida enda nitihka pemendar ti dalam Berita Manah , aku lalu bejaku ngagai Peter di mua semua sida , " Nuan tu orang Judah , tang nuan diau baka orang bansa bukai , ukai baka orang Judah . Nya alai baka ni ku nuan tau mejalka orang bansa bukai diau baka orang Judah ? "
48002015	" Kitai tu orang Judah ari ada , ukai orang bansa bukai ke bedosa ;
48002016	tang taja pia , kitai nemu , orang digaga lurus ukai laban sida ngasika Adat , tang ulih pengarap sida ke Jesus Kristus . Nya alai kitai mega udah manggaika pengarap kitai ba Jesus Kristus , ngambika kitai digaga lurus ulih pengarap kitai ke Iya , lalu ukai laban kitai ngasika Adat , laban Adat enda ulih ngaga orang nyadi lurus .
48002017	" Tang enti sema kitai ditemu bedosa lebuh kitai bebendar diau lurus dalam Kristus , kati nya nunjukka Kristus ngasuh kitai dosa ? Ukai !
48002018	Tang enti aku nirika utai ti udah dirubuh aku , nya nunjukka aku udah ngelanggar Adat .
48002019	Laban , ulih Adat , aku udah mati ke Adat , ngambika aku tau idup ke Allah Taala . Aku udah diregang enggau Kristus ;
48002020	nya alai ukai aku ke idup , tang Kristus ke idup dalam aku , lalu pengidup aku dalam tubuh tu nya pengidup ulih pengarap aku ke Anak Allah Taala , ke udah rinduka aku lalu udah nyerahka Diri ketegal aku .
48002021	Aku enda nulak pengasih Allah Taala ; laban enti orang digaga lurus ulih Adat , reti nya Kristus udah lebu ngapa mati ! "
48003001	Kita orang Galatia amat beli ! Sapa udah ngasuh kita beli ? Kita udah dipadahka enggau terang pasal Jesus Kristus ke diregang .
48003002	Awakka aku nanyaka tu ngagai kita : Kati kita nerima Roh Allah Taala laban kita ngasika Adat , tauka laban kita ninga lalu arapka utai ti didinga kita ?
48003003	Nama kebuah kita beli baka tu ? Kita udah belabuh ngena Roh Allah Taala , kati kita diatu deka ngujungka nya ngena pengering mensia ?
48003004	Kati utai ti udah diasaika kita nya nadai reti magang ba kita ? Enti utai nya amat nadai reti .
48003005	Kati Allah Taala meri kita Roh Kudus lalu ngereja kereja ajih ba bala kita laban kita nitihka Adat , tauka laban kita arapka utai ti didinga kita ?
48003006	Peratika Abraham . " Iya arapka Allah Taala lalu ketegal nya Allah Taala ngumbai iya lurus . "
48003007	Nya alai , ari nya kita nemu , semina orang ke arap aja ke nyadi peturun Abraham .
48003008	Lalu Bup Kudus nemu Allah Taala deka ngaga orang bansa bukai lurus ulih pengarap , nya alai Berita Manah nya udah dulu dipadahka ngagai Abraham : " Semua bansa deka diberekatka nengah nuan . "
48003009	Nya alai , orang ke arap deka diberekatka sama enggau Abraham ke arap .
48003010	Semua orang ke manggaika diri ba Adat , ditinggang sumpah ; laban endang udah ditulis , " Tulah meh semua orang ke enda nitih sereta enda ngasika semua utai ti ditulis dalam Bup Adat ! "
48003011	Nya alai utai tu terang : nadai orang digaga lurus di mua Allah Taala ulih Adat laban " Orang ke lurus deka idup ngena pengarap . "
48003012	Tang Adat ukai bepanggai ba pengarap , laban , " Orang ke ngereja semua utai nitihka Adat , deka idup nitihka Adat . "
48003013	Kristus nebus kitai ari sumpah ti dibai Adat , laban Iya udah nejuka Diri ditinggang sumpah ngarika kitai , laban endang udah ditulis , " Tulah meh semua orang ke digantung ari kayu , "
48003014	ngambika , ulih Jesus Kristus , berekat ti diberi ngagai Abraham tau diberi ngagai orang bansa bukai , ngambika kitai , ulih pengarap , tau nerima Roh Kudus ti udah disemaya .
48003015	Aku ngambi siti chunto ari utai ti nyadi tiap hari , menyadi : lebuh sempekat udah disain , nadai orang tau nambahka leka jaku ngagai sempekat nya , tauka muai sempekat nya .
48003016	Nyadi semaya udah diberi ngagai Abraham , enggau ngagai siku peturun iya . Bup Kudus nadai nyebut " bala peturun " , tang semina siku aja peturun , " ngagai siku peturun nuan , " iya nya Kristus .
48003017	Utai ti ku aku nya : Adat ti digaga empat ratus tiga puluh taun udah bekau sempekat nya diberi , enda ulih muai sempekat enggau semaya Allah Taala .
48003018	Laban enti berekat nya datai ari Adat , iya ukai datai ari semaya . Tang Allah Taala meri berekat ngagai Abraham ngena semaya .
48003019	Enti pia , nama guna enggau Adat ? Adat diberi laban kitai bepenyalah . Tang Adat dikena semina nyentuk ngagai maya penatai siku peturun ti udah disemaya . Adat nya udah diberi bala melikat ngagai siku seruan , lalu seruan nya meri Adat nya ngagai orang mayuh .
48003020	Kitai enda begunaka seruan , enti kitai semina bejakuka siku aja orang . Lalu Allah Taala endang siku aja .
48003021	Kati nya nunjukka Adat ngelaban semaya Allah Taala ? Ukai ! Laban enti Adat ulih meri pengidup , pengelurus tentu datai nengah Adat .
48003022	Tang Bup Kudus madahka semua dunya diperintah dosa , ngambika berekat ti udah disemaya diberi ngagai orang ke arap , ulih pengarap sida ke Jesus Kristus .
48003023	Sebedau pengarap datai , kitai kena jil sereta dijaga Adat nyentuk ngagai maya pengarap dipandangka .
48003024	Nya alai kitai diperintah Adat nyentuk ngagai maya penatai Kristus , ke deka ngaga kitai lurus ulih pengarap .
48003025	Diatu pengarap nya udah datai , nya alai kitai nadai agi diperintah Adat ,
48003026	laban dalam Jesus Kristus semua kita nyadi anak Allah Taala , ulih pengarap .
48003027	Semua kita ke udah dibaptisa dalam Kristus , udah ngerasukka Kristus .
48003028	Kita ukai orang Judah agi tauka orang bansa bukai agi , ukai ulun tauka ulun , ukai lelaki , ukai indu , laban semua kita nyadi siku dalam Jesus Kristus .
48003029	Lalu enti kita enggi Kristus , reti nya kita peturun Abraham , bempu waris nitihka semaya .
48004001	Utai ti ku aku nya baka tu : lebuh orang ke bempu waris nya agi mit , iya sigi baka ulun , taja pen iya deka bempu reta tengkira jemah ila ;
48004002	tang iya diibun nyentuk ngagai maya ti chukup ku apai iya .
48004003	Baka nya mega kitai . Lebuh kitai agi mit , kitai nyadi ulun roh ti merintah di dunya tu .
48004004	Tang lebuh timpuh udah chukup , Allah Taala ngirumka Anak Iya , diadaka siku indu , diadaka di baruh Adat ,
48004005	ngambika Iya nebus orang ke di baruh Adat , ngambika kitai diberi semua hak nyadi anak Allah Taala .
48004006	Lalu laban kita tu anak , Allah Taala udah ngirumka Roh Anak Iya ke dalam ati kitai . Roh Anak Iya nya ti ngangau , " Abba ! Apai ! "
48004007	Nya alai , kita ukai ulun agi , tang anak , lalu enti kita nya anak , Allah Taala udah ngasuh kita bempu waris .
48004008	Dulu suba , lebuh kita apin nemu Allah Taala , kita nyadi ulun utai ti ukai petara ;
48004009	tang diatu , kita udah nemu Allah Taala , tauka iya ti betul agi , Allah Taala udah nemu kita , nya alai nama kebuah kita keran deka nikal baru ngagai roh ti lemi , ti seranta , lalu nyadi ulun sida baru ?
48004010	Kita ngintu hari , bulan , musin enggau taun .
48004011	Lebu ngapa meh aku udah gawa ba bala kita .
48004012	Aku minta kita , menyadi , nyadi baka aku , laban aku udah nyadi baka kita . Kita nadai udah ngereja utai ti salah ngagai aku .
48004013	Kita nemu , aku terubah nusui Berita Manah ngagai kita suba ketegal penyakit ;
48004014	taja pen penyakit aku balat ngiruh kita , kita enda ngelese tauka ngemaruhka aku , tang nerima aku baka ke nerima melikat Allah Taala , baka ke nerima Jesus Kristus .
48004015	Kini ke tunga pengaga kita ? Laban , aku madah ngagai kita , enti kita ulih , kita tentu udah ngeruk mata kita empu , lalu meri mata nya ngagai aku .
48004016	Kati aku diatu nyau nyadi munsuh kita , laban aku madahka utai ti bendar ngagai kita ?
48004017	Orang bukai nyangka amat ibuhka kita , tang ukai enggau juluk ati ti manah . Sida semina nguji nyeraraka kita ari aku , ngambika kita keras nitihka sida .
48004018	Manah amat enti orang nemu ibuh beduduk ba juluk ati ti manah , lalu ukai semina lebuh aku begulai enggau kita .
48004019	Anak , aku tu baka indai ke radai deka beranak , nganti Kristus ditempa dalam kita .
48004020	Naka meh pemanah enti aku tak begulai enggau kita diatu , ngambika aku enda ibuh bejaku munyi tu , laban aku beba ati berundingka kita tu !
48004021	Awakka aku nanya kita ke ingin diperintah Adat : kati kita enda ninga utai ti disebut Adat ?
48004022	Laban endang udah ditulis , Abraham bisi dua iku anak , siku diadaka indu ke ulun , lalu siku diadaka indu ke ukai ulun .
48004023	Anak ke diadaka indu ke ulun nya ada ngena jalai selama , tang anak ke diadaka indu ke ukai ulun , ada nitihka semaya .
48004024	Tu tau diambi nyadika jaku sempama : indu dua iku nya nandaka dua bengkah sempekat . Siti sempekat nya ari Bukit Sinai , ke ngadaka anak ke deka nyadi ulun . Indu nya Hagar .
48004025	Nyadi Hagar nya ngambarka Bukit Sinai di menua Arabia . Iya nandaka nengeri Jerusalem ti diatu , laban iya nyadi ulun sama enggau anak iya .
48004026	Tang Jerusalem ti di serega nya ukai ulun , lalu iya nya indai kitai .
48004027	Laban endang udah ditulis , " Rami gaga ati meh nuan , indu ke mandul ! nuan ke nadai kala beranak , manjung sereta belagu meh nuan ke nadai kala ngasaika pemedis beranak ! Laban anak ke diadaka indu ke nadai laki , mayuh agi ari anak ke diadaka indu ke bisi laki . "
48004028	Diatu kita , menyadi , nyadi anak Allah Taala ari semaya , baka Isak .
48004029	Lebuh maya nya menya , anak ke diadaka ngena jalai selama , beduan anak ke diadaka ulih Roh Kudus ; nya meh gaya utai ti nyadi diatu .
48004030	Tang nama utai ti disebut Bup Kudus ? " Buru indu ke ulun nya enggau anak iya ; laban anak indu ke ulun nya enda tau enggau bempu reta tengkira ti diempu anak ke diadaka indu ke ukai ulun . "
48004031	Nya alai , menyadi , kitai tu ukai anak ari indu ke ulun , tang anak ari indu ke ukai ulun .
48005001	Laban Kristus udah ngelepaska kitai ngambika kitai amat-amat dilepaska . Nya alai bediri tegap , lalu anang nejuka diri dikungkung nyadi ulun baru .
48005002	Dinga kita ! Aku , Paul , madah ngagai kita , enti kita nejuka diri ditutus , Kristus nadai guna ba kita .
48005003	Sekali agi aku bejaku ngagai genap iku orang ke nejuka diri ditutus : iya enda tau enda ngasika semua Adat .
48005004	Kita ke nguji diau lurus ulih Adat , udah ngetas diri ari Kristus ; kita udah tebelengka ari pengasih Allah Taala .
48005005	Laban ulih Roh Kudus enggau ulih pengarap , kitai gagit ati nganti pengelurus ti disadang kitai .
48005006	Laban dalam Jesus Kristus , pengawa betutus tauka enda betutus , sigi nadai reti . Utai ti beguna nya pengarap ti ngayanka diri ulih pengerindu .
48005007	Kita udah maju amat ! Sapa udah nagang kita ngasika pemendar ?
48005008	Jaku pujuk ti baka nya ukai datai ari Allah Taala ke ngangauka kita .
48005009	Ka semina mimit aja ragi diguna kena ngasuh semua tepung kembai .
48005010	Tang aku nemu , dalam Tuhan , kita tetap enda ngembuan penemu bukai . Tang barang sapa udah nyarutka runding kita , deka diukum .
48005011	Menyadi , nama kebuah aku agi kena perinsa enti aku amat agi mengkang ngajar pasal adat betutus ? Enti aku agi mengkang ngajar nya , reti nya ajar aku pasal regang Kristus enda patut ngasuh orang pedis ati .
48005012	Manah agi enti orang ke ngachau runding kita tak terus netak utai sida empu !
48005013	Laban kita , menyadi , udah dikangauka ngagai pengelepas . Tang anang ngena pengelepas nya nyadika peluang kena kita nurutka pengingin tubuh , tang kena nulung pangan diri ulih pengerindu .
48005014	Laban semua Adat disimpul ngena siti aja pesan : " Rinduka pangan diri baka kita ke rinduka diri empu . "
48005015	Tang enti kita ngigit lalu bepakaika pangan diri , bejaga kita , enggai ke kita diempa pangan diri .
48005016	Tang aku madah ngagai kita , idup nitihka iring Roh Kudus , lalu anang nurutka pengingin tubuh .
48005017	Laban utai ti dikinginka tubuh bemunsuh ngelaban utai ti dikinginka Roh Kudus , lalu utai ti dikinginka Roh Kudus bemunsuh ngelaban utai ti dikinginka tubuh , laban utai dua bengkah nya endang bemunsuh ngelaban pangan diri , lalu nagang kita ngereja utai ti dikedekaka kita .
48005018	Tang enti kita diiring Roh Kudus , kita ukai diperintah Adat .
48005019	Utai ti dikereja mensia endang nyata : bambai , runding ti kamah , kereja ti kamah ,
48005020	besembahka engkeramba , bemanang , bemunsuh , charut enggau pangan diri , kepapas , belaya , bepechah-belah , beripih ,
48005021	ngining orang , pemabuk , berami enda beiga-iga , enggau utai ti baka nya . Aku meri kita jaku tangkan , baka ti udah dikereja aku suba : orang ke ngereja utai nya enda ulih bempu Perintah Allah Taala .
48005022	Tang buah Roh Kudus nya pengerindu , pengaga , pemaik , pengeliat ati , penyiru , pemadas , penetap ati ,
48005023	penelap , ulih nagang diri . Nadai adat ngelaban utai nya .
48005024	Lalu orang ke enggi Jesus Kristus , udah ngeregang tubuh sama enggau penenguk enggau pengingin iya .
48005025	Enti kitai idup nitihka Roh Allah Taala , awakka Roh nya meh ngiring kitai .
48005026	Anang sumbung ; anang nyemekih pangan diri ; anang ngining pangan diri .
48006001	Menyadi , enti orang bisi ditemu ngereja penyalah , kita ke udah nerima Roh Kudus patut mai iya pulai baru ngagai jalai ti ngena enggau chara ti nelap . Tang bejaga kita , enggai ke kita empu kena laban penguji .
48006002	Besaup mai ma pangan diri ; nya meh jalai kita ngamatka adat Kristus .
48006003	Laban enti orang ngumbai diri pama agi ari ti patut , iya nipu diri empu .
48006004	Genap iku kita patut meresa pengawa diri . Nya baru iya tau temegahka diri empu , ukai temegahka orang bukai .
48006005	Laban genap iku kita enda tau enda mai ma diri empu .
48006006	Orang ke diajar pasal pesan Allah Taala , enda tau enda bekunsika semua utai ti manah enggau pengajar iya .
48006007	Anang nejuka diri ditipu . Allah Taala enda ulih dikeleseka , laban kita deka ngetau utai ti ditanam kita empu .
48006008	Enti kita nanam nitihka pengingin tubuh , kita deka ngetau pemati , tang enti kita nanam nitihka iring Roh Kudus , kita deka ngetau , ari Roh Kudus , pengidup ti meruan belama iya .
48006009	Nya alai anang leju ngereja utai ti badas , laban ba maya ti patut kitai deka ngetau , enti kitai enda mantul ngapa .
48006010	Nya alai , genap kali kitai bisi peluang , kereja pengawa ti badas ngagai semua orang , kelebih agi ngagai orang ke sama pengarap enggau kita .
48006011	Peda kita pemesai tulis aku lebuh aku nulis ngena jari aku empu !
48006012	Semina orang ke minta diri dipuji mensia ba tubuh aja ke mejalka kita ditutus , lalu sida ngereja nya ngambika sida enda kena perinsa ketegal regang Kristus .
48006013	Indah orang ke ditutus deh enda nitihka Adat . Tang sida dekaka kita ditutus ngambika sida ulih ngemegahka diri ketegal kita .
48006014	Tang aku enggai temegahka utai ti baka nya , tang semina temegahka regang Jesus Kristus Tuhan kitai , ti udah dikena ngeregang dunya ke aku , lalu aku diregang ke dunya .
48006015	Laban betutus tauka enda betutus sigi nadai reti . Utai ti beguna nya nyadi mensia ti baru .
48006016	Awakka pemaik enggau pengasih meruan enggau semua orang ke nitihka adat tu , nyengkaum orang Israel ke nembiak Allah Taala .
48006017	Berengkah ari diatu , awakka orang enda agi ngenusahka aku , laban aku mai litan Jesus ba tubuh aku tu .
48006018	Awakka pengasih Jesus Kristus Tuhan kitai meruan enggau kita semua , menyadi . Amin .
49001001	Surat ari Paul , ke nyadi rasul Jesus Kristus ulih peneka Allah Taala , Ngagai bala nembiak Tuhan ke diau di Epesus , ke tetap ati dalam Jesus Kristus :
49001002	Awakka Allah Taala ti Apai kitai enggau Tuhan Jesus Kristus meri kita berekat enggau pemaik .
49001003	Pujika Allah Taala ti Apai Jesus Kristus Tuhan kitai , ke udah merekatka kitai dalam Kristus ngena semua berekat roh di serega .
49001004	Laban Iya udah milih kitai dalam Kristus sebedau dunya digaga , ngambika kitai kudus , lalu nadai bepenyalah di mua Iya . Ulih pengerindu
49001005	Iya udah milih kitai , ulih Jesus Kristus , ngambika kitai diiru nyadi anak Iya nitihka peneka enggau juluk ati Iya .
49001006	Beri meh puji ngagai Allah Taala ketegal pengasih Iya ti bemulia ti udah diberi Iya pechuma ngagai kitai dalam Anak ke dikerinduka Iya .
49001007	Dalam Iya kitai ditebus ulih darah Iya , iya nya dosa kitai diampun , nitihka pemesai pengasih Iya
49001008	ti udah dituang Iya ngagai kitai ngena semua penemu-dalam enggau pemereti ati Iya .
49001009	Lalu Iya udah madahka ngagai kitai misteri peneka Iya , nitihka juluk ati Iya ti diletak Iya dalam Kristus ,
49001010	ti deka dipejalaika Iya ba maya ti patut , iya nya , ngempuruka semua utai ti di serega enggau di dunya , di baruh siku kepala , iya nya Kristus .
49001011	Dalam Kristus kitai mega udah dipilih nitihka pelan Iya ke ngereja semua utai nitihka juluk ati enggau peneka Iya ,
49001012	ngambika kitai , ke terubah-rubah manggaika pengadang ba Kristus , ulih idup lalu muji mulia Iya !
49001013	Lalu kita mega nyadi nembiak Kristus lebuh kita ninga pesan ti bendar , iya nya Berita Manah ti mai pengelepas ngagai kita , lalu lebuh kita udah arapka Iya , kita lalu ditanda ngena Roh Kudus ti udah disemaya .
49001014	Roh Kudus nya nyadika jamin kitai deka nerima pesaka , iya nya penebus kitai ke enggi Allah Taala . Pujika mulia Allah Taala !
49001015	Aku bisi udah ninga pasal pengarap kita ke Tuhan Jesus , enggau pasal pengerindu kita ke semua nembiak Tuhan . Nya kebuah
49001016	aku enda ngetu-ngetu meri terima kasih ke kita lebuh aku ngingatka kita dalam sampi aku .
49001017	Aku besampi minta Apai ti bemulia , Allah Taala Jesus Kristus , meri kita Roh penemu-dalam enggau pemandang ngambika kita lebih agi nemu Iya .
49001018	Aku mega besampi ngambika mata ati kita diberi penerang , ngambika kita nemu pengadang , laban kita udah dikangauka ngagai pengadang nya , iya nya pemayuh pesaka ti bemulia ti disedia Iya ke bala nembiak Iya ,
49001019	enggau pemesai kuasa Iya ti nadai banding , ke kitai ti arap . Kuasa nya sebaka enggau kuasa ti besai
49001020	ti udah dikena Iya ngangkatka Kristus ari mati , lalu nudukka Iya muak ari kanan Iya Empu di serega ,
49001021	jauh ari atas semua adat enggau pemerintah , kuasa , enggau perintah , enggau ari atas semua nama , ukai semina di dunya tu , tang mega di dunya ti deka datai .
49001022	Lalu Iya udah ngengkahka semua utai di baruh kaki Kristus , lalu udah ngeletak Iya ari atas semua utai , ke penguntung eklisia .
49001023	Eklisia nya tubuh Kristus , ti penuh laban semua personaliti Kristus Empu ke menuhka semua utai di semua endur .
49002001	Kita menya mati laban penyalah enggau dosa ,
49002002	lebuh kita agi diau nurutka sida , nitihka chara dunya , nitihka pemerintah ti merintah kuasa ti di langit , iya nya roh ti benung bekereja ba orang ke enda ngasika Allah Taala .
49002003	Semua kitai suba udah idup begulai enggau sida , nurutka pengingin mensia , nurutka pengingin tubuh enggau runding mensia . Nya alai Allah Taala ringat ngagai kitai , baka Iya ke ringat ngagai semua orang bukai .
49002004	Tang laban Allah Taala balat rinduka kitai , ulih pemesai pengasih Iya ,
49002005	Iya udah ngasuh kitai idup begulai enggau Kristus , taja pen kitai udah mati dalam dosa kitai -- kita diselamatka ulih pengasih .
49002006	Lalu Iya ngangkatka kitai idup baru enggau Kristus , lalu ngasuh kitai duduk enggau Iya di serega dalam Jesus Kristus ,
49002007	ngambika , dalam dunya ti deka datai , Iya ulih mandangka pemesai pengasih Iya ti nadai banding , ngena penelap ati Iya ke kitai dalam Jesus Kristus .
49002008	Laban kita udah diselamatka ulih pengasih , ketegal pengarap . Pengelepas nya ukai utai ti ulih kita ari pengawa kita ; pengelepas nya pemeri Allah Taala ,
49002009	ukai datai ari pengawa ti dikereja kita , ngambika kita enda ulih temegahka nya .
49002010	Laban kitai digaga Allah Taala , ditempa Iya dalam Jesus Kristus ngambika kitai ngereja pengawa ti manah ti udah disedia Allah Taala ke kitai nyadika jalai pengidup kitai .
49002011	Nya alai ingat : dulu suba kita orang bansa bukai , lalu orang Judah ke betutus ngumbai kita " orang ke enda betutus " ( utai ti dikereja jari mensia ba tubuh mensia ) .
49002012	Ingat : dulu suba kita nadai Kristus , diseraraka ari bansa orang Israel , nadai ungkup dalam sempekat , nadai pengadang , lalu nadai Allah Taala di dunya tu .
49002013	Tang diatu , dalam Jesus Kristus , kita ke udah diau jauh suba , udah dibai semak , ulih darah Kristus .
49002014	Laban Kristus Empu nyadika pemaik kitai . Ngena tubuh Iya Empu , Iya udah ngaga orang Judah enggau orang bansa bukai nyadi siku , lalu udah ngeruntuhka dinding pemenchi ti nyeraraka kitai .
49002015	Iya udah muai Adat enggau semua pesan enggau atur ti dalam Adat , ngambika Iya , dalam Iya Empu , ngaga siti aja bansa kena Iya nganti dua bengkah bansa nya , lalu mai pemaik ngagai sida .
49002016	Iya lalu mai bansa dua bengkah nya bebaik enggau Allah Taala , dalam siti tubuh , ulih kayu regang , lalu munuh ati sida ti seruran deka bemunsuh enggau pangan diri .
49002017	Nya alai Kristus datai lalu madahka pemaik ngagai kita ke jauh ari Allah Taala , enggau ngagai orang Judah ke semak Iya ,
49002018	laban ulih Kristus , kitai sama ulih datai ngagai Apai ulih siku Roh .
49002019	Nya alai , kita ukai temuai agi , ukai orang kampar agi , tang sama nyadi peranak enggau bala nembiak Tuhan , nyadi raban ruang bilik Allah Taala .
49002020	Ruang bilik nya didirika ba atas pugu ti didudukka sida rasul enggau sida nabi , lalu Jesus Kristus Empu nyadika batu pemun nya .
49002021	Dalam Iya semua perengka rumah nya dipejantilka lalu mansang nyadi rumah sembiang ti kudus dalam Tuhan .
49002022	Lalu dalam Iya kita mega didirika nyadi rumah alai Roh Allah Taala diau .
49003001	Nya kebuah aku , Paul , nyadi orang jil Jesus Kristus ke penguntung kita orang bansa bukai .
49003002	Kita tentu udah ninga pasal Allah Taala ke udah , ulih pengasih Iya , meri aku pengawa ke penguntung kita ,
49003003	enggau pasal jalai misteri nya udah dipadahka ngagai aku ngena pemandang , munyi ti udah ditulis aku mimit .
49003004	Lebuh kita macha tu , nya baru kita meretika utai ti ditemu aku pasal misteri Kristus ,
49003005	misteri ti nadai udah kala dipandangka ngagai bala anak mensia ba serak ti bukai , baka ti udah dipandangka Roh Kudus diatu ngagai sida rasul Iya ti kudus enggau ngagai sida nabi .
49003006	Misteri nya baka tu : Ulih Berita Manah , orang bansa bukai udah dibai sama enggau orang Judah bempu pesaka , nyadi raban tubuh nya , lalu sama enggau bempu utai ti udah disemaya dalam Jesus Kristus .
49003007	Aku nyadi ulun Berita Manah tu ari pengasih Allah Taala , pengasih ti udah diberi ngagai aku ulih kuasa Iya ti bekereja dalam aku .
49003008	Taja pen aku tu orang ke pemadu mit ari semua nembiak Tuhan , pengasih tu udah diberi ngagai aku , iya nya nusui ngagai orang bansa bukai pasal pemesai pengaya Kristus ,
49003009	lalu mai semua bansa nemu misteri Iya ti dilalaika sejeman-jeman tu dalam Allah Taala ke ngaga semua utai ;
49003010	ngambika diatu , ulih eklisia , semua penemu-dalam Allah Taala dipadahka ngagai bala pemerintah , enggau kuasa ti di langit ,
49003011	nitihka juluk ati Iya ti meruan belama iya , ti udah dipejalaika Iya dalam Jesus Kristus Tuhan kitai .
49003012	Dalam Iya enggau ulih pengarap kitai ke Iya , kitai berani sereta kempang ati datai ngagai Allah Taala .
49003013	Nya alai aku enda nyagi kita mantul ngapa ketegal pemerinsa aku ke kita , laban nya pulai ke mulia kita .
49003014	Nya meh kebuah aku besugang di mua Apai ,
49003015	ke meri nama ngagai semua ruang bilik ti di serega enggau di dunya .
49003016	Aku besampi ngambika , ari pemesai pengaya Iya ti bemulia , Iya ngeringka ati kita ngena kuasa ulih Roh Iya ,
49003017	sereta ngambika Kristus diau dalam ati kita , ulih pengarap , lebuh kita beurat sereta negapka diri dalam pengerindu .
49003018	Aku besampi ngambika kita , sama enggau semua nembiak Allah Taala , bisi kuasa kena nemu pemesai , pemanjai , peninggi enggau penalam
49003019	pengerindu Kristus ti ngelui peragam mensia , ngambika kita dipenuhka enggau semua personaliti Allah Taala .
49003020	Ngagai Iya ke ulih ngereja utai lebih ari ti dipinta tauka diperagam kitai , ulih kuasa ti bekereja dalam kitai ,
49003021	awakka semua turun-menurun dalam eklisia , enggau dalam Jesus Kristus , ngemuliaka Iya belama-lama iya . Amin .
49004001	Nya alai aku , ke nyadi orang jil Tuhan , bebendar minta kita diau menyana nitihka kangau Tuhan ,
49004002	baruh ati , nelap , liat ati , sabar enggau pangan diri dalam pengerindu ,
49004003	lalu enggau naka ulih nyaga penyerakup dalam Roh ngena pemaik ti nanggam kita semua .
49004004	Tubuh siti aja , lalu Roh Kudus siku aja , baka kita ke udah dikangauka ngagai siti aja pengadang ,
49004005	siku aja Tuhan , siti aja pengarap , siti aja pemaptisa ,
49004006	siku aja Allah Taala ti Apai semua , ke ari atas semua , ke bekereja ngena semua , dalam semua .
49004007	Tang genap iku kitai udah diberi pengasih nitihka pemesai ungkup ti diletak Kristus .
49004008	Nya kebuah Bup Kudus nyebut , " Lebuh Iya niki ke atas ngagai endur ti pemadu tinggi , Iya mai mayuh orang tangkap enggau Iya ; Iya meri pemeri ngagai mensia . "
49004009	( Nama reti " Iya niki " ? Reti nya , terubah , Iya nurun ngagai buntut dunya .
49004010	Iya ke nurun nya mega Iya ke niki ke atas jauh ngilah semua langit , ngambika Iya ngemenuhka semua utai enggau Iya Empu . )
49004011	Iya nya ke meri pemeri ngambika sekeda nyadi rasul , sekeda nyadi nabi , sekeda nyadi penginjil , sekeda nyadi gembala lalu sekeda nyadi pengajar ,
49004012	kena nyikap nembiak Tuhan ngereja pengawa orang Kristian , kena ngemansangka tubuh Kristus ,
49004013	datai ke semua kitai nyau segempung magang dalam pengarap , sama sepenemu pasal Anak Allah Taala , nyadi orang ke besai tuai lalu nyadi sebaka enggau Kristus .
49004014	Kitai enda tau agi nyadi anak mit ke dikebu lalu ditabanka kia-kia ulih genap macham ajar ti datai ari akal mensia , enggau ulih kelakar orang ke nipu .
49004015	Tang kitai patut bejakuka pasal utai ti bendar dalam pengerindu , mansang dalam semua utai ngagai Iya ke nyadi kepala , iya nya Kristus ,
49004016	ke bejantilka semua perengka tubuh , lalu nanggam sida ngena semua rakat ti diberi ngagai tubuh nya , lalu ngasuh semua perengka tubuh nya sama bekereja enggau menyana ngemansang lalu niri negika tubuh nya dalam pengerindu .
49004017	Nya alai , aku netap lalu nekanka tu dalam nama Tuhan : badu agi diau baka orang bansa bukai ke enda menuku runding .
49004018	Runding sida nyau petang , lalu sida diseraraka ari pengidup Allah Taala laban sida nadai nemu utai sereta kieh .
49004019	Sida nyau enda nemu malu agi , lalu udah nyerahka diri ngagai pengidup ti kamah , sereta seruran ingin deka ngereja semua macham ulah ti kamah .
49004020	Nya ukai utai ti dipelajarka kita pasal Kristus !
49004021	Laban kita tentu udah ninga lalu diajar pasal Iya , laban pemendar endang dalam Jesus .
49004022	Kita udah diajar muai jalai pengidup kita ti lama , ulah ti lama ti dirusak sereta ditipu pengingin pengidup nya ,
49004023	lalu ngelakka runding enggau ati kita diubah nyadi baru ,
49004024	lalu kita nyadi mensia ti baru , ditempa neladan gamal Allah Taala lalu nyadi amat lurus sereta kudus .
49004025	Nya alai , badu agi bula ! Awakka semua kitai nyebut utai ti bendar ngagai pangan diri , laban semua kitai tu raban siti tubuh .
49004026	Anang bedosa lebuh kita ringat . Anang ringat apus hari ,
49004027	lalu anang meri peluang ngagai Sitan .
49004028	Orang ke penchuri enda tau enda badu agi ngenchuri , lalu ngereja pengawa ti menyana ngena jari iya empu , ngambika iya bisi utai dipekunsika enggau orang ke suntuk .
49004029	Anang mansutka jaku ti jai , tang semina nyebut jaku ti manah kena ngemansangka pengarap orang , ba maya ti patut , ngambika jaku nya meri berekat ngagai orang ke ninga .
49004030	Lalu anang ngenusahka ati Roh Kudus Allah Taala , ke udah dikena ngechop kita ke Hari Penebus .
49004031	Buai semua dengki , tebiat ngeransi , pengeringat , jaku laya , tebiat bejakuka orang , enggau semua ati ti begedi ,
49004032	lalu nelap enggau pangan diri , siru enggau pangan diri , ngampun pangan diri , baka Allah Taala , dalam Kristus , ke udah ngampun kita .
49005001	Nya alai tunda teladan Allah Taala , laban kita tu anak ke dikesayauka Iya .
49005002	Lalu idup dalam pengerindu , baka Kristus ke udah rinduka kitai , lalu udah nyerahka Diri ketegal kitai , nyadika genselan enggau piring ti bebau rengut , ti diberi ngagai Allah Taala .
49005003	Tang pengawa bambai , enggau semua ulah ti kamah , tauka pengamu enda patut nyadi ba bala kita , laban kita nembiak Tuhan .
49005004	Anang bejaku kamah , tauka bejaku beli , tauka enda senunuh bejaku laban utai nya enda patut ; tang beri terima kasih ngagai Allah Taala .
49005005	Kita enda tau enda nemu tu : orang ke bambai , tauka ngereja ulah ti kamah , tauka orang ke amu ( sama reti enggau nyembah engkeramba ) , nadai ungkup dalam Perintah Kristus , enggau dalam Perintah Allah Taala .
49005006	Anang nejuka orang nipu kita ngena jaku ti nadai reti , laban nya utai ti nyungkak Allah Taala ringat ngagai orang ke enda ngasika Iya .
49005007	Nya alai anang begulai enggau orang ke baka nya .
49005008	Laban dulu menya kita nya pemetang , tang diatu , dalam Tuhan , kita nyadi penampak . Nya alai , idup baka anak penampak ,
49005009	laban penampak mansutka semua buah ti badas , ti ngena , ti bendar .
49005010	Uji giga utai ti ngerinduka ati Tuhan .
49005011	Anang enggau orang ngereja pengawa pemetang ti nadai guna , tang pansutka penyai sida .
49005012	Indah nyebut utai ti dikereja sida belalai deh kitai malu .
49005013	Tang semua utai ti diayanka penampak , deka nyata magang dipeda ,
49005014	laban penampak ngasuh semua utai nyata magang dipeda . Nya kebuah Bup Kudus nyebut : " Dani meh kita ke tinduk ! Angkat ari pemati , lalu Kristus deka manchar ngagai kita . "
49005015	Nya alai idup enggau bejimat , ukai baka orang ke beli , tang baka orang ke bepenemu-dalam .
49005016	Kena semua peluang kita enggau badas , laban hari tu jai .
49005017	Nya alai , anang beli , tang giga semua peneka Tuhan .
49005018	Anang mabuk beirupka wain , laban pengawa nya jai , tang awakka kita dipenuhka enggau Roh Kudus ,
49005019	bejaku enggau pangan diri ngena masmur , pantun enggau lagu Roh , belagu muji Tuhan dalam ati kita ,
49005020	seruran meri terima kasih ngagai Allah Taala ti Apai , ke semua utai dalam nama Jesus Kristus Tuhan kitai .
49005021	Nunduk ngagai pangan diri , kena masa Kristus .
49005022	Kita ke bini , nunduk ngagai laki kita , baka ke nunduk ngagai Tuhan .
49005023	Laban laki nyadi kepala bini , baka Kristus ke nyadi kepala eklisia , iya nya tubuh Iya Empu , lalu Iya Empu nyadika Juruselamat ke eklisia nya .
49005024	Baka eklisia ke nunduk ngagai Kristus , baka nya mega bini patut nunduk ngagai laki dalam semua utai .
49005025	Kita ke laki , rinduka bini kita , baka Kristus ke rinduka eklisia , lalu nyerahka Diri Empu ke eklisia ,
49005026	ngambika nguduska eklisia , lebuh Iya udah nuchi eklisia nya ngena ai enggau ulih jaku Iya ,
49005027	lalu nyerahka eklisia nya enggau semua pemadas iya ngagai Iya Empu , nadai bepetik , enda ngeriut , tauka utai ti baka nya , ngambika eklisia nya kudus sereta nadai penimpang .
49005028	Baka nya meh laki patut rinduka bini diri , baka iya ke rinduka tubuh diri empu . Laki ke rinduka bini diri , rinduka diri empu .
49005029	Laban nadai orang kala begedika tubuh diri , tang iya nupi sereta bejimat ngintu tubuh nya , baka ti dikereja Kristus ke eklisia ,
49005030	laban kitai tu raban tubuh Iya .
49005031	" Nya kebuah lelaki ninggalka apai indai iya , lalu jadi enggau bini iya , lalu seduai iya nyadi setubuh enggau pangan diri . "
49005032	Tu misteri ti besai kena aku mandingka Kristus enggau eklisia .
49005033	Tang genap iku kita patut rinduka bini diri , baka kita ke rinduka diri empu , lalu bini patut masa laki .
49006001	Kita ke anak , ngasika apai indai kita dalam Tuhan , laban utai nya ngena .
49006002	" Bebasaka apai enggau indai nuan " - nya terubah-rubah pesan ti disempulang enggau semaya :
49006003	" ngambika nuan mujur , sereta panjai umur nguan menua . "
49006004	Lalu kita ke apai , anang ngereja utai ti tau ngemediska ati anak kita , tang iring sida nyadi orang ke besai tuai dalam disiplin enggau ajar Tuhan .
49006005	Kita ke ulun , ngasika tuan kita enggau ati ti nangi sereta bejimat , enda belampung ati , baka ke ngasika Kristus ;
49006006	ukai semina lebuh sida meda kita , ketegal kita deka minta diri dipuji sida , tang laban kita ulun Kristus ke ngereja peneka Allah Taala enggau pengabis ati kita .
49006007	Kereja pengawa kita enggau ati ti ransing , baka ke ngereja pengawa ke Tuhan , ukai baka ke ngereja pengawa ke mensia ,
49006008	laban kita nemu , Tuhan deka ngupah genap iku kitai ketegal kereja ti manah ti dikereja kitai , nemuka kitai nya ulun tauka ukai ulun .
49006009	Lalu kita ke bempu ulun , kereja baka nya mega ngagai ulun kita . Badu agi ngemba sida , laban kita nemu , kita enggau sida sama besaumka siku aja Tuan di serega , lalu Iya enda bepilih mata .
49006010	Ke pengujung iya , keringka diri dalam Tuhan , ngena pengering kuasa Iya .
49006011	Rasukka semua senyata Allah Taala , ngambika kita ulih ngelaban akal Sitan .
49006012	Laban kitai ukai beperang ngelaban isi enggau darah , tang ngelaban bala pemerintah , ngelaban perintah , ngelaban kuasa dunya ti petang tu , enggau ngelaban kuasa roh ti jai di langit .
49006013	Nya alai , rasukka semua senyata Allah Taala , ngambika kita tan lebuh hari ti jai nya datai , lalu lebuh kita udah ngereja semua utai , kita deka mengkang bediri tegap .
49006014	Nya alai bediri kita , lalu tanchangka pemendar nyadika belulang ba punggung kita , enggau pengelurus nyadika terabai dada kita ,
49006015	enggau ati ti seruran sedia deka nusui Berita Manah pasal pemaik , nyadika kasut kita .
49006016	Nambahka nya , ambi pengarap nyadika terabai kena kita madamka semua laja ti beapi-api ti ditimbakka Sitan .
49006017	Lalu ambi pengelepas nyadika selapuk kebal kita , enggau jaku Allah Taala nyadika pedang Roh .
49006018	Besampi dalam Roh tiap kali kita besampi , ngena semua macham sampi enggau peminta . Nya alai seruran bejaga lalu majak besampika semua nembiak Tuhan .
49006019	Besampi mega ke aku ngambika lebuh aku bejaku , leka jaku diberi ngagai aku lebuh aku , enggau ati ti berani , madahka misteri Berita Manah ,
49006020	laban aku nyadi pengari ke Berita Manah nya , taja pen aku kena jil ketegal Berita Manah nya . Besampi ke aku , ngambika aku berani nusui Berita Manah nya , laban aku enda tau enda nusui Berita Manah nya .
49006021	Menyadi kitai Taikikus , ke tetap ati nyadi ulun Tuhan , deka madahka semua utai ngagai kita , ngambika kita nemu pasal aku , enggau pasal utai ti dikereja aku .
49006022	Aku ngasuh iya nemuai ngagai kita ketegal tuju tu aja , ngambika kita nemu gaya pendiau kami , sereta meransang kita .
49006023	Awakka Allah Taala ti Apai , enggau Tuhan Jesus Kristus meri pemaik , pengerindu enggau pengarap ngagai semua orang Kristian .
49006024	Awakka berekat Allah Taala meruan enggau semua orang ke enda badu rinduka Tuhan Jesus Kristus .
50001001	Surat ari Paul enggau Timoti , ulun Jesus Kristus Ngagai semua nembiak Tuhan ke diau di Pilipi , nyengkaum sida bishop enggau sida dikon :
50001002	Awakka Allah Taala ti Apai kitai enggau Tuhan Jesus Kristus meri kita berekat enggau pemaik .
50001003	Aku meri terima kasih ngagai Allah Taala aku ke kita genap kali aku ingatka kita .
50001004	Dalam semua sampi aku ke semua kita , aku besampi enggau ati ti gaga ,
50001005	laban kenyau ari hari ti keterubah nyentuk ngagai diatu , kita udah sama enggau aku ngerembaika Berita Manah .
50001006	Lalu aku nemu , Allah Taala ke udah ngepunka pengawa ti badas tu ba kita , deka nembuka pengawa nya lebuh Hari Jesus Kristus .
50001007	Aku endang patut berunding baka tu ke semua kita , laban aku endang seruran ngingatka kita dalam ati aku , laban semua kita udah sama enggau aku ngereja pengawa ti udah diberi Allah Taala ngagai aku , nemuka lebuh aku bejaku ngarika sereta netapka pengamat Berita Manah dalam rumah jil tu tauka di luar .
50001008	Laban Allah Taala nemu aku amat lelengauka kita ngena pengerindu Jesus Kristus .
50001009	Tu sampi aku ke kita : minta pengerindu kita majak nambah-menambah , sama enggau penemu enggau penalam perening kita ,
50001010	ngambika kita nemu milih utai ti pemadu badas , lalu nyadi tuchi sereta nadai bepenyalah lebuh Hari Kristus ,
50001011	penuh laban buah pengelurus ti datai ulih Jesus Kristus , ti mai puji enggau mulia ngagai Allah Taala .
50001012	Aku dekaka kita nemu , menyadi , utai ti udah nyadi ba aku amat udah nulung ngerembaika Berita Manah ,
50001013	datai ke semua orang ke nyaga istana Raja Besai , enggau semua orang bukai , nemu aku kena tan dalam rumah jil ketegal Kristus ;
50001014	lalu mayuh bala menyadi nyadi kempang ati dalam Tuhan , lalu majak berani agi nusui pesan Allah Taala .
50001015	Sekeda amat madahka pasal Kristus laban sida kepapas tauka nyemekih pangan diri , tang sida ti bukai , ari ati ti manah .
50001016	Raban ti kedua nya ngereja nya ari pengerindu , laban sida nemu aku udah dipaduka bejaku ngeringka Berita Manah .
50001017	Raban ti keterubah nya , madahka pasal Kristus laban sida tinggi ati ke diri empu , ukai beduduk ba ati ti betul , laban sida nguji ngenusahka ati aku lebuh aku agi dalam rumah jil .
50001018	Tang nya nadai ngawa , asal ga Berita Manah Kristus ditusui ngena semua macham chara , nemuka juluk ati nya salah tauka ngena . Lalu aku gaga ati ke nya .
50001019	Sigi amat , aku endang deka majak rami gaga ati , laban aku nemu , ari sampi kita , enggau ari tulung Roh Jesus Kristus , aku deka dilepaska .
50001020	Aku endang ngarap sereta ngadang diri enda malu , tang bejaku enggau naka pemerani , ngambika Kristus seruran dimuliaka dalam tubuh aku baka selama , nemuka ngena pengidup tauka ngena pemati aku .
50001021	Laban ba aku , enti aku idup , aku idup ke Kristus , lalu enti aku mati , aku untung .
50001022	Enti aku majak idup di dunya tu , reti nya aku ulih ngereja mayuh agi pengawa ti beguna . Lalu aku enda nemu ni ti patut dipilih aku .
50001023	Aku enda nemu jalai milih utai ari utai dua bengkah nya . Aku bisi amat ati deka ninggalka pengidup tu , lalu begulai enggau Kristus , laban nya lebih manah agi ;
50001024	tang aku beguna agi ba kita enti aku mengkang idup .
50001025	Nya alai laban aku nemu nya , aku nemu diri deka mengkang idup lalu majak diau enggau semua kita , ngemansang sereta meri pengaga ngagai kita dalam pengarap ,
50001026	ngambika aku mayuh agi peluang temegah enggau kita dalam Jesus Kristus lebuh aku nemuai baru ngagai kita .
50001027	Utai ti lebih beguna nya , kita enda tau enda idup nitihka ajar ti dibai Berita Manah Kristus , ngambika , nemuka aku bisi enggau kita , tauka nadai enggau kita , aku ulih ninga kita sama seati , sama sepenemu , begandin bau bebendar bekereja ke pengarap ti dibai Berita Manah ,
50001028	lalu enda takutka munsuh kita . Ba munsuh kita , tu nunjukka sida deka dirusak , tang ba kita , tu nunjukka kita dilepaska . Semua utai tu endang dikereja Allah Taala magang .
50001029	Laban ulih pengasih Iya , Iya udah meri kita hak ukai semina arapka Kristus , tang mega natka pemerinsa ketegal Iya ,
50001030	laban diatu kita sama enggau aku bebendar ngereja pengawa , pengawa ti udah dipeda kita kereja aku , lalu agi mengkang dikereja aku diatu , munyi ti didinga kita .
50002001	Nya alai enti kita berasai diperansang laban kita begempung enggau Kristus , enti kita berasai lantang laban pengerindu Iya , enti kita bisi kaul enggau Roh Kudus , enti kita nelap sereta siru enggau pangan diri ,
50002002	awakka kita ngenyukupka pengaga ati aku : awakka kita sama sepenemu , rinduka pangan diri , besetuju sereta sebaka runding enggau pangan diri .
50002003	Anang ngereja utai semina berundingka diri empu aja , tauka beduduk ba ati ti deka ngenyumbungka diri , tang enggau ati ti baruh , seruran ngumbai orang bukai pama agi ari kita .
50002004	Anang semina berundingka diri empu aja , tang berunding mega ke orang bukai .
50002005	Gaga runding kita sebaka enggau runding Jesus Kristus :
50002006	Taja pen Iya endang Allah Taala tang Iya enda ngumbai diri sebaka enggau Allah Taala ,
50002007	tang Iya ngelengkaka semua nya , lalu ngaga Diri nyadi ulun , ada ngena gamal mensia .
50002008	Iya ngemaruhka Diri , lalu ngasi nyentuk ke mati , indah mati ba kayu regang .
50002009	Nya alai Allah Taala udah ngangkatka Iya tinggi lalu meri Iya nama ti ari atas semua nama ,
50002010	ngambika lebuh nama Jesus disebut , semua utai di serega , di dunya enggau di dunya ti di baruh , besugang magang ,
50002011	lalu semua dilah deka ngaku Jesus nya Tuhan , ke mulia Allah Taala ti Apai .
50002012	Nya alai , menyadi ke dikerinduka aku , baka kita ke udah seruran ngasika aku , ukai semina lebuh aku begulai enggau kita , tang kelebih agi lebuh aku enda begulai enggau kita , awakka kita bekereja enggau ati ti nangi sereta getar-getar ngenyukupka pengelepas kita ;
50002013	laban Allah Taala ke bekereja dalam kita ti ngasuh kita deka sereta ulih ngereja utai ti ngerinduka ati Iya .
50002014	Anang mutap tauka bekelikuh lebuh kita ngereja semua utai ,
50002015	ngambika kita nyadi anak Allah Taala ke nadai bepenyalah , tuchi , nadai penimpang , lebuh kita diau begulai enggau orang ke jai sereta bedosa , ke alai kita manchar baka bintang di dunya tu .
50002016	Enti kita bepegai teguh ba jaku ti meri pengidup , nya baru aku , lebuh Hari Kristus , tau temegahka diri ke enda lebu ngapa gawa .
50002017	Tang enti sema darah aku dituang kena ngenselan piring pengarap kita , ati aku gaga lalu sama rami gaga ati enggau semua kita ,
50002018	baka kita ke gaga lalu sama rami gaga ati enggau aku .
50002019	Enti Tuhan nulung , aku ngarapka diri ulih ngasuh Timoti nemuai ngagai kita enda lama da agi , ngambika ati aku lantang lebuh aku ninga berita pasal kita .
50002020	Aku nadai orang bukai ke baka iya , ke deka balat ibuhka pengelantang kita .
50002021	Semua orang bukai semina berundingka pekara diri empu aja , ukai berundingka pekara Jesus Kristus .
50002022	Tang kita nemu pemesai guna Timoti ba aku , pasal iya ke sama bekereja enggau aku nusui Berita Manah , baka anak ke nulung apai .
50002023	Nya alai aku ngarapka diri ulih ngasuh iya nemuai ngagai kita , sepengelengkas aku nemu gaya pengidup aku ditu ;
50002024	lalu aku ngarapka Tuhan deka mega ngasuh aku empu nemuai ngagai kita enda lama da agi .
50002025	Tang aku ngira diri patut ngirumka ngagai kita menyadi aku Epaproditus , ke sama gawa enggau aku , sereta sama nyadi soldadu enggau aku , ke nyadi seruan kita nulung aku ,
50002026	laban iya lelengauka semua bala kita , lalu udah irau ati laban iya nemu kita udah ninga pasal iya ke enda dapat .
50002027	Iya endang amat udah sakit , lalu nyau deka mati . Tang Allah Taala udah kasihka iya , ukai semina kasihka iya , tang kasihka aku mega , enggai ke ati aku kelalu tusah .
50002028	Nya alai aku balat agi keran deka ngasuh iya nemuai ngagai kita , ngambika kita rami gaga betemu enggau iya baru , sereta ngambika aku kurang agi irau .
50002029	Nya alai , sambut meh iya dalam Tuhan enggau ati ti gaga . Lalu beri meh basa ngagai semua orang ke baka nya ,
50002030	laban iya nyau ka mati bekereja ke Kristus , berambunka nyawa ngarika kita nembuka pengawa kita ba aku .
50003001	Ke pengujung iya , menyadi , rami gaga meh kita dalam Tuhan . Aku enda leju betandu nuliska utai tu ngagai kita , laban utai tu pulai ke pengelikun kita .
50003002	Bejaga ari sida ukui , iya nya orang ke ngereja penyai , bejaga ari orang ke besayatka tubuh .
50003003	Laban kitai tu orang ke nerima tutus ti bendar , ke nyembah Allah Taala dalam Roh , ke temegahka diri dalam Jesus Kristus , lalu enda manggaika diri ba utai ti dikereja ba tubuh ,
50003004	taja pen aku bisi kebuah temegahka utai ti dikereja ba tubuh aku . Enti orang ngumbai diri bisi kebuah temegahka utai ti dikereja ba tubuh , aku mayuh agi kebuah :
50003005	aku ditutus lebuh umur aku lapan hari . Aku orang Israel , ari raban bansa Benjamin , orang Hebrew ke diadaka orang Hebrew . Nyadi ba pasal Adat , aku orang Parisi .
50003006	Ba pasal pengangkun aku ke Adat , aku udah merinsaka eklisia . Ba pasal diau lurus di baruh Adat , aku nadai penyalah .
50003007	Tang semua penguntung ti udah ulih aku suba , diatu dikumbai aku pengerugi magang , ketegal Kristus .
50003008	Lebih agi ari nya , aku ngira semua utai pengerugi magang enti dibandingka enggau utai ti lebih agi beguna , iya nya nemu Jesus Kristus Tuhan aku . Ketegal Iya , aku udah muai semua utai , lalu ngira semua utai nya uras magang , ngambika aku tau bempu Kristus ,
50003009	lalu diau dalam Iya , ukai ngembuan pengelurus ke aku empu ti datai ari Adat , tang pengelurus ti datai ulih pengarap ke Kristus , pengelurus ti datai ari Allah Taala , ti beduduk ba pengarap .
50003010	Aku ingin deka nemu Kristus , sereta nemu kuasa pengangkat Iya ari mati , lalu sama enggau Iya ngasaika pemerinsa Iya , lalu nyadi sebaka enggau Iya dalam pemati Iya ,
50003011	ngambika , enti ulih , aku diangkatka idup baru ari mati .
50003012	Ukai reti nya aku udah bulih semua utai nya , tauka udah datai ba adan . Tang aku majak bebendar ngulihka prais nya , laban Kristus udah bempu aku .
50003013	Menyadi , aku ukai ngumbai diri udah bulih prais nya . Utai ti dikereja aku nya , aku badu agi ngingatka utai ti udah , lalu bebendar ngulihka utai ti di mua .
50003014	Aku majak belanda terus ngagai adan , ngulihka prais , iya nya kangau Allah Taala , ulih Jesus Kristus , ke mai aku ke serega .
50003015	Awakka semua kitai ke besai tuai sebaka runding enggau pangan diri . Lalu enti runding kita enda sebaka , Allah Taala deka mega madahka nya ngagai kita .
50003016	Tang aram kitai bepegai teguh ba utai ti udah ulih kitai .
50003017	Menyadi , awakka kita sama enggau orang bukai nunda teladan aku , lalu peratika sida ke nunda teladan ti udah diberi kami ngagai kita .
50003018	Laban , munyi ti suah udah dipadahka aku ngagai kita , lalu diatu aku madahka nya baru ngagai kita enggau ai mata , mayuh orang nyadi munsuh regang Kristus .
50003019	Sida nya deka dirusak . Perut sida nyadika petara sida , lalu sida temegahka utai ti patut dikemaluka sida . Sida numpuka runding sida ngagai utai dunya .
50003020	Tang kitai tu peranak serega , lalu kitai nganti Juruselamat kitai datai ari serega , iya nya Tuhan Jesus Kristus .
50003021	Iya deka ngubah tubuh kitai ti lemi tu , ngambika iya nyadi sebaka enggau tubuh Iya Empu ti bemulia , ngena kuasa ti dikena Iya ngasuh semua utai nunduk ngagai Iya magang .
50004001	Nya alai , menyadi ke dikerindu sereta dikelengauka aku , ke nyadika pengaga enggau makota aku , bediri tegap dalam Tuhan , menyadi .
50004002	Aku minta Eudia , lalu aku minta Sintike besetuju enggau pangan diri dalam Tuhan .
50004003	Lalu aku minta nuan , pangan aku ke taluk , nulung sida indu tu , laban sida udah bebendar enggau aku nusui Berita Manah , sama enggau Klemen , enggau semua sida bukai ke sama bekereja enggau aku , ke bisi nama dalam bup pengidup .
50004004	Seruran gaga ati dalam Tuhan . Aku nandu nya baru : awakka kita gaga ati !
50004005	Awakka semua orang nemu penyiru kita . Tuhan nyau semak .
50004006	Anang irauka utai , tang dalam semua utai , bantaika semua peminta kita ngagai Allah Taala ngena sampi , sampi peminta , enggau sampi terima kasih .
50004007	Lalu pemaik Allah Taala , ti ngelui peragam mensia , deka nyaga ati enggau runding kita dalam Jesus Kristus .
50004008	Ke pengujung iya , menyadi , perundingka utai ti bendar , ti manah , ti lurus , ti tuchi , ti badas , ti nelap , ti pemadu menyana , ti tau dipuji .
50004009	Kereja semua utai ti udah dipelajar , udah diterima , udah didinga , udah dipeda kita kereja aku ; lalu Allah Taala ti meri pemaik deka meruan enggau kita .
50004010	Ati aku balat gaga dalam Tuhan , laban kita diatu nyau nemu ibuhka aku baru . Iya ti bendar , kita endang amat nemu ibuhka aku suba , tang kita nadai peluang alai kita ngayanka nya .
50004011	Ukai reti nya aku beserabanaka penyuntuk diri , laban aku udah belajar nemu puas ati , nemuka aku suntuk tauka enda .
50004012	Aku nemu reti asai suntuk , lalu aku mega nemu reti asai mayuh utai . Dalam semua utai , aku udah nemu chara ti resia kena aku napi maya aku kenyang tauka lapar , maya aku mayuh utai tauka suntuk .
50004013	Aku ulih ngereja semua utai ulih Iya ke meri aku pengering .
50004014	Tang manah amat kita udah nulung aku lebuh aku dituntung penusah .
50004015	Kita orang Pilipi endang nemu , lebuh aku baru belabuh nusui Berita Manah suba , lebuh aku angkat ari menua Masedonia , nadai eklisia deka nulung aku , kelimpah ari kita ;
50004016	laban indah lebuh aku di Tesalonika deh kita suah ngirumka tulung ngagai aku .
50004017	Ukai reti nya aku minta pemeri nya , tang aku deka meda penguntung kita ditambahka ngagai akaun kita .
50004018	Aku udah nerima semua bayar , lebih ari chukup ! Aku puas ati , laban aku udah nerima ari Epaproditus pemeri ti dikirumka kita ngagai aku , piring ti bebau rengut , piring ti diterima sereta dikerinduka Allah Taala .
50004019	Lalu Allah Taala aku , deka meri semua utai ti dipeguna kita , nitihka pengaya mulia Iya dalam Jesus Kristus .
50004020	Beri meh mulia ngagai Allah Taala enggau Apai kitai belama-lama iya ! Amin .
50004021	Beri tabi basa ngagai genap iku nembiak Tuhan . Bala menyadi ke begulai enggau aku ditu , bela ngirumka tabi basa ngagai kita .
50004022	Semua nembiak Tuhan bela ngirumka tabi basa ngagai kita , kelebih agi sida ke dalam istana Raja Besai .
50004023	Awakka pengasih Tuhan Jesus Kristus meruan enggau kita semua . Amin .
51001001	Surat ari Paul , rasul Jesus Kristus ulih peneka Allah Taala , enggau ari menyadi kitai Timoti ,
51001002	Ngagai bala nembiak Tuhan enggau ngagai menyadi lelaki enggau menyadi indu kitai ke tetap ati ngagai Kristus di Kolosi : Awakka Allah Taala ti Apai kitai meri kita berekat enggau pemaik .
51001003	Kami seruran meri terima kasih ngagai Allah Taala ti Apai Jesus Kristus Tuhan kitai , lebuh kami besampika kita ,
51001004	laban kami bisi ninga pasal pengarap kita ke Jesus Kristus , enggau pasal pengerindu kita ke semua nembiak Tuhan ,
51001005	ketegal pengadang ti disedia ke kita di serega . Kita udah ninga pasal pengadang tu suba dalam pesan ti bendar , iya nya Berita Manah
51001006	ti udah datai ba kita . Baka iya ti bebuah sereta ngerembai di serata dunya , baka nya mega Berita Manah nya udah bebuah ba bala kita kenyau ari maya kita ke terubah ninga iya lalu belabuh meretika semua pemendar pasal pengasih Allah Taala .
51001007	Kita udah nemu pasal pengasih nya ari Epapras , orang ke sama bekereja enggau kami , ke dikerinduka kami . Epapras nya orang ke tetap ati bekereja ke Kristus ngarika kita ,
51001008	lalu iya udah madah ngagai kami pasal pengerindu kita dalam Roh Kudus .
51001009	Nya kebuah , kenyau ari maya kami ninga nya , kami enda ngetu besampika kita , minta kita dipenuhka enggau penemu pasal peneka Allah Taala , sereta enggau semua penemu-dalam enggau pemereti ti datai ari Roh Kudus ,
51001010	ngambika kita idup nitihka jalai Tuhan , ngerinduka ati Iya lebuh kita bebuah ngereja semua pengawa ti manah , sereta mansang dalam penemu pasal Allah Taala .
51001011	Awakka kita digaga nyadi kering ulih semua pengering ti datai ari kuasa Iya ti bemulia , lalu awakka kita sedia tan natka semua pemerinsa enggau ati ti liat , lebuh kita , enggau ati ti gaga
51001012	meri terima kasih ngagai Apai , ke udah ngasuh kami bekunsika pesaka nembiak Tuhan ke diau dalam penampak .
51001013	Iya udah ngelepaska kitai ari kuasa pemetang , lalu mindahka kitai ngagai Perintah Anak ke dikerinduka Iya ,
51001014	ke udah nebus kitai , reti nya , udah ngampun dosa kitai .
51001015	Kristus nya meh gamal Allah Taala ti enda ulih dipeda . Iya Anak ke terubah diadaka ari atas semua utai ti digaga ,
51001016	laban semua utai ti di serega enggau di dunya udah digaga ulih Kristus , utai ti ulih dipeda enggau ti enda ulih dipeda , nemuka utai nya kerusi diraja , tauka kuasa , tauka perintah , tauka pemerintah -- semua utai nya udah digaga ulih Kristus , ke Kristus .
51001017	Kristus endang udah bisi dulu ari semua utai , lalu semua utai begempung dalam Iya .
51001018	Kristus nyadi kepala ke tubuh , iya nya eklisia . Kristus nyadika pun , Anak ke terubah diangkatka ari mati , ngambika Iya ari atas semua .
51001019	Laban semua personaliti Allah Taala udah gaga diau dalam Kristus ,
51001020	lalu ulih Kristus , Allah Taala udah gaga ati mai semua utai bebaik enggau Allah Taala Empu , nemuka di dunya tauka di serega , ulih darah Kristus ti dituang ba kayu regang .
51001021	Lalu kita , ke udah beserara ari Allah Taala , lalu udah bemunsuh enggau Iya dalam ati kita , lalu udah ngereja penyai ,
51001022	diatu udah dibai Kristus bebaik enggau Allah Taala ngena tubuh Kristus Empu , ulih pemati Iya , ngambika Iya nyerahka kita kudus , nadai bepenyalah , nadai jalai mantah , ngagai Allah Taala ,
51001023	asal ga kita majak tegap sereta tan dalam pengarap , enda bekinsit ari pengadang ti disemaya Berita Manah ti udah didinga kita , ti udah ditusui ngagai semua orang di baruh langit . Aku udah nyadi ulun Berita Manah nya .
51001024	Diatu aku gaga ati natka pemerinsa , ke penguntung kita , lalu dalam tubuh aku empu , aku ngenyukupka pemerinsa ti enda ditatka Kristus , ke penguntung eklisia , iya nya tubuh Iya .
51001025	Aku udah diasuh Allah Taala bekereja ke eklisia , ngereja pengawa ti udah diberi Iya ngagai aku ke penguntung kita , ngambika jaku Allah Taala ditemu magang ,
51001026	iya nya misteri ti udah dilalaika Allah Taala ari semua serak sejeman-jeman tu , tang diatu dipandangka ngagai nembiak Iya .
51001027	Allah Taala udah mandangka nya laban Iya dekaka kita orang bansa bukai nemu pemesai pengaya enggau mulia misteri nya , iya nya Kristus ke diau dalam kita , ke alai kita manggaika pengadang kita deka sama enggau bempu mulia Allah Taala .
51001028	Kristus nya ke ditusui kami , lalu kami meri jaku tangkan sereta ngajar genap iku orang ngena semua penemu-dalam , ngambika kami ulih nyerahka genap iku sida chukup badas dalam Kristus .
51001029	Nya meh kebuah aku bebendar bekereja ngena semua pengering kuasa ti diberi Iya ngagai aku .
51002001	Laban aku dekaka kita nemu pemendar aku bekereja ke kita , enggau ke sida ke di Laudisia , enggau ke semua orang ke enda kala betemu betunga mua enggau aku .
51002002	Aku dekaka ati sida diperansang sereta begempung dalam pengerindu , ngambika sida meretika semua utai , lalu nemu misteri Allah Taala , iya nya Kristus Empu ,
51002003	ke alai semua penemu-dalam enggau penemu dilalaika .
51002004	Aku nyebut tu ngambika orang enda ulih nipu kita ngena kelakar ti manah didinga .
51002005	Laban taja pen aku enda begulai enggau kita batang tubuh , tang aku begulai enggau kita dalam roh , lalu aku gaga meda kita seati sereta tegap dalam pengarap kita ke Kristus .
51002006	Nyadi laban kita udah nerima Jesus Kristus nyadika Tuhan kita , awakka kita majak idup dalam Iya ,
51002007	beurat sereta mansang dalam Iya , lalu nyadi tegap dalam pengarap , nitihka ajar ti udah diberi ngagai kita , lalu seruran meri terima kasih .
51002008	Anang nejuka orang nipu kita ngena penemu enggau kelakar ti nadai reti , ti datai ari ajar mensia , ti datai ari ajar bala roh ti merintah di langit enggau di dunya tu , ukai ari Kristus .
51002009	Laban semua personaliti Allah Taala endang diau dalam tubuh Kristus ,
51002010	lalu kita udah diberi pengidup enggau penuh dalam Kristus ke ari atas semua pemerintah enggau kuasa .
51002011	Dalam Kristus mega kita udah ditutus ngena chara roh , lebuh Iya ngelepaska kita ari ulah ti bedosa , ukai ditutus jari mensia tang , tang ditutus Kristus ,
51002012	lebuh kita dikuburka sama enggau Iya lebuh kita dibaptisa , lalu kita mega diangkatka ari mati sama enggau Iya ulih pengarap kita ke kuasa Allah Taala ti ngangkatka Iya ari mati .
51002013	Lebuh kita agi mati dalam dosa , lalu kita apin ditutus ari dosa kita , Allah Taala ngidupka kita sama enggau Kristus , lebuh Iya ngampun kitai ari semua dosa kitai ,
51002014	lebuh Iya muai semua adat ti ditulis enggau atur ti ngelaban kitai . Iya muai semua utai nya , lebuh Iya mantangka sida ba kayu regang .
51002015	Iya ngerampas semua senyata ari perintah enggau kuasa , lalu mandangka sida ngagai orang mayuh , kena Iya ngayanka Diri udah menang ngelaban sida ngena kayu regang .
51002016	Nya alai anang nejuka orang ngakim kita pasal utai ti diempa tauka diirup kita , tauka pasal hari ti kudus , tauka pasal Gawai Anak Bulan , tauka pasal hari Sabat .
51002017	Semua utai nya semina ayuk utai ti deka datai , tang utai ti bendar diempu Kristus .
51002018	Anang nejuka orang ngumbai kita enda chukup badas . Sida nya orang ke pura-pura baruh ati lalu besembahka melikat . Sida bejakuka pasal genera , ngerigangka diri enggau nadai kebuah ngena runding mensia .
51002019	Sida enda bepegai teguh ba Kristus , ke nupi sereta bejantilka semua perengka tubuh nya ngena urat enggau rakat , lalu ngasuh tubuh nya mansang besai nitihka peneka Allah Taala .
51002020	Enti kita udah mati enggau Kristus , lalu udah dilepaska ari roh ke merintah di langit enggau di dunya , nama kebuah kita diau baka ke agi diempu dunya ? Nama kebuah kita nunduk ngagai adat baka
51002021	" Anang megai nya , Anang ensepi nya , Anang negu nya " ?
51002022	Semua adat nya bejakuka pasal utai ti nemu abis lebuh sida udah dikena , laban utai nya semina adat enggau ajar mensia .
51002023	Adat nya baka ke beduduk ba penemu-dalam , ngasuh orang pura-pura ngayanka diri kudus , ngayanka diri baka ke baruh ati , merinsaka tubuh diri , tang utai nya nadai guna kena nagang pengingin tubuh .
51003001	Nya alai enti kita udah diangkatka idup baru enggau Kristus , tumpuka ati kita ngagai utai ti di serega , alai Kristus ke duduk muak ari kanan Allah Taala .
51003002	Berundingka utai serega , ukai berundingka utai dunya ,
51003003	laban kita udah mati , lalu pengidup kita diatu dilalaika enggau Kristus dalam Allah Taala .
51003004	Lebuh Kristus , ke nyadi pengidup kitai , pegari , kita deka mega pegari enggau Iya dalam mulia !
51003005	Nya alai bunuh semua pengingin dunya ti dalam kita , baka : pengawa bambai , ulah ti kamah , runding ti kamah , pengingin ti jai , enggau pengamu ( reti nya nyembah engkeramba ) .
51003006	Nya utai ti nyungkak Allah Taala ringat ngagai orang ke enda ngasi .
51003007	Nya meh gaya pengidup kita suba , lebuh kita agi nitihka pengingin dunya .
51003008	Tang diatu buai semua utai nya ari kita , baka : pengeringat , ati ti ngeransi , ati ti bedendam , ati ti seruran deka bejakuka orang , enggau jaku ti kamah .
51003009	Anang bulaka pangan diri , laban kita udah ngelengkaka pengidup ti lama , enggau semua pengawa iya ,
51003010	lalu udah nyadi mensia ti baru , ke majak diubah nyadi baru belama dalam penemu neladan gamal Allah Taala Empu .
51003011	Dalam pengidup ti baru tu sigi nadai bida entara orang bansa bukai enggau orang Judah , entara orang ke udah ditutus enggau orang ke enda ditutus , entara orang ke enda beradat enggau orang ke semina pama mimit ari jelu , entara orang ke ulun enggau orang ke ukai ulun , tang Kristus nyadi semua , dalam semua !
51003012	Nya alai , laban kita udah dipilih Allah Taala nyadi orang ke kudus sereta dikerinduka Iya , rasukka penyiru , penelap , ati ti baruh , ati ti nemu nunduk ngagai pangan diri , enggau ati ti liat .
51003013	Sabar enggau pangan diri , lalu ampun pangan diri enti kita bisi enda nyamai ati ngagai pangan diri . Baka Tuhan ke udah ngampun kita , baka nya mega kita ngampun pangan diri .
51003014	Lebih ari semua , rasukka pengerindu kena ngempung semua utai nyadi siti .
51003015	Lalu awakka pemaik Kristus merintah dalam ati kita , laban semua kita udah dikangauka ngagai pemaik nya dalam siti tubuh . Lalu seruran beterima kasih .
51003016	Awakka semua jaku Kristus diau dalam kita . Ajar lalu rara pangan diri ngena semua penemu-dalam , lalu belagu ngena masmur , pantun , enggau ngena lagu Roh ngagai Allah Taala , enggau ati ti beterima kasih .
51003017	Dalam semua utai ti dikereja kita , nemuka ngena jaku tauka ngena pengawa , kereja semua utai nya dalam nama Tuhan Jesus , meri terima kasih ngagai Allah Taala dalam nama Iya .
51003018	Kita ke bini , nunduk ngagai laki kita , laban nya endang patut dikereja kita dalam Tuhan .
51003019	Kita ke laki , rinduka bini kita , lalu anang kasar enggau sida .
51003020	Kita ke anak , ngasika apai indai kita dalam semua utai , laban nya ngerinduka ati Tuhan .
51003021	Kita ke apai , anang ngereja utai ti tau ngasuh anak kita ringat , enggai ke sida alah semengat .
51003022	Kita ke ulun , ngasika tuan kita dalam semua utai , ukai semina lebuh sida meda kita ketegal kita minta diri dikerinduka sida , tang enggau pengabis ati kita laban kita nangika Tuhan .
51003023	Kereja semua utai enggau pengabis ati kita , baka ke bekereja ke Tuhan , ukai ke mensia ,
51003024	laban kita nemu , kita deka nerima ari Tuhan pesaka nyadika upah kita , laban kita bekereja ke Tuhan Jesus Kristus .
51003025	Laban orang ke ngereja penyalah deka diupah nitihka penyalah ti dikereja iya , lalu Tuhan enda bepilih mata .
51004001	Kita ke tuan , intu ulun kita enggau badas sereta lurus , laban kita empu nemu kita bisi mega Tuan di serega ,
51004002	Seruran majak besampi . Lebuh kita besampi , seruran bejaga sereta besampi terima kasih .
51004003	Besampi mega ke kami , minta Allah Taala muka pintu ngambika kami ulih nusui misteri Kristus . Nya pengawa ti ngasuh aku kena tutup .
51004004	Besampi ke aku , ngambika aku ulih nerangka misteri nya , baka ti patut dikereja aku .
51004005	Kita enda tau enda pintar lebuh kita begulai enggau orang ke ukai orang Kristian , ngena semua peluang kita .
51004006	Awakka jaku kita seruran badas sereta ngenyamaika ati orang , ngambika kita nemu jalai kita patut nyaut semua orang .
51004007	Taikikus deka madahka semua berita pasal aku ngagai kita . Iya tu menyadi ke dikerinduka kami , ke tetap ati enggau kami bekereja ke Tuhan .
51004008	Aku udah ngasuh iya nemuai ngagai kita ketegal tuju tu aja , iya nya , ngambika kita nemu berita pasal kami , sereta ngambika iya meransang kita .
51004009	Iya deka datai sama enggau Onisimus , menyadi ke tetap ati , ke dikerinduka kitai , ke ari raban kita empu . Seduai iya deka madah ngagai kita semua utai ti nyadi ditu .
51004010	Aristarkus , ke ditutup dalam rumah jil sama enggau aku , ngirumka tabi basa ngagai kita , lalu baka nya mega Mark , petunggal Barnabas . ( Kita udah nerima atur pasal iya ; enti iya datai , sambut meh iya . )
51004011	Jesus , ke dikumbai Justus , mega ngirumka tabi basa . Ka semina sida tiga tu aja orang Judah ke arap , ke bekereja enggau aku ke Perintah Allah Taala , lalu sida tiga tu udah ngelantangka ati aku .
51004012	Epaphras , iya nya siku raban kita empu , ke nyadi ulun Jesus Kristus , ngirumka tabi basa . Iya seruran bebendar amat besampika kita , ngambika kita nyadi orang ke besai tuai dalam pengarap , lalu nemu semua peneka Allah Taala .
51004013	Laban aku besaksi madahka iya udah bebendar amat bekereja ke kita , enggau ke sida ke di Laudisia , enggau di Hierapolis .
51004014	Luke , lutur ke dikesayauka kitai , enggau Demas ngirumka tabi basa ngagai kita .
51004015	Beri tabi basa ari aku ngagai bala menyadi ke di Laudisia , kelebih agi ngagai Nympa , enggau ngagai raban eklisia ke begempuru dalam rumah iya .
51004016	Lalu lebuh surat tu udah dibacha di mua bala kita , awakka iya mega dibacha dalam eklisia di Laudisia . Lalu kita patut mega macha surat ari Laudisia .
51004017	Lalu sebut ngagai Arkipus , " Nuan enda tau enda nembuka pengawa ti udah diterima nuan dalam Tuhan . "
51004018	Aku , Paul , ke nulis leka jaku tu : Tabi ari Paul . Kingatka aku ke ditanchang ngena rantai ! Awakka Allah Taala merekatka kita .
52001001	Surat ari Paul , Silas , enggau Timoti , Ngagai eklisia di Tesalonika dalam Allah Taala ti Apai enggau Tuhan Jesus Kristus : Awakka berekat enggau pemaik diberi ngagai kita .
52001002	Kami seruran meri terima kasih ngagai Allah Taala ke semua kita , lalu seruran nyebut nama kita dalam sampi kami ,
52001003	ngingatka di mua Allah Taala ti Apai , pengawa ti dikereja kita ke pengarap , pengawa ti dikereja kita ketegal pengerindu , enggau penegap pengadang kita ke Jesus Kristus Tuhan kitai .
52001004	Laban kami nemu , menyadi ke dikerinduka Allah Taala , Iya udah milih kita ,
52001005	laban Berita Manah ti ditusui kami ngagai kita ukai semina ditusui kami ngena leka jaku aja , tang mega ngena kuasa , enggau Roh Kudus , sereta enggau ngena pemesai pengarap kami ke Berita Manah . Kita nemu gaya pendiau kami , lebuh kami begulai enggau kita , ke penguntung kita .
52001006	Lalu kita nunda teladan kami enggau teladan Tuhan . Taja pen kita balat diperinsa , tang kita nerima jaku nya ngena pengaga ti datai Roh Kudus ,
52001007	ngambika kita nyadi teladan ke semua orang ke arap di Masedonia enggau di Akaia .
52001008	Laban jaku Tuhan udah ngerembai ari kita ukai semina di Masedonia , enggau di Akaia , tang di semua endur alai pengarap kita ke Allah Taala udah ditemu orang . Nya alai kami enda ibuh bejakuka pasal nya ,
52001009	laban orang ke di menua nya empu madahka gaya pemendar kita nyambut kami , enggau gaya kita nguingka diri ari engkeramba ngagai Allah Taala , lalu bekereja ke Allah Taala ti bendar , Allah Taala ti idup ,
52001010	sereta nganti Anak Iya datai ari serega , ke udah diangkatka Iya ari mati , iya nya Jesus ke ngelepaska kitai ari pengeringat ti deka datai .
52002001	Kita empu nemu , menyadi , kami enda lebu udah nemuai ngagai kita suba ,
52002002	tang taja pen kami udah balat diperinsa sereta dikeduan di Pilipi , baka ke ditemu kita , kami udah diberi Allah Taala pemerani nusui Berita Manah Allah Taala , taja pen mayuh orang nyakal kami .
52002003	Laban ajar kami ukai datai ari ati ti ngelakar , tauka ari juluk ati ti enda tuchi , tauka ari ati ti deka nipu ,
52002004	tang laban kami udah dikemendarka lalu diasuh Allah Taala nusui Berita Manah , nya alai kami bejaku , ukai deka ngerinduka ati mensia , tang deka ngerinduka ati Allah Taala ke nguji ati kami .
52002005	Kita empu nemu , lalu Allah Taala Empu nyadika saksi kami , kami nadai kala ngena jaku kelangkung , tauka ngena jaku ti ngelalaika pengamu ;
52002006	lalu kami pen ukai mega minta puji ari mensia , nemuka ari kita tauka ari orang bukai ,
52002007	taja pen kami nyangka patut minta sebarang utai ari kita laban kami tu rasul Kristus . Tang kami nelap lebuh kami begulai enggau kita , baka indai ke siru enggau anak diri .
52002008	Kami balat rinduka kita datai ke kami sedia deka bekunsi enggau kita , ukai semina Berita Manah ari Allah Taala , tang mega nyawa kami empu , laban kami balat sayauka kita .
52002009	Kita , menyadi , tentu ingatka pemendar kami gawa . Kami gawa siang malam , ngambika kami enda nating kita lebuh kami nusui Berita Manah Allah Taala ngagai kita .
52002010	Kita empu meda lalu Allah Taala mega meda ulah kami endang tuchi , betul , sereta nadai salah , lebuh kami begulai enggau kita .
52002011	Kita empu nemu , kami ngintu kita baka apai ke ngintu anak diri ,
52002012	ngansak , meransang sereta mujuk kita idup ngemuliaka Allah Taala , ke udah ngangauka kita ngagai perintah enggau ngagai mulia Iya Empu .
52002013	Lalu kami mega seruran meri terima kasih ngagai Allah Taala ke nya , ngambika lebuh kita nerima jaku Allah Taala ti didinga kita ari kami suba , kita nerima iya ukai baka ke nerima jaku mensia , tang nerima jaku Allah Taala , laban iya endang amat jaku Allah Taala , ti bekereja dalam kita ke arap .
52002014	Laban kita , menyadi , nunda teladan eklisia Allah Taala dalam Jesus Kristus ti di Judea , laban kita empu natka diri diperinsaka bansa kita empu , baka sida di Judea ke diperinsaka orang Judah ,
52002015	ke udah munuh Tuhan Jesus enggau sida nabi , lalu muru kami . Sida ngasuh Allah Taala enda lantang ati , sereta ngelaban semua orang
52002016	laban sida nagang kami madah ngagai orang bansa bukai Berita Manah ti ulih nyelamatka sida . Nya alai , baka selama , sida endang seruran ngisi diri penuh enggau dosa . Tang diatu Allah Taala udah ringat ngagai sida !
52002017	Menyadi , lebuh kami nadai begulai enggau kita batang tubuh enda lama , kami balat lelengauka kita lalu gagit ati deka betemu betunga mua enggau kita .
52002018	Laban kami endang amat deka nemuai ngagai kita . Aku , Paul , endang enda ngetu-ngetu nguji nemuai ngagai kita , tang Sitan nagang kami .
52002019	Laban nama pengadang kami , tauka pengaga kami , tauka utai ti tau dikemegahka kami di mua Tuhan Jesus , enti ukai kita , lebuh Iya datai baru ?
52002020	Iya ti bendar , kita nyadi nyadika mulia enggau pengaga kami .
52003001	Nya alai lebuh kami nyau enda ulih natka diri agi , kami lalu mutuska runding ninggalka diri di Atens .
52003002	Kami lalu ngasuh Timoti , menyadi kitai , ke bekereja ke Allah Taala sama enggau kami ngerembaika Berita Manah pasal Kristus , ngambika iya ngeringka sereta meransang kita dalam pengarap ,
52003003	ngambika nadai siku kita beguyat lebuh kita kena perinsa . Kita empu nemu , pemerinsa nya endang ungkup kitai .
52003004	Laban lebuh kami begulai enggau kita , kami bisi madah , sebedau utai nya nyadi , kitai sigi deka kena perinsa . Diatu kita nemu utai nya udah nyadi .
52003005	Nya meh kebuah , lebuh aku nyau enda ulih natka diri agi , aku lalu ngasuh Timoti nemuai ngagai kita ngambika aku nemu pasal pengarap kita , laban aku irau enggai ke Sitan nguji kita , lalu ngelebuka pengawa kami .
52003006	Tang diatu Timoti baru udah pulai kitu ari kita , lalu udah mai berita ti manah pasal pengarap enggau pengerindu kita . Iya madahka pasal kita ke udah manah amat seruran ngingatka kami sereta lelengauka kami , baka kami ke lelengauka kita .
52003007	Nya meh kebuah , menyadi , dalam semua penusah enggau pemerinsa kami , kami berasai diperansang ulih kita ketegal pengarap kita .
52003008	Laban diatu kami idup , enti kita majak bediri tegap dalam Tuhan .
52003009	Baka ni ku kami ulih meri terima kasih ti chukup ngagai Allah Taala , ke semua pengaga ti diasaika kami di mua Allah Taala ketegal kita ?
52003010	Siang malam kami enggau naka pemendar besampi minta diri betemu enggau kita mua mata , lalu meri ngagai kita utai ti agi bisi kurang dalam pengarap kita .
52003011	Nya alai diatu awakka Allah Taala ti Apai kitai , enggau Jesus Kristus Tuhan kitai , nujuka pejalai kami ngagai kita .
52003012	Lalu awakka Tuhan ngasuh kita majak balat agi rinduka pangan diri , enggau rinduka semua orang , baka kami ke balat rinduka kita .
52003013	Lalu awakka Iya ngeringka ati kita kudus sereta nadai bepenyalah di mua Allah Taala ti Apai kitai , lebuh Tuhan Jesus datai , sama enggau semua nembiak Iya ti kudus .
52004001	Ke pengujung iya , menyadi , kami minta lalu meransang kita dalam Tuhan , baka kita ke udah belajar ari kami jalai kita patut idup , lalu ngerinduka ati Allah Taala , baka ke dikereja kita diatu , awakka kita majak ngereja lebih agi ari nya .
52004002	Laban kita nemu ajar ti udah diberi kami ngagai kita di baruh kuasa Tuhan Jesus .
52004003	Laban tu peneka Allah Taala ke kita , ngambika kita dikuduska : badu agi bambai ;
52004004	kita patut nemu nagang pengingin tubuh diri ngena jalai ti kudus sereta menyana ,
52004005	ukai ngembuan pengingin ti kamah baka orang bansa bukai ke enda nemu Allah Taala ;
52004006	ngambika nadai siku kita ngereja utai ti salah tauka ngambi ulih ba pangan diri , laban Tuhan deka malas orang ke ngereja nya , munyi ti udah dipadahka kami ngagai kita kena kami nangkan kita .
52004007	Laban Allah Taala ukai ngangauka kitai ngagai pengidup ti kamah , tang ngagai pengidup ti kudus .
52004008	Nya alai , barang sapa nulak ajar tu , ukai nulak ajar mensia , tang nulak ajar Allah Taala , ke meri Roh Kudus Iya ngagai kita .
52004009	Pasal pengerindu ke pangan ke sama pengarap , kita enda ibuh begunaka orang nuliska nya ngagai kita , laban kita empu udah diajar Allah Taala , ngasuh kita rinduka pangan diri ;
52004010	lalu kita endang amat rinduka semua menyadi di serata menua Masedonia . Tang kami meransang kita , menyadi , ngasuh kita majak ngereja lebih agi ari nya ,
52004011	ngasuh kita likun ulah , ngereja pengawa diri , lalu bekereja ngena jari kita empu munyi ti diasuh kami ;
52004012	ngambika kita manah ulah lebuh kita begulai enggau orang ke ukai Kristian , lalu enda bepanggai ba orang .
52004013	Tang kami enggai ke kita enda nemu , menyadi , pasal orang ke udah mati , ngambika kita enda tusah ati baka orang ke nadai pengadang .
52004014	Laban kitai arapka Jesus udah mati , lalu udah angkat idup baru , nya alai , ulih Jesus , Allah Taala deka mai enggau Iya orang ke udah mati .
52004015	Laban tu utai ti dipadahka kami ngagai kita ari jaku Tuhan Empu , iya nya , kitai ke idup , ke agi tinggal di dunya tu nyentuk ngagai maya penatai Tuhan , enda mupuk dulu ari orang ke udah mati .
52004016	Laban Tuhan Empu deka nurun ari serega enggau nyawa ti inggar , enggau nyawa tuai melikat , enggau munyi terumpit Allah Taala . Lalu orang ke mati , ke udah arapka Tuhan , deka angkat dulu .
52004017	Udah nya baru kitai ke agi idup , ke agi tinggal , deka digempuruka sama enggau sida dalam remang lalu betemu enggau Tuhan di langit , lalu kitai deka diau begulai enggau Tuhan belama iya .
52004018	Nya alai peransang pangan diri ngena jaku tu .
52005001	Tang ba pasal maya enggau musin , menyadi , kami enda ibuh nuliska pasal nya ngagai kita .
52005002	Laban kita empu nemu , Hari Tuhan deka datai baka penchuri ke datai lebuh malam hari .
52005003	Lebuh orang nyebut , " Kitai bisi pemaik sereta likun , " pengerusak deka ngenyit ninggang sida , baka indu ke radai deka beranak , lalu sida nadai jalai ngerarika diri .
52005004	Tang kita , menyadi , ukai diau dalam pemetang lalu kita enda patut tekenyit lebuh Hari nya datai baka penchuri ,
52005005	laban semua kita endang anak penampak , anak siang hari . Kitai tu ukai anak malam hari tauka anak pemetang .
52005006	Nya alai , anang kitai tinduk baka orang bukai , tang awakka kitai seruran dani sereta sedia belama ;
52005007	laban orang ke tinduk , tinduk lebuh malam hari , lalu orang ke mabuk , mabuk lebuh malam hari .
52005008	Tang laban kitai tu anak siang hari , kitai patut nemu nagang diri , lalu ngerasukka pengarap enggau pengerindu nyadika terabai dada kitai , enggau pengadang kitai ke pengelepas nyadika selapuk kebal kitai .
52005009	Laban Allah Taala ukai milih kitai ngambika kitai ditinggang pengeringat , tang ngambika kitai bulih pengelepas ulih Tuhan kitai Jesus Kristus
52005010	ke udah mati ke kitai , ngambika , nemuka kitai dani tauka tinduk , kitai tau idup begulai enggau Iya .
52005011	Nya alai peransang sereta tulung sukung pangan diri , baka ke dikereja kita diatu .
52005012	Tang , menyadi , kami minta kita bebasaka orang ke bekereja ba bala kita , ke nyadi tuai kita dalam Tuhan sereta meri jaku tangkan ngagai kita .
52005013	Beri basa enggau pengerindu ti pemadu besai ngagai sida ketegal pengawa sida . Diau bebaik enggau pangan diri .
52005014	Lalu kami ngasuh kita , menyadi , meri jaku tangkan ngagai orang ke ngelusu , meransang orang ke takut , nulung orang ke lemi , lalu liat ati enggau semua sida .
52005015	Bejaga kita , anang malas penyai ngena penyai , tang seruran ngereja utai ti badas ngagai pangan diri enggau ngagai semua orang .
52005016	Seruran gaga ati ;
52005017	seruran besampi ;
52005018	beri terima kasih dalam semua utai , laban nya utai ti dikedekaka Allah Taala ari kita dalam Jesus Kristus .
52005019	Anang madamka Roh Kudus .
52005020	Anang ngeleseka jaku sida nabi ,
52005021	tang uji dulu semua utai . Bepegai teguh ba utai ti badas ,
52005022	seliahka semua penyai .
52005023	Awakka Allah Taala ti meri pemaik , nguduska kita enggau penuh ; lalu awakka roh enggau semengat enggau tubuh kita diintu enggau menyana sereta nadai bepenyalah lebuh Jesus Kristus Tuhan kitai datai .
52005024	Iya ke ngangauka kita , deka ngereja nya laban Iya endang tau dikarapka .
52005025	Menyadi , besampi ke kami .
52005026	Beri tabi basa ngena pengerindu ngagai semua menyadi dalam Tuhan .
52005027	Dalam nama Tuhan aku ngansak kita macha surat tu ngagai semua bala menyadi .
52005028	Awakka pengasih Jesus Kristus Tuhan kitai meruan enggau kita .
53001001	Surat ari Paul , Silas enggau Timoti , Ngagai eklisia di Tesalonika dalam Allah Taala ti Apai kitai enggau Tuhan Jesus Kristus :
53001002	Awakka Allah Taala ti Apai kitai enggau Tuhan Jesus Kristus meri kita berekat enggau pemaik .
53001003	Kami enda tau enda seruran meri terima kasih ngagai Allah Taala ke kita , menyadi , laban nya endang patut , laban pengarap kita deras amat mansang , lalu pengerindu genap iku kita ke pangan diri nambah-menambah .
53001004	Nya alai kami empu temegahka kita di mua semua eklisia Allah Taala , ketegal kita tan ati , enggau ketegal pengarap kita , taja pen kita natka semua macham pemerinsa enggau penusah .
53001005	Semua utai tu nunjukka Allah Taala endang ngakim ngena pengelurus , ngambika kita ulih tama ngagai Perintah Iya . Ketegal Perintah nya meh kita kena perinsa diatu .
53001006	Laban Allah Taala ngereja utai ti lurus lebuh Iya merinsaka orang ke merinsaka kita ,
53001007	lalu meri pemaik ngagai kita ke kena perinsa , enggau ngagai kami , lebuh Tuhan Jesus nurun ari serega enggau bala melikat Iya ti bekuasa ,
53001008	dalam daun api ti mau , ngukum orang ke enda ngelala Allah Taala , enggau orang ke enda ngasika Berita Manah Jesus Kristus Tuhan kitai .
53001009	Sida deka diukum lalu dirusak belama-lama iya , diseraraka ari Tuhan , enggau ari kuasa mulia Iya ,
53001010	lebuh Iya datai nerima puji ari semua nembiak Iya , sereta dibasa semua orang ke arap , laban pesan ti ditusui kami ngagai kita udah dikarapka kita .
53001011	Nya meh kebuah kami seruran besampika kita , ngambika Allah Taala ngaga kita amat patut dikangauka Iya , lalu nembuka semua utai ti dikinginka Iya enggau semua kereja ti badas , ulih kuasa Iya ,
53001012	ngambika nama Jesus Kristus Tuhan kitai dimuliaka dalam kita , lalu kita dimuliaka dalam Iya , nitihka pengasih Allah Taala kitai enggau pengasih Tuhan Jesus Kristus .
53002001	Nyadi pasal penatai Jesus Kristus Tuhan kitai , enggau pasal kitai ke deka digempuruka begulai enggau Iya , kami minta kita , menyadi ,
53002002	anang mudah irau ati tauka teguran ketegal orang bisi ngumbai Hari Tuhan udah datai . Sida nyangka madahka diri udah ninga utai nya ari Roh Kudus , tauka ari orang bukai , tauka ari surat ti ditulis kami .
53002003	Tang anang sekali-kali nejuka orang nipu kita ; laban Hari Tuhan apin datai , sebedau Pengawa Ti Ngelaban nyadi , lalu orang siku ti enda beradat nya dipandangka , ke diletak deka dirusak .
53002004	Iya ngelaban sereta ngeninggika diri ari atas semua utai ti dikumbai petara tauka utai ti disembah , lalu nudukka diri dalam Rumah Sembiang Allah Taala , lalu madahka diri Allah Taala .
53002005	Kati kita enda ingatka semua nya ? Aku udah madahka semua utai nya ngagai kita lebuh aku agi begulai enggau kita .
53002006	Lalu kita nemu utai ti nagang iya ti enda beradat nya diatu , ngambika iya dipandangka ba maya ti patut .
53002007	Laban diatu misteri ti enda beradat nya udah berengkah bekereja , tang semina nyentuk ngagai maya iya ke nagang iya ke enda beradat nya dibai ke tisi .
53002008	Udah nya baru iya ke enda beradat nya dipandangka , lalu dibuai Tuhan Jesus ngena kesuh nyawa Iya , lalu ngabiska iya lengis ngena mulia Iya lebuh Iya datai .
53002009	Penatai iya ti enda beradat nya nyata dalam semua pengawa Sitan ke ngena semua kuasa , tanda , kereja ajih ti pelesu ,
53002010	enggau semua macham tipu ti jai , ba orang ke deka mati , laban sida enggai rinduka pemendar ti ulih nyelamatka sida .
53002011	Nya kebuah Allah Taala ngirumka siti kuasa penipu ti besai ngambika sida arapka utai ti pelesu ,
53002012	ngambika semua orang ke enda arapka pemendar tang rinduka dosa , diukum .
53002013	Tang kami enda tau enda seruran meri terima kasih ngagai Allah Taala ke kita , menyadi ke dikerinduka Tuhan , laban Allah Taala udah milih kita ngambika kita diselamatka ulih Roh Kudus ti nguduska kita , enggau ulih pengarap kita ke pemendar .
53002014	Nya meh kebuah Allah Taala udah ngangauka kita ulih Berita Manah ti ditusui kami , ngambika kita tau bulih mulia Jesus Kristus Tuhan kitai .
53002015	Nya alai , menyadi , bediri tegap lalu bepegai teguh ba ajar ti diberi kami ngagai kita , nemuka ngena mulut tauka ngena surat kami .
53002016	Awakka Jesus Kristus Tuhan kitai , enggau Allah Taala ti Apai kitai , ke rinduka kitai , lalu udah meri kitai peransang ti meruan belama iya , enggau pengadang , ulih pengasih Iya ,
53002017	meransang sereta ngeringka ati kita ngereja enggau nyebut semua utai ti manah .
53003001	Ke pengujung iya , menyadi , besampika kami , ngambika pesan Tuhan majak ngelekai lalu dibasa , di semua endur baka ti udah nyadi ba bala kita ,
53003002	lalu besampi mega minta Allah Taala ngelepaska kami ari orang ke jai ; laban ukai semua orang arap .
53003003	Tang Tuhan endang tau dikarapka . Iya deka meri kita pengering , lalu nyaga kita ari iya ti jai .
53003004	Lalu dalam Tuhan kami nemu kita diatu benung ngereja , sereta deka majak ngereja utai ti diasuh kami kereja kita .
53003005	Awakka Tuhan nujuka ati kita ngagai pengerindu Allah Taala , enggau ngagai pengeliat ati Kristus .
53003006	Dalam nama Jesus Kristus Tuhan kitai , menyadi , kami ngasuh kita ngejangka diri ari menyadi ke ngelusu , ke enda nitihka ajar ti diterima kita ari kami .
53003007	Laban kita empu nemu jalai kita patut nunda teladan kami ; kami enda ngelusu lebuh kami begulai enggau kita ,
53003008	lalu kami enda makai utai orang enti kami enda mayar utai nya ; tang kami bebendar gawa siang malam , ngambika kami enda nating kita .
53003009	Kami ngereja nya ukai laban kami nadai hak nating kita , tang ngambika kami nyadika teladan ti tau ditunda kita .
53003010	Indah lebuh kami begulai enggau kita suba , deh kami meri atur tu ngagai kita : Barang sapa enggai gawa , awakka iya enda makai .
53003011	Laban kami bisi ninga sekeda kita ngelusu , kiruhka pengawa orang , lalu enggai gawa .
53003012	Dalam nama Jesus Kristus Tuhan kitai , kami ngasuh sereta meransang orang ke baka nya ngeringak ngereja pengawa diri , ngiga pengidup ke diri empu .
53003013	Menyadi , anang leju ngereja utai ti ngena .
53003014	Enti orang enggai ngasika utai ti disebut kami dalam surat tu , kita enda tau enda nemu sapa orang nya . Anang begulai enggau iya , ngambika iya nemu malu .
53003015	Tang anang ngaga iya nyadi munsuh , tang beri iya jaku tangkan , laban iya menyadi dalam Tuhan .
53003016	Awakka Tuhan Empu , ke pun pemaik , seruran meri kita pemaik ngena semua macham chara . Awakka Tuhan meruan enggau kita semua .
53003017	Aku , Paul , ke nulis leka jaku tabi basa tu ngena jari aku empu . Tu endang jalai aku nyain semua surat aku . Tu endang jalai aku nulis .
53003018	Awakka pengasih Jesus Kristus Tuhan kitai meruan enggau kita semua .
54001001	Surat ari Paul , rasul Jesus Kristus ari atur Allah Taala ti Juruselamat kitai , enggau ulih Jesus Kristus ke nyadi pengadang kitai ,
54001002	Ngagai Timoti , anak aku ti bendar dalam pengarap : Awakka Allah Taala ti Apai kitai enggau Jesus Kristus Tuhan kitai meri nuan berekat , pengasih enggau pemaik .
54001003	Munyi ti diasuh aku kereja nuan lebuh aku mansang ngagai menua Masedonia suba , awakka nuan mengkang diau di Epesus , ngambika nuan ulih nagang orang mai ajar ti lain agi ari ajar kitai ,
54001004	tauka nusui cherita kelulu , enggau betusut , ti semina ngasuh orang bekelikuh ngapa , ukai belajarka pengawa Allah Taala ti semina ulih ditemu ngena pengarap .
54001005	Tuju ke meri pesan ti baka nya , iya nya pengerindu , ti datai ari ati ti tuchi , ari ati ti beresi , enggau ari pengarap ti bendar .
54001006	Sekeda orang udah limpang ari semua utai tu , lalu berandauka utai ti nadai guna .
54001007	Sida keran deka nyadi pengajar Adat , tang sida enda nemu utai ti disebut diri tauka pasal pekara ti dikeringka sida .
54001008	Kitai sama nemu , Adat endang manah , enti kitai ngena iya enggau jalai ti patut .
54001009	Kitai mega nemu , Adat ukai digaga ke orang ke lurus , tang ke orang ke ngelanggar Adat , ke orang ke enda nangika Allah Taala , ke orang ke bedosa , ke orang ke bejaku busung ngelaban Allah Taala , ke orang ke munuh apai indai , ke orang ke pemunuh ,
54001010	ke orang ke ngereja ulah ti kamah , ke orang ke beleman ngena jalai ti salah , ke orang ke betangkapka orang lalu nyual sida nyadi ulun , ke orang ke pemula , ke orang ke besaksi bula , tauka ngereja sebarang utai bukai ti ngelaban ajar ti bendar
54001011	ti ditemu dalam Berita Manah ti bemulia , ti udah diserahka Allah Taala ti beberekat , ngagai aku .
54001012	Aku meri terima kasih ngagai Jesus Kristus Tuhan kitai , ke udah meri aku pengering , laban Iya udah ngira aku tetap ati , lalu udah ngeletak aku bekereja ke Iya ,
54001013	taja pen aku dulu menya udah bejaku busung ngelaban Iya , lalu udah merinsaka Iya . Tang aku udah bulih pengasih , laban lebuh maya nya suba aku nadai nemu utai , laban aku apin arap .
54001014	Tuhan kitai lalu nuang pengasih Iya ngagai aku , lalu meri aku pengarap enggau pengerindu ti dalam Jesus Kristus .
54001015	Tu jaku ti bendar , ti patut diterima semua orang : Jesus Kristus datai ngagai dunya ngambika nyelamatka orang ke bedosa . Lalu aku tu orang ke pemadu jai ari semua orang ke bedosa .
54001016	Tang nya meh kebuah aku udah nerima pengasih ngambika aku ke pemadu jai tu , ulih dikena Jesus Kristus ngayanka pengabis pengeliat ati Iya , lalu ngaga aku nyadi teladan ke semua orang ke deka arapka Iya , ngambika sida bulih pengidup ti meruan belama iya .
54001017	Beri meh basa enggau mulia ngagai Raja ke meruan belama iya , ke enda nemu mati , ke enda dipeda , ti Allah Taala siku aja , belama-lama iya ! Amin .
54001018	Timoti , anak aku , aku meri nuan atur tu nitihka jaku ti benabi ti udah disebut dulu suba ba pasal nuan , ngambika lebuh nuan nitihka atur tu , nuan deka kering belaban ,
54001019	bepegai ba pengarap enggau ba ati ti beresi . Sekeda orang udah nulak utai tu , lalu ngerusak pengarap diri .
54001020	Sida nya nyengkaum Himinius seduai Aleksander , ke udah diserahka aku ngagai Sitan ngambika seduai iya nemu belajar enda agi bejaku busung .
54002001	Nya alai , ke lumur satu , aku minta jaku peminta , sampi , sampi ke orang bukai , enggau sampi terima kasih disebut ke semua orang ,
54002002	ke raja enggau ke semua orang ke megai kuasa , ngambika kitai diau likun dalam pemaik , nangi sereta bebasaka Allah Taala ngena chara ti patut .
54002003	Tu meh utai ti manah , ti ngerinduka ati Allah Taala ke Juruselamat kitai ,
54002004	ke dekaka semua mensia diselamatka , lalu nemu penemu pasal pemendar .
54002005	Laban Allah Taala endang siku aja , lalu semina siku aja orang ke mai pemaik entara Allah Taala enggau mensia , iya nya Jesus Kristus ,
54002006	ke udah nyerahka Diri nyadika penebus semua mensia , ke udah dipadahka ba maya ti patut .
54002007	Nya meh kebuah aku udah diasuh nyadi penginjil enggau nyadi rasul -- aku madahka utai ti bendar , aku enda bula -- nyadi pengajar ke orang bansa bukai ba pasal pengarap enggau pemendar .
54002008	Aku dekaka orang ke lelaki di semua endur besampi , ngangkatka jari ti kudus sereta nadai mai ati ti pedis tauka kelikuh .
54002009	Aku mega dekaka sida ke indu begari penumbas iya sereta menyana , ngena gari ti patut , ukai ngena buk ti kelalu balat gaya , tauka bekenaka perengka emas , tauka batu mutiara , tauka bekenaka gari ti mar rega ,
54002010	tang ngereja pengawa ti badas , baka ti patut dikereja indu ke nangika Allah Taala .
54002011	Awakka sida ke indu belajar enggau enda bemunyi sereta baruh ati .
54002012	Aku enda ngemendarka indu ngajar , tauka bekuasa atas lelaki . Sida enda tau bemunyi .
54002013	Laban Adam dulu agi ditempa , udah nya baru Awa ;
54002014	lalu ukai Adam ke kena tipu , tang indu nya ke kena tipu lalu bedosa .
54002015	Tang taja pia , indu deka diselamatka laban iya beranak , enti iya , enggau ati ti baruh , majak dalam pengarap , pengerindu enggau pengudus .
54003001	Tu jaku ti bendar : barang sapa ingin deka nyadi bishop , iya inginka pengawa ti badas .
54003002	Orang ke nyadi bishop enda tau enda orang ke nadai jalai mantah , siku aja bini , nemu nagang diri , nemu bejimat mansutka runding , sereta manah ulah , nemu ngelaluka temuai , landik ngajar ,
54003003	ukai orang ke pemabuk , enda mangah tang siru enggau orang , ukai seruran deka belaya , lalu enda angkunka duit .
54003004	Iya enda tau enda nemu ngintu ruang bilik diri empu enggau menyana , lalu ngajar bala anak iya ngasi sereta bebasaka iya ;
54003005	laban enti orang nya enda nemu ngintu ruang bilik diri empu , baka ni ku iya ulih ngintu eklisia Allah Taala ?
54003006	Iya enda tau orang ke baru udah nyadi orang Kristian , enggai ke iya ngerigangka diri laban sumbung , lalu diukum baka Sitan .
54003007	Nambahka nya , iya enda tau enda orang ke dibasa orang ke ari luar eklisia , enggai ke iya dipechat lalu disintak panjuk Sitan .
54003008	Baka nya mega orang ke nyadi dikon . Sida patut orang ke enda empelita ngereja pengawa , ukai orang ke aum-juak , ukai orang ke gian ngirup , lalu enda amuka duit .
54003009	Sida enda tau enda , enggau ati ti beresi bepegai teguh ba misteri pengarap kitai .
54003010	Lalu awakka sida diuji dulu . Udah nya , enti sida ditemu nadai udah ngereja penyalah , nya baru sida tau diambi nyadi dikon .
54003011	Bini sida mega patut orang ke manah ulah , enda bejakuka orang , tang nemu nagang diri , sereta tetap ati dalam semua utai .
54003012	Dikon enda tau bebini lebih ari siku , sereta nemu ngintu anak enggau ruang bilik diri enggau menyana ,
54003013	laban dikon ke ngereja pengawa sida enggau menyana deka dibasa orang , sereta berani bejakuka pasal pengarap sida ke Jesus Kristus .
54003014	Aku ngarapka diri ulih nemuai ngagai nuan enda lama da agi , tang aku nuliska semua atur tu ngagai nuan ngambika ,
54003015	enti aku laun mimit datai , nuan nemu jalai diri patut begaya dalam ruang bilik Allah Taala , iya nya eklisia Allah Taala ti idup , ti nyadika tiang ti besai enggau sukung ke pemendar .
54003016	Misteri agama kitai endang amat besai : Iya pegari ngena tubuh mensia . Roh Kudus madahka Iya endang amat , dipeda bala melikat , ditusui ngagai semua bansa , dikarapka mensia di serata dunya , dibai niki ke serega .
54004001	Roh Kudus terang amat madahka , jemah ila sekeda orang deka ngelengkaka pengarap laban sida mendingka roh ti nipu , enggau ajar antu ,
54004002	ti dikerembaika ulih orang ke pura-pura ngapa sereta bula , ke bempu ati ti asai ke disar ngena besi ti angat .
54004003	Sida nagang orang belaki bebini , nagang orang makai sekeda pemakai ti digaga Allah Taala ngambika bisi diterima enggau sampi terima kasih ulih orang ke arap sereta nemu pemendar .
54004004	Laban semua utai ti digaga Allah Taala endang manah magang , lalu nadai siti ari utai nya tau ditulak , enti iya diterima ngena sampi terima kasih ,
54004005	laban iya dikuduska ulih jaku Allah Taala sereta enggau sampi .
54004006	Enti nuan meri ajar tu ngagai bala menyadi kitai , nuan nyadi ulun ti badas ke Jesus Kristus , ulun ke beridup ba jaku pengarap , enggau ba ajar ti badas ti udah dititihka nuan .
54004007	Seliahka semua cherita kelulu , laban utai nya ukai ari Allah Taala . Patihka diri idup nangika Allah Taala ,
54004008	laban taja pen matihka tubuh beguna , tang matihka diri nangika Allah Taala lebih agi beguna dalam semua pekara , laban ati ti nangi baka nya ngundan semaya ke pengidup ti diatu , enggau pengidup ti deka datai .
54004009	Jaku tu amat , lalu patut diterima magang .
54004010	Laban nya meh tuju kitai bebendar bekereja , laban kitai manggaika pengadang kitai ba Allah Taala ti idup , ke nyadi Juruselamat ke semua mensia , kelebih agi ke orang ti arap .
54004011	Beri ajar tu ngagai sida , lalu asuh sida nitihka iya .
54004012	Anang nejuka orang ngemaruhka nuan ketegal nuan agi biak , tang awakka nuan empu , ari jaku , ulah , pengerindu , pengarap enggau pengidup nuan ti tuchi , nyadi teladan ke orang ti arap .
54004013	Sekumbang nuan ke nganti penatai aku , bacha Bup Kudus di mua orang mayuh , tusui Berita Manah , lalu ajar sida .
54004014	Anang enda ngena pemeri Roh Kudus ti dikemisi nuan , ti udah diberi ngagai nuan lebuh jaku ti benabi disebut bala tuai lebuh sida ngengkahka jari sida atas nuan .
54004015	Kena semua pemeri nya enggau pengabis ati nuan , ngambika semua orang ulih meda pemansang nuan .
54004016	Jaga diri empu , lalu jaga mega ajar ti diberi nuan ngagai orang . Majak ngereja nya , laban enti nuan ngereja nya , nuan deka nyelamatka diri empu enggau orang ke mendingka nuan .
54005001	Anang bejaku kasar enggau orang ke tuai agi umur ari nuan , tang bejaku enggau iya baka ke bejaku enggau apai nuan empu , lalu enggau orang ke biak agi ari nuan , baka ke bejaku enggau menyadi ,
54005002	enggau indu ke tuai agi , baka ke bejaku enggau indai nuan empu , enggau indu ke biak agi , baka ke bejaku enggau menyadi indu nuan , ngena ati ti tuchi .
54005003	Bebasaka indu ke balu ke endang amat suntuk .
54005004	Enti indu ke balu nya bisi anak tauka uchu , sida patut dulu belajar ngereja tanggungjawap agama ngagai ruang bilik sida empu kena malas pemanah apai indai sida , laban nya ngerinduka ati Allah Taala .
54005005	Indu ke balu , ke diau kediri , udah manggaika pengadang iya ba Allah Taala , lalu majak besampi sereta mantaika peminta iya ngagai Allah Taala siang malam .
54005006	Tang indu ke balu , ke rindu nurutka pengingin tubuh diri , endang udah mati , taja pen iya agi idup .
54005007	Beri mega atur tu , ngambika sida nadai jalai orang mantah .
54005008	Lalu barang sapa enda ngintu kaban belayan diri empu , kelebih agi sida sebilik , udah nulak pengarap , lalu jai agi ari orang ke enda arap .
54005009	Awakka nama indu ke balu disimpan dalam list nama indu ke balu , enti umur iya lebih ari enam puluh taun , lalu iya semina sekali aja udah belaki .
54005010	Lalu iya pen endang selalu ditemu ngereja pengawa ti manah baka ngiring bala anak iya empu enggau menyana , ngelaluka temuai ngagai rumah iya , masu kaki nembiak Tuhan , nulung orang ke kena perinsa , lalu angkun ngereja pengawa ti manah dalam semua utai .
54005011	Tang anang nyimpan nama indu ke balu ke agi biak umur dalam list nama indu ke balu , laban lebuh pengingin sida nyeraraka sida ari Kristus , sida deka belaki ,
54005012	lalu kena ukum laban sida udah bulaka semaya sida ti keterubah enggau Kristus .
54005013	Kelimpah ari nya , sida masau jam mawa ari rumah sebuah ngagai rumah sebuah , lalu ukai semina enda gawa , tang sida mega bejakuka orang , ngachau pengawa orang , besebutka utai ti enda patut disebut sida .
54005014	Nya alai , aku dekaka indu ke balu , ke agi biak umur , belaki baru , beranak , ngintu rumah tangga diri empu , lalu enda meri peluang ngagai munsuh ngeleseka kitai .
54005015	Laban sekeda udah limpang lalu nitihka Sitan .
54005016	Enti indu ke Kristian bisi kaban belayan ke balu , awakka iya nulung sida , ngambika sida enda nating eklisia , ngambika eklisia ulih nulung indu ke balu ke amat nadai orang nulung .
54005017	Bala tuai ke ngereja pengawa sida enggau menyana patut diberi dua kali lipat gaji , kelebih agi sida ke bebendar nusui Berita Manah enggau ngajar ;
54005018	laban Bup Kudus nyebut , " Anang mampul mulut sapi lebuh iya ngindik gandum . " Bup Kudus mega nyebut , " Orang ke gawa patut diberi gaji . "
54005019	Anang mendingka jaku dawa ngelaban tuai eklisia , enti jaku dawa nya enda disukung dua tauka tiga iku saksi .
54005020	Nyadi pasal orang ke majak bedosa , rara sida di mua semua orang mayuh , ngambika orang bukai nemu takut .
54005021	Di mua Allah Taala , enggau di mua Jesus Kristus , enggau di mua bala melikat ti kudus , aku ngasuh nuan nitihka atur tu enggau enda belampung ati sereta enda bepilih mata ngereja utai .
54005022	Anang kelalu beguai ngengkahka jari atas orang . Lalu anang enggau orang ngereja dosa . Intu diri empu tuchi .
54005023	Anang semina ngirup ai amat aja , tang irup wain mimit kena nulung perut nuan , laban nuan selalu sakit .
54005024	Dosa sekeda orang amat nyata sebedau sida kena ukum , tang dosa orang bukai semina nyata ila .
54005025	Pengawa ti manah deka mega nyata dipeda . Indah lebuh sida enda nyata , deh sida enda ulih dipelalaika belama .
54006001	Semua ulun enda tau enda bebasaka tuan sida , ngambika nama Allah Taala enggau ajar kitai enda dikeleseka orang .
54006002	Orang ke nyadi ulun orang Kristian , enda tau enda bebasaka tuan sida , laban tuan sida mega orang Kristian baka sida empu . Utai ti patut dikereja sida nya , sida patut bebendar agi bekereja ke tuan sida , laban orang ke bulih penguntung ari pengawa ti dikereja sida nya orang ke arap , ke dikerinduka sida . Ajar sereta peransang orang ngereja tanggungjawap nya .
54006003	Barang sapa mai ajar ti lain agi ari nya , ti enda besetuju enggau jaku ti bendar ari Jesus Kristus Tuhan kitai , lalu enda nitihka ajar pasal idup nangika Allah Taala ,
54006004	orang nya semina ngerigangka diri lalu nadai nemu utai . Iya seruran ingin deka bekelikuh , deka betalatka leka jaku ti semina nyungkak orang kepapas , beserekang penemu , bejai pangan diri , besangkaka pangan diri ,
54006005	belaya enggau pangan diri , jai runding , sereta nadai nemu pemendar , ngarapka diri tau bulih pengaya ari pengawa agama .
54006006	Agama amat tau ngasuh kitai balat kaya , enti kitai nemu puas ati ke utai ti dikemisi kitai ,
54006007	laban kitai nadai mai utai ngagai dunya tu , lalu kitai pen enda mega ulih mai utai ari dunya tu ;
54006008	tang enti kitai bisi pemakai enggau gari , kitai patut nemu puas ati ke nya .
54006009	Tang orang ke keran deka nyadi kaya , deka kena laban penguji , lalu dipanjuk mayuh macham pengingin ti beli , ti ngemedis , ti ngerusak .
54006010	Laban pengangkun ke duit nya pun semua macham penyai . Pengangkun ti baka nya ti mai sekeda orang limpang ari pengarap , lalu ngachuk sida ngena mayuh macham pemedis .
54006011	Tang nuan , nembiak Allah Taala , enda tau enda nyeliahka semua utai nya . Ulihka pengelurus , ati ti nangika Allah Taala , pengarap , pengerindu , ati ti tan , enggau penelap .
54006012	Gawa bebendar ke pengarap . Ulihka pengidup ti meruan belama iya laban nuan udah dikangauka ngagai pengidup nya lebuh nuan ngaku diri arap di mua bala saksi .
54006013	Di mua Allah Taala , ke meri pengidup ngagai semua utai , enggau di mua Jesus Kristus , ke ngaku Diri di mua Pontius Pilate , aku ngasuh nuan
54006014	ngasika pesan enggau nadai penimpang , enggau nadai jalai mantah nyentuk ngagai Hari Jesus Kristus Tuhan kitai dipandangka ,
54006015	ti deka dikereja Allah Taala ba maya ti patut -- Allah Taala ti beberekat , Raja ti siku aja , ke ari atas semua raja , enggau Tuhan ari atas semua tuhan .
54006016	Semina Iya siku aja ke enda nemu mati , ke diau dalam penampak ti enda ulih digagai mensia , ke nadai kala dipeda , tauka ulih dipeda mensia . Beri meh basa enggau kuasa ti meruan belama-lama ngagai Iya ! Amin .
54006017	Nyadi pasal orang ke kaya di dunya tu , padahka ngagai sida , sida enda tau sumbung , tauka manggaika pengadang sida ba pengaya ti tau lenyau , tang ba Allah Taala ke meri kitai semua utai kena kitai ngelantangka diri .
54006018	Sida enda tau enda ngereja pemadas , kaya dalam pengawa ti badas , ngembuan ati ti gerah mudah , sereta sedia deka bekunsika utai enggau orang bukai .
54006019	Nya meh jalai sida besimpanka pengaya ke diri empu nyadika pugu ti badas ke jemah ila , ngambika sida tau bulih pengidup , iya nya pengidup ti bendar .
54006020	Timoti , jaga utai ti udah diserahka ngagai nuan . Seliahka jaku ti kamah , enggau kelikuh pasal utai ti dikumbai sekeda orang " Penemu , "
54006021	laban sekeda orang udah madahka diri bisi " penemu " , lalu nya ngujungka sida limpang ari pengarap . Awakka berekat Allah Taala meruan enggau kita .
55001001	Surat ari Paul , rasul Jesus Kristus ulih peneka Allah Taala , ketegal semaya pasal pengidup dalam Jesus Kristus ,
55001002	Ngagai Timoti , anak ke dikesayauka aku : Awakka Allah Taala ti Apai enggau Jesus Kristus Tuhan kitai meri nuan berekat , pengasih enggau pemaik .
55001003	Aku meri terima kasih ngagai Allah Taala ke disembah aku enggau ati ti beresi , baka ti dikereja aki ini aku kelia , lebuh aku seruran ngingatka nuan dalam sampi aku .
55001004	Lebuh aku ingatka ai mata nuan , aku lelengau amat deka betemu enggau nuan ngambika ati aku gaga .
55001005	Aku ingatka pemesai pengarap nuan , pengarap ti idup dalam ini nuan Lois enggau indai nuan Eunis , lalu diatu idup dalam nuan empu .
55001006	Nya meh kebuah aku ngasuh nuan seruran ingat ngidupka pemeri Allah Taala ti bisi dalam nuan , lebuh aku ngengkahka jari aku ba nuan ;
55001007	laban Allah Taala ukai meri kitai roh penakut , tang roh kuasa , roh pengerindu enggau roh disiplin diri empu .
55001008	Nya alai , anang malu besaksika Tuhan kitai , lalu anang malu ke aku ke ditan dalam rumah jil ketegal Iya , tang awakka nuan sama enggau aku , natka pemerinsa ketegal Berita Manah ngena kuasa Allah Taala ,
55001009	ke udah nyelamatka kitai , lalu udah ngangauka kitai nyadi nembiak Iya , ukai ketegal utai ti dikereja kitai , tang ketegal juluk ati enggau pengasih Iya . Pengasih nya udah diberi ngagai kitai dalam Jesus Kristus kenyau ari sebedau penumbuh dunya ,
55001010	tang diatu pengasih nya udah dipandangka ngagai kitai ulih penatai Juruselamat kitai , Jesus Kristus , ke udah ngerusak pemati , lalu udah mandangka pengidup ti meruan belama iya ulih Berita Manah .
55001011	Ketegal Berita Manah tu meh aku udah dipilih nyadi rasul enggau nyadi pengajar ,
55001012	ti ngujungka aku merinsa baka tu . Tang aku enda malu , laban aku nemu sapa ke dikarapka aku , lalu aku nemu , Iya ulih nyaga , nyentuk ngagai Hari nya , semua utai ti udah diserahka aku ngagai Iya .
55001013	Titihka semua ajar ti udah didinga nuan ari aku , ngena pengarap enggau pengerindu Jesus Kristus .
55001014	Ngena saup Roh Kudus ke diau dalam kitai , jaga pesaka ti badas ti udah diserahka ngagai nuan .
55001015	Nuan nemu , semua orang di menua Asia , nyengkaum Pigelus enggau Hemoginis , udah ninggalka aku .
55001016	Awakka Tuhan ngayanka pengasih ngagai sida Onisiporus sebilik , laban iya suah udah ngelantangka ati aku sereta enda malu ke aku ke ditan dalam rumah jil .
55001017	Lebuh iya datai di Rome suba , iya bebendar ngiga aku , datai ke iya nyau tetemuka aku .
55001018	Awakka Tuhan meri iya pengasih lebuh Hari nya ila ! Nuan nemu iya udah bebendar amat nulung aku di Epesus .
55002001	Nya alai , anak , anang enda ngeringka diri dalam pengasih Jesus Kristus ,
55002002	lalu jaku ti udah didinga nuan ari aku di mua orang mayuh , serahka jaku nya ngagai orang ke tetap ati , ke ulih ngajar orang bukai .
55002003	Awakka nuan sama enggau kami taluk natka pemerinsa nyadi soldadu Jesus Kristus .
55002004	Nadai orang ke nyadi soldadu malut diri enggau pengawa orang periman , laban tuju ati iya endang keran deka ngelantangka ati komandant iya .
55002005	Baka nya mega , orang ke belumba enda bulih prais enti iya enda nitihka atur lumba .
55002006	Orang bumai ke bebendar gawa , sigi patut diberi ungkup ari utai ti terubah diketau .
55002007	Belematika utai ti disebut aku , laban Tuhan deka ngasuh nuan meretika semua utai nya .
55002008	Kingatka Jesus Kristus , ke udah diangkatka ari mati , ke datai ari peturun David , munyi ti udah dipadahka aku dalam Berita Manah .
55002009	Ketegal Berita Manah nya meh aku kena perinsa , datai ke aku ditanchang ngena rantai baka orang ke udah ngereja penyalah . Tang jaku Allah Taala enda ditanchang .
55002010	Nya alai aku natka semua utai ke penguntung orang ke udah dipilih Allah Taala , ngambika sida mega tau bulih pengelepas enggau mulia ti meruan belama iya dalam Jesus Kristus .
55002011	Tu jaku ti bendar : " Enti kitai udah mati enggau Iya , kitai deka mega idup enggau Iya .
55002012	Enti kitai tan , kitai deka mega merintah enggau Iya . Enti kitai besangkalka Iya , Iya deka mega besangkalka kitai .
55002013	Enti kitai enda tetap ati , Iya meruan tetap ati laban Iya enda ulih besangkalka Diri Empu . "
55002014	Asuh sida ngingatka tu , lalu beri sida jaku tangkan di mua Allah Taala ngambika sida enda betalatka leka jaku , laban utai nya nadai pulai ke penguntung , tang semina ngerusak orang ke mending .
55002015	Enggau naka ulih serahka diri empu ngagai Allah Taala , laban Iya udah ngemendarka nuan , ke enda malu ke pengawa diri , ngajar pesan ti bendar ngena jalai ti betul .
55002016	Seliahka semua jaku ti nadai guna ti ngeleseka Allah Taala , laban jaku nya semina ngasuh orang ngejangka diri jauh agi ari Allah Taala .
55002017	Jaku ajar sida nya baka rumbak ti enda nemu gerai . Orang ke bejaku baka nya nyengkaum Himineus seduai Pilitus ,
55002018	ti udah limpang ari pemendar , laban seduai iya ngumbai pengangkat ari mati udah nyadi . Seduai iya ngachau pengarap sekeda orang .
55002019	Tang pugu ti didudukka Allah Taala endang meruan tegap . Pugu nya ngundan tulis ti munyi tu : " Tuhan nemu sapa ke enggi Iya " enggau leka jaku , " Awakka semua orang ke ngangauka nama Tuhan , ngelengkaka penyai . "
55002020	Dalam sebuah rumah ti besai bisi mayuh macham mangkuk ti digaga ari pirak enggau emas , tang sekeda mega digaga ari kayu enggau ari tanah liat . Sekeda dikena lebuh maya rami , lalu sekeda dikena sebarang maya .
55002021	Enti orang nuchi diri empu ari semua penyai , iya nyadi pekekas ti dikena ngereja pengawa ti menyana , digaga kudus , ti tau diguna Tuan iya sereta disediaka ngereja pengawa ti badas .
55002022	Seliahka semua pengingin nembiak , lalu bebendar ngulihka pengelurus , pengarap , pengerindu , enggau pemaik , sama enggau orang ke ngangauka nama Tuhan ngena ati ti tuchi .
55002023	Seliahka semua kelikuh ti beli ti nadai reti . Nuan nemu , utai nya semina ngasuh belaya ngapa .
55002024	Lalu ulun Tuhan enda tau belaya , tang patut nelap enggau semua orang , landik ngajar , liat ati ,
55002025	lalu enggau penyiru ngerara orang ke ngelaban , ngarapka Allah Taala deka ngasuh sida nesal ati ke dosa sida lalu nemu pemendar ,
55002026	lalu ulih ngelepaska diri ari panjuk Sitan ti udah nangkap lalu ngasuh sida ngereja utai ti dikedekaka iya .
55003001	Tang nuan enda tau enda nemu tu : ba hari ti penudi mayuh macham penusah deka nyadi .
55003002	Laban orang deka semina berundingka diri empu aja , angkunka duit , temegah , sumbung , bejai orang , enda ngasika apai indai , enda nemu meri terima kasih , enda kudus ,
55003003	kasar enggau orang , nadai nemu siruka orang , bejakuka orang , enda nemu nagang diri , mangah , begedika utai ti badas ,
55003004	aum-juak , enda berunding ngereja utai , ngerigangka diri laban sumbung , semina deka ngelantangka diri lalu enda rinduka Allah Taala ,
55003005	baka ke bepegai ba agama , tang sida besangkalka kuasa agama nya . Anang begulai enggau sida !
55003006	Laban sekeda bala sida tama ngagai rumah orang , lalu bekuasa atas indu ke beli , ke alah ditating dosa sereta alah laban semua macham pengingin ,
55003007	ke seruran diajar tang nadai tetemuka penemu pasal pemendar .
55003008	Baka Jannes seduai Jambres ke ngelaban Moses , baka nya meh orang tu nyakal pemendar . Runding sida jai , lalu pengarap sida pelesu .
55003009	Tang sida enda ulih majakka pengawa nya laban , baka ti nyadi ba Jannes seduai Jambres , semua orang deka meda pemeli sida .
55003010	Tang nuan udah nemu ajar aku , ulah aku , tuju pengidup aku , pengarap aku , pengeliat ati aku , pengerindu aku , penegap aku ,
55003011	pemerinsa aku , penusah aku , utai ti nyadi ba aku di Antiok , di Ikonium , enggau di Listra , pasal pemalat pemerinsa ti ditatka aku ! Tang Tuhan udah ngelepaska aku ari semua utai nya .
55003012	Iya ti bendar , semua orang ke keran deka diau kudus dalam Jesus Kristus , deka kena perinsaka magang .
55003013	Tang orang ke jai , enggau orang ke pura-pura ngapa , deka majak jai se-jai , nipu orang , lalu sida empu deka kena tipu .
55003014	Tang nuan enda tau enda majak bepegai ba utai ti udah dipelajar sereta dikarapka nuan laban nuan nemu sapa ke udah ngajar nuan utai nya ,
55003015	lalu nuan , kenyau ari nuan agi mit , endang udah nemu Bup Kudus ulih ngajar nuan ngulihka pengelepas ulih pengarap ke Jesus Kristus .
55003016	Semua Bup Kudus endang bepun ari Allah Taala magang , lalu beguna kena ngajar , kena ngerara , kena ngaduka utai ti salah , enggau kena matihka orang diau lurus ,
55003017	ngambika semua nembiak Allah Taala chukup disikap ngereja genap macham pengawa ti badas .
55004001	Di mua Allah Taala enggau di mua Jesus Kristus ke deka ngakim orang ke idup enggau orang ke mati , enggau ketegal Iya deka datai baru , enggau ketegal Perintah Iya , aku ngasuh nuan
55004002	nusui Jaku nya , lalu majak nusui Jaku nya , nemuka maya nya ngena tauka enda ; nguingka ati orang , ngerara , enggau meransang orang , ngena pengabis pengeliat ati nuan lebuh nuan ngajar .
55004003	Laban maya deka datai alai orang enggai mendingka ajar ti ngena , tang ingin deka ngempuruka bala pengajar ke deka nyebut utai ti dikerinduka sida ,
55004004	lalu sida deka limpang ari ajar ti bendar lalu mendingka cherita kelulu .
55004005	Tang nuan enda tau enda seruran tegap dalam semua utai , tan natka pemerinsa , bekereja nyadi penginjil , lalu ngereja semua pengawa nuan .
55004006	Ba pasal aku empu , aku udah dituang baka genselan , lalu aku nyau deka ninggalka dunya tu .
55004007	Aku udah bebendar belaban . Aku udah datai ba adan , lalu aku agi mengkang bepegai ba pengarap .
55004008	Berengkah ari diatu , makota pengelurus udah ditaruh ke aku , ti deka diberi Tuhan , Hakim ti Lurus , ngagai aku lebuh Hari nya ila , lalu ukai semina ngagai aku aja , tang mega ngagai semua orang ke lelengau deka meda Iya pegari .
55004009	Datai kitu ngagai aku enggau naka pengelengkas ,
55004010	laban Demas , ke angkunka dunya , udah ninggalka aku lalu mupuk ngagai Tesalonika ; Kresen udah mupuk ngagai Galatia , lalu Titus ngagai Dalmatia .
55004011	Semina Luke aja bisi enggau aku . Ambi Mark lalu bai iya enggau nuan , laban iya beguna dalam pengawa aku .
55004012	Aku udah ngasuh Tikikus mupuk ngagai Epesus .
55004013	Lebuh nuan mansang kitu , bai kelambi ti ditinggalka aku ba Karpus di Troas . Bai mega semua bup , kelebih agi bup ti digaga ari kulit jelu .
55004014	Tukang temaga ke benama Aleksander , balat amat ngenusahka aku . Tuhan deka malas iya ketegal utai ti dikereja iya .
55004015	Bejaga ari iya , laban iya balat amat nyakal pesan kitai .
55004016	Lebuh aku terubah kena pechara suba , nadai siku orang nyukung aku . Semua orang bela ninggalka aku . Awakka Allah Taala enda besalahka sida ketegal nya !
55004017	Tang Tuhan mengkang bediri ngimbai aku , lalu meri aku pengering kena aku madahka semua pesan , ngambika semua orang bansa bukai ninga pesan nya . Lalu aku pen dilepaska ari nyawa singa .
55004018	Tuhan deka ngelepaska aku ari semua penyai , lalu nyelamatka aku , ngambika aku pulai ngagai Perintah Iya di serega . Awakka Iya bempu mulia belama-lama iya ! Amin .
55004019	Aku ngirumka tabi basa ngagai Prisila seduai Akuila , enggau ngagai sida Onisiporus sebilik .
55004020	Erastus mengkang diau di Korint ; aku ninggalka Tropimus di Miletus , laban iya sakit .
55004021	Datai kitu enggau naka ulih sebedau musin chelap . Eubulus ngirumka tabi basa ngagai nuan , lalu baka nya mega Puden , Linus , enggau Klaudia enggau semua orang Kristian ti bukai .
55004022	Awakka Tuhan meruan enggau nuan . Awakka berekat Allah Taala meruan enggau semua kita .
56001001	Surat ari Paul , ulun Allah Taala sereta nyadi rasul Jesus Kristus , ketegal pengarap orang ke udah dipilih Allah Taala enggau ketegal penemu pasal pemendar ti mai ngagai pengidup ti nangika Allah Taala ,
56001002	pengarap enggau penemu ti beduduk ba pengadang ke pengidup ti meruan belama iya , ti udah disemaya Allah Taala ( Allah Taala enda kala bula ) kenyau ari sebedau penumbuh dunya ,
56001003	lalu ba maya ti patut , Iya udah mandangka semaya nya ngena pesan Iya . Pesan nya udah diserahka ngagai aku , lalu aku nusui pesan nya nitihka asuh Allah Taala ti Juruselamat kitai .
56001004	Ngagai Titus , anak aku ti bendar dalam pengarap kitai : Awakka Allah Taala ti Apai , enggau Jesus Kristus ti Juruselamat kitai meri nuan berekat enggau pemaik .
56001005	Kebuah aku ninggalka nuan di Krit , nya ngambika nuan ulih mutarka semua pekara ti apin diputarka , lalu ngeletak orang nyadika tuai eklisia ba genap bengkah nengeri nitihka atur ti diberi aku ngagai nuan .
56001006	Tuai eklisia enda tau enda orang ke nadai penyalah , ke bisi siku aja bini , lalu anak iya endang orang ke arap , ke nadai kala didinga enda manah ulah , tauka enda ngasi .
56001007	Laban bishop , ke ngemataka pengawa Allah Taala , enda tau enda orang ke nadai jalai mantah , enda sumbung , tauka jampat ringat , tauka pemabuk , tauka mangah , tauka amuka duit .
56001008	Tang iya enda tau enda rindu nyambut temuai , rinduka utai ti badas , ulih nagang diri , lurus , kudus sereta nemu disiplin diri empu .
56001009	Iya enda tau enda bepegai teguh ba pesan ti tau dikarapka , ti udah diajar , ngambika iya ulih meransang orang ngena ajar ti betul , lalu nyakal orang ke ngelaban ajar nya .
56001010	Laban mayuh orang deka ngelaban , orang ke semina bejaku ngapa , ke nipu , kelebih agi orang Judah .
56001011	Padamka jaku sida nya , laban sida ngachau ruang bilik orang ngena ajar ti enda patut diberi , ketegal sida ngulihka duit .
56001012	Siku ari bala sida , ke endang nabi sida empu , udah nyebut , " Orang Krit endang seruran bula , mangah baka jelu , ngelusu , bam . "
56001013	Nya endang amat . Nya alai rara sida enggau terit , ngambika sida kering dalam pengarap ,
56001014	lalu enda mendingka cherita kelulu orang Judah , tauka mendingka pesan ti diberi orang ke nulak pemendar .
56001015	Ba orang ke tuchi , semua utai tuchi magang , tang ba orang ke jai sereta enda arap , nadai siti utai ti tuchi . Runding enggau ati sida endang jai .
56001016	Sida ngumbai diri nemu Allah Taala , tang utai ti dikereja sida besangkalka nya . Sida dipegedika , enda ngasi , enda tau dikarapka ngereja pengawa ti badas .
56002001	Tang nuan empu enda tau enda meri ajar ti bendar .
56002002	Asuh sida ke lelaki , ke tuai agi umur , nagang diri , enda empelita diau , bejimat berunding , tegap dalam pengarap , dalam pengerindu , sereta ngembuan ati ti tan .
56002003	Baka nya mega , asuh sida indu ke tuai agi umur diau tuchi , enda bejakuka orang , enda pengirup . Asuh sida ngajar utai ti badas ,
56002004	ngambika sida ulih matihka indu ke agi biak rinduka laki enggau anak sida ,
56002005	nagang diri , diau tuchi , ngintu ruang bilik sida enggau menyana , nelap , sereta nunduk ngagai laki sida , ngambika jaku Allah Taala nadai jalai mantah .
56002006	Baka nya mega , peransang lelaki ke agi biak belajar nagang diri .
56002007	Ayanka diri empu nyadika teladan ti badas dalam semua utai ti dikereja nuan , lalu dalam semua ajar nuan , ayanka diri amat lurus ati , enda empelita ulah ,
56002008	bejaku menyana lalu nadai jalai mantah , ngambika orang ke ngelaban nuan nemu malu laban sida nadai jalai bejaika kitai .
56002009	Asuh ulun nunduk ngagai tuan sida lalu ngemuaska ati tuan sida dalam semua utai . Sida enda tau besaut enggau tuan sida ,
56002010	tauka ngenchuri utai ari sida , tang ngayanka diri endang seruran manah sereta tetap ati , ngambika dalam semua utai sida mai puji ngagai ajar ti diberi Allah Taala ti Juruselamat kitai .
56002011	Laban pengasih Allah Taala udah pegari , mai pengelepas ngagai semua mensia ,
56002012	ngajar kitai muai semua ulah ti jai , enggau semua pengingin dunya , lalu nemu nagang diri , diau lurus , sereta nangika Allah Taala dalam dunya tu ,
56002013	sekumbang kitai ke nganti pengadang ti beberekat , enggau mulia Allah Taala , enggau Jesus Kristus ti Juruselamat kitai , pegari
56002014	ke udah nyerahka Diri ketegal kitai , ngambika Iya ulih nebus kitai ari semua penyai , lalu nuchi kitai ngambika kitai diempu Iya siku aja , lalu gagit ati ngereja pengawa ti badas .
56002015	Padahka utai tu ngagai orang . Peransang lalu rara orang ngena semua kuasa . Anang nejuka orang ngemaruhka nuan .
56003001	Asuh bala nembiak nuan nunduk ngagai orang ke megai perintah enggau ngagai orang ke megai kuasa , ngasika sida , lalu sedia deka ngereja pengawa ti badas ,
56003002	enda bejaku jai pasal orang , enda belaya , siru enggau orang , sereta bebasaka semua orang .
56003003	Laban dulu menya kitai empu udah beli , enda ngasi , tesat , nyadi ulun semua macham pengingin enggau nyadi ulun ati ti selalu deka ngelantangka diri , jai ati ngagai orang , kepapaska orang , dipegedika orang lalu begedika pangan diri .
56003004	Tang lebuh pemadas , penelap enggau pengerindu Allah Taala ti nyadi Juruselamat kitai pegari ,
56003005	Iya nyelamatka kitai , ukai laban kitai udah ngereja pengawa ti lurus , tang ulih pengasih Iya . Iya nyelamatka kitai ulih Roh Kudus , ke masu kitai , lalu ngadaka kitai baru , lalu meri kitai pengidup ti baru .
56003006	Roh Kudus nya dituang Allah Taala ngagai kitai belimpah-limpah , ulih Jesus Kristus ti Juruselamat kitai ,
56003007	ngambika kitai digaga lurus ulih pengasih Allah Taala , lalu bempu pengidup ti meruan belama iya ti disadang kitai .
56003008	Tu jaku ti bendar . Aku dekaka nuan bebendar ngemeranka semua pekara nya , ngambika orang ke udah arapka Allah Taala nemu ngereja pengawa ti badas . Semua utai nya badas magang sereta beguna ke semua orang .
56003009	Tang seliahka kelikuh ti beli , tauka tusut pasal penatai aki ini , tauka penyerekang , enggau laya pasal Adat , laban utai nya nadai pulai ke penguntung , sereta nadai guna .
56003010	Beri jaku tangkan enda kurang ari dua kali ngagai orang ke mai penyerekang ngagai gerija udah nya anang agi bekaul enggau iya ,
56003011	laban nuan nemu , orang ke baka nya endang jai sereta bedosa . Iya ngukum diri empu .
56003012	Lebuh aku ngasuh Artemas , tauka Tikikus , nemuai ngagai nuan , aku minta nuan enggau naka ulih nemuai ngagai aku di Nikopolis , laban aku udah mutuska runding deka ngenduh dia lebuh musin chelap .
56003013	Enggau naka ulih , tulung lawyer Senas enggau Apollos nyendiaka diri mupuk . Anang nejukka seduai iya suntuk sebarang utai .
56003014	Lalu awakka bala kitai belajar ngereja pengawa ti badas , ngambika sida ulih nulung orang ke suntuk , lalu enda masau jam ngapa .
56003015	Semua orang ke enggau aku bela ngirumka tabi basa ngagai nuan . Beri tabi basa kami ngagai pangan ke sama pengarap enggau kitai . Awakka berekat Allah Taala meruan enggau kita semua .
57001001	Surat ari Paul , ke nyadi orang jil Jesus Kristus , enggau ari menyadi kitai Timoti , Ngagai pangan kami Pilimon ke sama bekereja enggau kami ,
57001002	enggau ngagai menyadi indu kami Apia , enggau ngagai Arkipus ke sama nyadi soldadu enggau kami , enggau ngagai raban eklisia ke begempuru dalam rumah nuan .
57001003	Awakka Allah Taala ti Apai kitai enggau Tuhan Jesus Kristus meri kita berekat enggau pemaik .
57001004	Lebuh aku ngingatka nuan dalam sampi aku , aku selalu meri terima kasih ngagai Allah Taala aku ,
57001005	laban aku ninga pasal pengerindu nuan ke semua nembiak Tuhan , enggau pasal pengarap nuan ke Tuhan Jesus .
57001006	Aku besampi ngambika nuan cheregas bekunsika pengarap , ngambika nuan meretika semua utai ti badas ti dikembuan kitai dalam Kristus .
57001007	Pengerindu nuan udah ngasuh ati aku balat gaga , lalu aku berasai diperansang , laban nuan , menyadi , udah ngelantangka ati bala nembiak Tuhan .
57001008	Nya alai , taja pen dalam Kristus aku berani sereta tau ngasuh nuan ngereja utai ti patut dikereja nuan ,
57001009	tang aku semina minta aja , ketegal pengerindu . Nya alai , aku , Paul -- orang tuai lalu diatu nyadi orang jil Kristus ,
57001010	aku minta utai ari nuan ngarika anak aku , Onisimus , laban aku udah nyadi apai iya sekumbang aku ke dalam rumah jil tu .
57001011	Dulu suba iya nadai guna ba nuan , tang diatu iya besai amat guna ba nuan enggau ba aku .
57001012	Aku diatu ngirumka iya pulai baru ngagai nuan , taja pen aku balat sayauka iya .
57001013	Aku bisi amat ati deka ngetanka iya ditu , ngambika iya nyadika pengari nuan nulung aku , lebuh aku ditan dalam rumah jil tu ketegal Berita Manah .
57001014	Tang aku enggai ngereja utai enti nuan enda dulu ngemendarka nya , ngambika sebarang utai ti dikereja nuan , semina dikereja nuan nitihka ati nuan empu , ukai ari pejal .
57001015	Nyangka nya kebuah iya beserara enda lama ari nuan , ngambika nuan tau bempu iya baru belama iya ,
57001016	ukai nyadi ulun , tang lebih agi ari nya , nyadi menyadi ke dikesayau - ke dikesayauka aku tang kelebih agi , dikesayauka nuan , dalam batang tubuh enggau dalam Tuhan .
57001017	Nya alai , enti nuan ngira aku tu tawing nuan ngereja pengawa , sambut meh iya , baka nuan ke nyambut aku .
57001018	Enti iya bisi udah ngereja utai ti salah ngagai nuan , tauka berutang ba nuan , simpan utang nya dalam akaun aku .
57001019	Aku , Paul , nulis tu ngena jari aku empu : Aku , Paul , deka mayar utang nya -- enda ngira nuan empu ke berutang nyawa ba aku .
57001020	Sigi amat , menyadi , aku minta utai siti tu ari nuan dalam Tuhan : Asuh ati aku lantang dalam Kristus .
57001021	Aku enda ngarapka nuan deka ngereja utai ti dipinta aku , nya kebuah aku nulis ngagai nuan , laban aku nemu nuan deka ngereja lebih agi ari ti dipinta aku .
57001022	Siti agi utai -- sediaka siti bilik ke aku , laban aku ngarapka diri ulih nemuai baru ngagai kita , ari sampi semua kita .
57001023	Epapras , ke sama ditan dalam rumah jil enggau aku ketegal Jesus Kristus , ngirumka tabi basa ngagai nuan ,
57001024	lalu baka nya mega Mark , Aristarkus , Demas enggau Luke ke sama bekereja enggau aku .
57001025	Awakka pengasih Tuhan Jesus Kristus meruan enggau nuan .
58001001	Dulu kelia Allah Taala suah bendar bejaku ngagai aki ini kitai , ngena mayuh macham chara , beseruanka sida nabi ,
58001002	tang ba hari ti penudi tu , Iya udah bejaku ngagai kitai ngena Anak Iya Empu , ke diletak Iya bempu semua utai . Lalu ulih Anak Iya , Iya udah mega ngaga dunya .
58001003	Anak Iya nya mandangka penampak mulia Allah Taala . Lalu gamal Iya mega betul-betul sebaka enggau gamal Allah Taala , lalu Iya ngempung semua utai di dunya enggau di dunya luar ngena jaku Iya ti bekuasa . Lebuh Iya udah ngaga chara kena muai dosa , Iya duduk muak ari kanan Allah Taala ti Pemadu Tinggi di serega .
58001004	Nya alai Iya jauh lebih agi tinggi ari sida melikat , baka nama Iya ti jauh lebih agi manah ari nama sida melikat .
58001005	Laban Allah Taala nadai kala nyebut ngagai melikat , " Nuan tu Anak Aku , sehari tu Aku udah nyadi Apai nuan . " Tauka , " Aku deka nyadi Apai iya , lalu iya deka nyadi Anak Aku . "
58001006	Lalu lebuh Allah Taala ngasuh Anak Tuai Iya datai ngagai dunya , Iya bejaku munyi tu , " Awakka semua melikat Allah Taala nyembah Iya . "
58001007	Tang ba pasal melikat , Allah Taala bejaku munyi tu , " Allah Taala ngaga melikat Iya nyadi ribut , lalu bala nembiak Iya nyadi daun api . "
58001008	Tang ba pasal Anak Iya , Iya bejaku munyi tu , " Tang kerusi diraja Nuan , O Allah Taala , deka meruan belama-lama iya ! lalu Nuan deka merintah ngena pengelurus .
58001009	Nuan rinduka pengelurus , lalu begedika penyai . Nya alai Allah Taala , iya nya Allah Taala Nuan , udah nata Nuan ngena minyak pengaga lebih ari sida pangan Nuan . "
58001010	Allah Taala mega bejaku munyi tu : " Ba pun iya kelia , Tuhan , Nuan udah ngaga dunya , lalu langit digaga Nuan ngena jari Nuan .
58001011	Semua utai nya deka lesap magang , tang Nuan deka meruan belama iya . Semua utai nya deka luya baka kain .
58001012	Nuan deka ngelipatka sida baka ke ngelipatka kelambi , lalu sida deka berubah baka gari . Tang Nuan enda berubah , lalu umur Nuan enda nemu abis . "
58001013	Allah Taala nadai kala bejaku munyi tu ngagai melikat , " Duduk muak ari kanan Aku datai ke Aku udah ngaga munsuh Nuan nyadika pelasar kaki Nuan . "
58001014	Kati semua melikat ukai roh , ke diasuh Allah Taala bekereja ke orang ke deka nerima pengelepas ?
58002001	Nya alai kitai enda tau enda bebendar agi bepegai ba ajar ti udah didinga kitai , ngambika kitai enda limpang .
58002002	Laban enti pesan ti udah dipadahka melikat nya pesan ti bendar , lalu semua orang ke ngereja penyalah , tauka enda ngasi , udah diukum nitihka pematut ,
58002003	baka ni ku kitai ulih ngerarika diri enti kitai enggai ibuhka pengelepas ti besai baka nya ? Pengelepas nya terubah dipadahka Tuhan Empu , lalu udah nya pengamat pesan nya dipadahka ngagai kitai ulih orang ke ninga Iya .
58002004	Lalu Allah Taala udah mega besaksika pengamat pesan nya ngena tanda enggau kereja ti nyelai , ngena mayuh macham pemeri Roh Kudus ti diberi nitihka peneka Iya Empu .
58002005	Ukai melikat ke diasuh Allah Taala merintah dunya ti deka datai , ti dikenang kitai diatu .
58002006	Utai tu bisi udah disebut , " Sapa mensia , alai Nuan deka ibuhka iya ? Tauka anak mensia , alai Nuan deka ngibun iya ?
58002007	Nuan udah ngaga iya baruh mimit ari melikat enda lama aja . Nuan udah meri iya makota , mulia enggau basa ,
58002008	lalu ngengkahka semua utai di baruh kaki iya . " Lebuh Allah Taala ngengkahka semua utai di baruh kuasa iya , Allah Taala nadai ninggalka utai ti enda diengkahka di baruh kuasa iya . Tang diatu , kitai nadai meda semua utai diengkah di baruh kaki iya .
58002009	Tang kitai meda Jesus , ke udah digaga baruh mimit ari melikat enda lama , diberi makota mulia enggau basa laban Iya udah merinsa natka pemati , ngambika , ulih pengasih Allah Taala , Iya mati ke semua mensia .
58002010	Laban Allah Taala , ke ngaga sereta bempu semua utai , endang patut ngasuh Jesus nyadi pemadu badas ulih pemerinsa , lebuh Jesus muka jalai pengelepas ke mayuh anak Allah Taala lalu mai sida bempu mulia Iya .
58002011	Laban Iya ke ngudus , enggau orang ke dikuduska Iya , sama datai ari ruang bilik siti aja . Nya kebuah Jesus enda malu ngumbai sida menyadi Iya .
58002012	Ku Iya , " Aku deka madahka nama Nuan ngagai sida menyadi Aku . Aku deka muji Nuan lebuh bala sida begempuru . "
58002013	Iya mega nyebut , " Aku deka manggaika pengarap Aku ba Iya . " Lalu Iya mega nyebut , " Tu Aku , enggau bala anak ke udah diberi Allah Taala ngagai Aku . "
58002014	Nya alai , laban bala anak endang mensia , Jesus mega nyadi mensia baka sida , ngambika ulih pemati Iya , Iya ulih ngerusak Sitan ke megai kuasa pemati ,
58002015	lalu ngelepaska semua orang ke nyadi ulun seumur idup ari penakut sida ke pemati .
58002016	Laban utai tu terang , ukai melikat ke ditulung Iya , tang peturun Abraham .
58002017	Nya alai Iya enda tau enda digaga sebaka enggau bala menyadi Iya dalam semua utai , ngambika Iya nyadi Imam Besai ti kasih , sereta tetap ati bekereja ke Allah Taala , ngambika Iya ngaga piring kena muai dosa orang mayuh .
58002018	Laban Iya Empu udah merinsa lebuh Iya diuji , nya alai Iya ulih nulung orang ke kena laban penguji .
58003001	Nya alai , menyadi ti kudus , ke sama udah dikangauka Allah Taala , peratika Jesus , ke nyadi Rasul sereta nyadi Imam Besai ke pengarap kitai .
58003002	Iya udah tetap ati ngagai Allah Taala ke udah milih Iya , baka Moses ke udah tetap ati diau dalam rumah Allah Taala .
58003003	Tang Jesus patut balat agi dibasa ari Moses , baka tukang rumah ke balat agi dibasa ari rumah ti digaga iya .
58003004	Laban semua rumah endang digaga orang , tang Allah Taala ngaga semua utai .
58003005	Moses udah tetap ati gawa nyadi ulun dalam rumah Allah Taala , besaksika pasal utai ti deka disebut Allah Taala jemah ila .
58003006	Tang Kristus tetap ati ngibun rumah Allah Taala laban Iya Anak . Lalu kitai tu rumah Allah Taala , enti kitai bepegai teguh ba ati ti kempang enggau ba pengadang ti dikemegahka kitai .
58003007	Nya alai , munyi ti disebut Roh Kudus , " Sehari tu , enti kita ninga nyawa Iya ,
58003008	anang ngasuh ati kita kieh , baka aki ini kita ke angkat ngelaban , lebuh maya penguji di menua puang ,
58003009	alai aki ini kita ke nguji Aku , taja pen sida udah meda utai ti dikereja Aku dalam kandang empat puluh taun .
58003010	Nya alai Aku ringat ngagai bala orang ke ari serak nya , lalu ku Aku nyebut , ' Ati sida seruran limpang , lalu sida apin nemu jalai Aku . '
58003011	Aku ringat lalu besumpah : ' Sida enda tau tama ngagai endur alai Aku belelak ! ' "
58003012	Bejimat kita , menyadi , enggai ke kita ngembuan ati ti jai , ati ti enda arap , lalu ninggalka Allah Taala ti idup .
58003013	Tang peransang pangan diri tiap hari , seagi-agi hari tu dikumbai " Sehari tu , " ngambika nadai siku kita ditipu dosa lalu nyadi kieh .
58003014	Laban kitai nyadi tawing Kristus enti kitai bepegai teguh ba ati ti kempang datai ke ujung , baka ti dikembuan kitai ba pun iya suba .
58003015	Munyi ti disebut dalam Bup Kudus : " Sehari tu , enti kita ninga nyawa Iya , anang ngasuh ati kita kieh , baka sida ke angkat ngelaban . "
58003016	Sapa orang ke ninga nyawa Allah Taala , tang angkat ngelaban Iya ? Ukai enda semua sida nya orang ke pansut ari menua Ejip ke diuluka Moses ?
58003017	Lalu ngagai sapa Allah Taala ringat empat puluh taun ? Ukai Iya enda ringat ngagai orang ke bedosa , lalu sida mati di menua puang ?
58003018	Lalu ngagai sapa Allah Taala besumpah , madahka sida enda tau tama ngagai endur alai Iya belelak , enti enda ngagai sida ke enda ngasi ?
58003019	Nya alai ari nya kitai meda , sida enda ulih tama ngaga endur alai Allah Taala belelak , laban sida enda arap .
58004001	Nya alai , seagi-agi semaya ti ngasuh kitai tama ngagai endur alai Allah Taala belelak nya agi meruan , kitai enda tau enda bejimat ngambika nadai siku kitai ditemu enda patut tama ngagai endur nya .
58004002	Laban Berita Manah ti didinga kitai sebaka enggau Berita Manah ti didinga sida , tang pesan ti didinga sida nadai pulai ke penguntung sida , laban sida enda nerima pesan nya ngena pengarap .
58004003	Nya alai kitai ke arap , tama ngagai endur alai Allah Taala belelak , munyi ti disebut Allah Taala , " Aku ringat lalu besumpah : ' Sida enda tau tama ngagai endur alai Aku belelak , ' " taja pen pengawa Iya udah tembu kenyau ari penumbuh dunya .
58004004	Laban pasal hari ti ketujuh udah disebut munyi tu : " Lalu ba hari ti ketujuh Allah Taala belelak ari semua pengawa Iya . "
58004005	Lalu Iya bejaku baru : " Sida enda tau tama ngagai endur alai Aku belelak . "
58004006	Nya alai sekeda orang deka tama ngagai endur alai belelak nya , lalu orang ke udah diajar pasal Berita Manah enda tama laban sida enda ngasi .
58004007	Nya alai Allah Taala ngeletak siti agi hari , ti dikumbai Iya " Sehari tu , " ti disebut Iya lama udah bekau nya ngena David , munyi ti udah disebut tadi : " Sehari tu , enti kita ninga nyawa Iya , anang ngasuh ati kita kieh . "
58004008	Laban enti Josua udah ngasuh sida belelak , Allah Taala tentu enda ibuh bejakuka pasal hari bukai , udah bekau nya .
58004009	Nya alai bala nembiak Allah Taala agi ulih belelak lebuh hari Sabat ;
58004010	laban orang ke tama ngagai endur alai Allah Taala belelak , mega ngetu ari pengawa sida , baka Allah Taala ke ngetu ari pengawa Iya .
58004011	Nya alai , aram kitai enggau naka ulih tama ngagai endur alai belelak nya , ngambika nadai siku kitai enda mujur baka sida ketegal enda ngasi .
58004012	Laban jaku Allah Taala idup sereta bekuasa , tajam agi ari pedang ti bemata dua , ti ngerejang datai ke iya nyeraraka semengat ari roh , nyeraraka buku tulang ari untak tulang ; iya ulih ngakim runding enggau niat ati mensia .
58004013	Nadai utai ulih dipelalaika ari Allah Taala . Semua deka dikebak lalu diayanka magang di mua Iya . Lalu semua kitai enda tau enda madahka pasal diri empu ngagai Iya .
58004014	Nya alai , laban kitai bisi Imam Besai ti Pemadu Tinggi , ke udah pulai ke serega , iya nya Jesus , ti Anak Allah Taala , aram kitai bepegai teguh ba pengarap kitai .
58004015	Laban Imam Besai kitai ukai enda nemu sinu ati ke pengelemi kitai . Iya udah diuji ngena semua macham chara baka kitai empu , tang Iya enda bedosa .
58004016	Nya alai , aram kitai mansang enggau ati ti kempang ngagai kerusi diraja Allah Taala ti kasih , ngambika kitai ulih nerima pengasih lalu nemu berekat , kena nulung kitai lebuh kitai begunaka iya .
58005001	Genap iku imam besai ke dipilih ari bala mensia , endang diletak bekereja ke Allah Taala ngarika mensia , meri pemeri enggau piring kena muai dosa .
58005002	Iya nemu nelap enggau orang ke nadai nemu utai , enggau orang ke enda ngasi , laban iya empu endang mayuh pengelemi .
58005003	Lalu ketegal nya , iya enda tau enda ngenjuk piring ke dosa iya empu , enggau ke dosa orang mayuh .
58005004	Nadai orang tau ngambu diri nyadi imam besai , tang semina ari kangau Allah Taala , baka Aron .
58005005	Baka nya mega Kristus . Iya enda ngemesaika Diri lalu ngaga Diri nyadi Imam Besai . Tang Allah Taala nyebut ngagai Iya , " Nuan tu Anak Aku . Sehari tu Aku udah nyadi Apai Nuan " ;
58005006	munyi ti disebut Iya ba endur bukai , " Nuan nyadi Imam belama iya murihka Melkisedek . "
58005007	Lebuh Jesus idup di dunya tu , Iya besampi sereta mantaika peminta Iya ngena sabak ti inggar , sereta enggau ai mata , ngagai Allah Taala , ke ulih ngelepaska Iya ari pemati . Lalu Allah Taala ninga Iya laban Iya baruh ati sereta nunduk ngagai Allah Taala .
58005008	Tang taja pen Iya Anak Allah Taala , Iya belajar ngasi ulih pemerinsa ti ditatka Iya ;
58005009	lalu laban Iya digaga nyadi pemadu badas , Iya nyadika pun pengelepas ti meruan belama iya ke semua orang ke ngasika Iya ,
58005010	laban Iya udah diletak Allah Taala nyadi Imam Besai , murihka Melkisedek .
58005011	Kami mayuh utai ti patut disebut ba pekara tu , tang utai nya mar diterangka ngagai kita , laban kita lubah amat mereti .
58005012	Laban taja pen kita diatu patut udah nyadi pengajar , tang kita agi begunaka orang ngajar kita , ngulang pesan Allah Taala belabuh ari pun baru . Kita agi begunaka ai tusu , ukai asi kering ,
58005013	laban genap iku orang ke beridup ba ai tusu nya orang ke enda nemu ajar pasal pengelurus , laban iya agi mit .
58005014	Tang asi kering nya ke orang ke besai tuai , ke udah matihka diri ngelala bida entara utai ti badas enggau utai ti jai .
58006001	Nya alai , aram kitai ninggalka pun pelajar pasal Kristus , lalu mansang ngagai ajar ke orang ti besai tuai , lalu enda agi ibuh bejakuka pasal nesal ati ari kereja ti ngujung ngagai pemati ,
58006002	ajar pasal pemaptisa , pasal ngengkahka jari atas orang , pasal pengangkat ari mati , enggau pasal ukum ti meruan belama iya .
58006003	Lalu kitai deka ngereja nya , enti Allah Taala ngemendar .
58006004	Laban orang ke udah ngelengkaka pengarap enda ulih dibai nesal ati baru , laban sida udah meda penampak Allah Taala , udah ngasaika pemeri ari serega , lalu udah dipenuhka enggau Roh Kudus ,
58006005	udah ngasaika pemadas jaku Allah Taala , lalu udah ngasaika kuasa dunya ti deka datai ,
58006006	lalu udah nya sida ngelengkaka pengarap , laban lebuh sida ngereja nya sida ngeregang Anak Allah Taala baru , lalu ngeleseka Iya di mua orang mayuh .
58006007	Tanah ti nginsap ai ujan ti selalu labuh ninggang iya , lalu ngasuh utai tumbuh ke guna orang ke nanam utai dia , nerima berekat ari Allah Taala .
58006008	Tang enti tanah nya mansutka duri enggau emperingat , tanah nya nadai guna , lalu iya deka disumpah . Ke pengujung iya , iya deka ditunu .
58006009	Tang taja pen kami bejaku munyi tu , menyadi , tang ba pasal kita , kami nemu kita deka bulih utai ti manah agi , utai ti nyempulang pengelepas kita .
58006010	Laban Allah Taala ukai enda lurus . Iya deka mengkang ingatka pengawa ti udah dikereja kita , enggau pengerindu ti dipandangka kita lebuh kita bekereja nulung nembiak Tuhan , baka ti agi dikereja kita diatu .
58006011	Kami dekaka genap iku kita mengkang rajin datai ke ujung ngambika kita ulih nerima utai ti disadang kita .
58006012	Kami enggai ke kita ngelusu , tang dekaka kita nunda teladan orang ke arap sereta liat ati , ngambika kita nerima utai ti udah disemaya Allah Taala .
58006013	Lebuh Allah Taala ngaga semaya enggau Abraham , Iya nadai orang ke besai agi ari Iya Empu alai Iya manggaika sumpah Iya . Nya alai Iya besumpah atas nama Iya Empu .
58006014	Ku Iya , " Aku tetap deka merekatka nuan lalu meri nuan mayuh peturun . "
58006015	Nya alai lebuh Abraham udah nganti enggau ati ti liat , iya nerima utai ti udah disemaya Allah Taala .
58006016	Mensia endang besumpah atas nama utai ti besai agi ari sida empu , lalu semua kelikuh ditelesai ngena sumpah .
58006017	Baka nya mega , lebuh Allah Taala deka ngayanka enggau terang agi ngagai orang ke deka nerima semaya , pasal juluk ati Iya ti enda berubah , Iya netapka semaya nya ngena sumpah .
58006018	Ulih jaku sumpah enggau jaku semaya ti enda ulih diubah nya , Allah Taala nunjukka Diri enda bula . Nya alai kitai ke udah belindung ba Allah Taala balat agi diperansang bepegai ba pengadang ti di mua kitai .
58006019	Pengadang kitai nya nyadika sauh ti tegap ke semengat kitai . Ulih pengadang nya kitai ngarapka diri deka tama ngagai Endur ti Pemadu Kudus ti ari belakang tirai ,
58006020	alai Jesus ke udah dulu tama ngarika kitai , lebuh Iya udah nyadi Imam Besai belama iya , murihka Melkisedek .
58007001	Melkisedek nya raja menua Salem , lalu iya mega nyadi imam Allah Taala ti Pemadu Tinggi . Iya betemu enggau Abraham ke baru pulai beperang bebunuhka bala raja , lalu iya merekatka Abraham .
58007002	Lalu Abraham meri Melkisedek sepuluh peratus ari semua perapasan ti ulih iya . ( Reti ti keterubah ke nama Melkisedek nya " Raja Pengelurus " , lalu iya mega raja Salem , reti nya , " Raja Pemaik . " )
58007003	Nadai orang nemu sapa apai indai iya , sapa aki ini iya . Lalu nadai mega orang nemu kemaya iya ada tauka kemaya iya mati , tang iya baka Anak Allah Taala ke nyadi imam belama iya .
58007004	Peda pemesai iya ! Indah aki kitai Abraham deh meri ngagai iya sepuluh peratus ari semua perapasan ti ulih iya beperang .
58007005	Lalu bala peturun Lewi ke diletak nyadi imam , diberi pesan dalam Adat ngasuh sida ngumpul pemeri sepuluh peratus ari orang Israel , reti nya , ari bansa sida empu , taja pen sida nya mega peturun Abraham .
58007006	Tang Melkisedek tu , ke ukai ari peturun Lewi , nerima pemeri sepuluh peratus ari Abraham , lalu iya merekatka Abraham ke udah nerima semaya Allah Taala .
58007007	Semua kitai ulih besetujuka tu : orang ke baruh pangkat sigi diberekatka ulih orang ke tinggi agi pangkat .
58007008	Ba pekara tu , pemeri sepuluh peratus nya diterima mensia ke tau mati , tang ba pekara Melkisedek , pemeri sepuluh peratus nya diterima orang ke idup .
58007009	Kitai tau ngumbai Lewi , ke nerima pemeri sepuluh peratus , mayar pemeri sepuluh peratus nengah Abraham ,
58007010	laban Lewi agi dalam tubuh aki iya Abraham lebuh Melkisedek betemu enggau Abraham .
58007011	Enti pemadas ti pemadu menyana nya ulih diterima orang Israel nengah bala imam Lewi ( laban orang Israel nerima Adat nengah sida imam Lewi ) , nama kebuah kitai agi begunaka siku agi imam ke murihka Melkisedek , tang enda begunaka imam ke murihka Aron ?
58007012	Laban lebuh atur kena milih imam diubah , Adat mega enda tau enda diubah .
58007013	Laban orang ke dikenang dalam pekara tu datai ari raban bansa bukai , lalu nadai orang ari raban bansa nya udah kala bekereja ba alta .
58007014	Laban Tuhan kitai endang terang datai ari peturun Judah , lalu Moses nadai kala nyebut pasal imam lebuh iya bejakuka pasal raban bansa tu .
58007015	Pekara tu tau nyadi terang agi lebuh siku agi imam pegari , ke baka Melkisedek ,
58007016	ke nyadi imam , ukai nitihka atur mensia , tang ulih kuasa pengidup ti enda nemu abis .
58007017	Laban Bup Kudus nyebut munyi tu pasal Iya , " Nuan deka nyadi imam belama iya murihka Melkisedek . "
58007018	Nya alai Adat ti lama , nadai agi dikena laban iya lemi sereta nadai guna ,
58007019	laban Adat enda ulih ngaga utai nyadi pemadu badas . Lalu diatu , pengadang ti badas agi udah disediaka , ti dikena kitai mansang semak ngagai Allah Taala .
58007020	Utai tu ditetapka ngena jaku sumpah . Orang bukai nyadi imam ukai ulih jaku sumpah ,
58007021	tang Jesus nyadi imam ulih jaku sumpah , laban Allah Taala nyebut ngagai Iya , " Tuhan udah besumpah lalu Iya enda ngubah runding Diri : ' Nuan deka nyadi imam belama iya . ' "
58007022	Jaku tu ngeletak Jesus nyadi jamin ke sempekat ti badas agi .
58007023	Nambahka nya , sida imam menya endang mayuh , laban sida mati , lalu enda ulih majakka pengawa diri ke nyadi imam .
58007024	Tang Jesus nyadi Imam belama iya , laban Iya idup belama iya .
58007025	Nya alai Iya ulih , ke diatu enggau ke belama-lama iya , nyelamatka orang ke datai ngagai Allah Taala , ulih Iya , laban Iya idup belama iya lalu bejaku ngarika sida ngagai Allah Taala .
58007026	Laban kitai endang patut bisi imam besai ti baka nya , ke kudus , nadai bepenyalah , nadai penimpang , diseraraka ari orang ke bedosa , ditinggika ari atas langit .
58007027	Iya enda baka imam besai ti bukai . Iya enda ibuh ngenjuk piring tiap hari , terubah ke dosa iya empu , lalu udah nya ke dosa orang mayuh . Tang Iya ngenjuk piring sekali aja ke belama-lama iya , lebuh Iya nyerahka Diri Empu .
58007028	Adat ngeletak orang ke lemi nyadi imam besai . Tang jaku sumpah , ti datai dudi agi ari Adat , ngeletak Anak , ke udah digaga nyadi pemadu badas belama-lama iya , nyadi Imam Besai .
58008001	Batang penemu ti disebut kami nya baka tu : kitai bisi Imam Besai ti baka nya , ke duduk muak ari kanan kerusi diraja Allah Taala ti Pemadu Tinggi di serega .
58008002	Iya bekereja dalam langkau sembiang , iya nya , dalam langkau kain ti bendar , ti didirika Tuhan , ukai didirika mensia .
58008003	Genap iku imam besai endang diletak ngenjuk pemeri enggau piring ; nya alai , Imam Besai kitai tu pen enda tau enda mega bisi utai diberi .
58008004	Enti sema Iya di dunya tu , Iya tetap enda nyadi imam , laban kitai endang bisi imam , ke ngenjuk pemeri nitihka Adat .
58008005	Sida nyembah dalam langkau kain ti semina gambar enggau ayuk Langkau Kain ti di serega . Laban lebuh Moses baru deka nirika langkau kain , Allah Taala bejaku munyi tu ngagai iya , " Nuan enda tau enda ngaga semua utai nitihka pelan ti udah ditunjukka ke nuan ba bukit nya . "
58008006	Tang diatu , Jesus udah diberi pengawa ti lebih badas agi . Iya nyadi pengari ke sempekat ti lebih agi bemulia , ti beduduk ba semaya ti badas agi .
58008007	Laban enti sempekat ti keterubah nya udah chukup badas , kitai tentu enda ibuh begunaka sempekat ti kedua .
58008008	Tang Allah Taala besalahka sempekat ti keterubah lebuh Iya nyebut , " Maya deka datai , ku Tuhan bejaku , alai Aku deka ngaga sempekat ti baru enggau orang Israel , sereta enggau orang Judah ,
58008009	ti enda baka sempekat ti digaga Aku enggau aki ini sida lebuh Aku megai jari sida lalu nguluka sida pansut ari menua Ejip . Laban sida enda tetap ati ngagai sempekat Aku , nya alai Aku enggai ibuhka sida , ku Tuhan bejaku .
58008010	Tu sempekat ti deka digaga Aku enggau orang Israel jemah ila , ku Tuhan bejaku : Aku deka nyimpan Adat Aku dalam runding sida lalu nuliska Adat nya ba ati sida , lalu Aku deka nyadi Allah Taala sida , lalu sida deka nyadi nembiak Aku .
58008011	Sida enda ibuh ngajar pangan diri tauka nyebut ngagai pangan diri , ' Kelala meh Tuhan . ' Laban semua sida deka ngelala Aku , kenyau ari sida ke pemadu mit nyentuk ngagai sida ke pemadu besai .
58008012	Laban Aku deka ngampun penyalah sida lalu enda agi ngingatka dosa sida . "
58008013	Lebuh Allah Taala bejakuka sempekat ti baru , Iya nunjukka sempekat ti keterubah nadai agi diguna , luya lalu deka jampat lesap .
58009001	Indah sempekat ti keterubah deh ngundan atur kena besembah , lalu bisi langkau sembiang .
58009002	Laban sebuah langkau kain udah disediaka . Iya ti di luar nya alai nyimpan penuduk lampu enggau mija enggau roti Allah Taala . Endur tu dikumbai Endur ti Kudus .
58009003	Ari belakang tirai ti kedua bisi siti langkau kain ti dikumbai Endur ti Pemadu Kudus .
58009004	Dalam Endur ti Pemadu Kudus nya bisi alta emas alai nunu menyan , enggau Peti Lampang Batu Adat ti disampak enggau emas . Peti nya ngundan kebuk emas alai nyimpan mana , tungkat Aron ti bekantuk , enggau dua iti lampang batu ti alai sempekat ditulis .
58009005	Ari atas Peti nya bisi dua iku melikat cherub , nandaka mulia Allah Taala , ngelindung endur alai dosa diampun . Tang kitai enda ulih berandauka semua utai tu enggau silik diatu .
58009006	Lebuh semua utai nya udah disediaka magang , sida imam tama tiap hari ngagai langkau kain ti di luar , ngereja pengawa sida ,
58009007	tang semina imam besai aja tau tama ngagai langkau kain ti kedua , tang semina sekali aja dalam setaun , mai darah ti dienjuk iya ngagai Allah Taala ke dosa iya empu , enggau ke dosa orang mayuh , dosa ti dikereja sida enggau enda sengaja .
58009008	Nya chara Roh Kudus nunjukka jalai ngagai Endur ti Pemadu Kudus enda dibuka seagi-agi langkau kain ti di luar nya mengkang bediri .
58009009	Tu ngambarka maya ti diatu , alai pemeri enggau piring ti dienjuk enda ulih meresi ati orang ke nyembah Allah Taala ,
58009010	laban pengawa nya semina pasal pemakai enggau utai ti diirup aja , atur kena nuchi tubuh ti dipejalaika nyentuk ngagai maya Allah Taala ngaga atur ti baru .
58009011	Lebuh Kristus datai nyadi Imam Besai ke utai ti badas , ti endang udah bisi ditu diatu , Iya tama nengah langkau sembiang ti besai sereta badas agi ti ukai digaga mensia , reti nya , ukai digaga ari utai ti udah digaga Iya Empu .
58009012	Iya tama sekali aja ke belama-lama iya ngagai Endur ti Kudus , ukai ngena darah kambin tauka darah sapi , tang ngena darah Iya Empu , lalu bulih pengelepas ti meruan belama iya .
58009013	Laban enti darah kambin enggau darah sapi enggau amau sapi ti dikerabuka ngagai orang ke enda tuchi , ulih nuchi sida ngambika sida nyadi beresi ,
58009014	tentu balat agi ga darah Kristus , ke udah nyerahka Diri ulih Roh Kudus nyadika piring ti nadai penimpang ngagai Allah Taala , deka nuchi ati kitai ari pengawa ti jai ti ngujung ngagai pemati , ngambika kitai ulih betuaika Allah Taala ti idup .
58009015	Nya kebuah Kristus nyadi pengari ke sempekat ti baru , ngambika orang ke dikangauka Allah Taala , ulih nerima pesaka ti meruan belama iya , ti udah disemaya Allah Taala , laban ulih pemati Iya , Iya nebus orang ari penyalah ti dikereja sida di baruh sempekat ti keterubah .
58009016	Ba pasal will , pemati orang ke ngaga will nya enda tau enda ditentuka dulu .
58009017	Laban will nya semina tau diguna lebuh orang ke bempu will nya udah mati . Atur dalam will nya enda tau dipejalaika enti orang ke ngaga will nya agi idup .
58009018	Indah sempekat ti keterubah deh enda tau enda dipejalaika ngena darah .
58009019	Laban lebuh Moses udah madahka semua pesan dalam Bup Adat ngagai semua orang Israel , iya ngambi darah sapi enggau darah kambin , ai , bulu bedus ti ungu , enggau pating isop , lalu mechikka utai nya ngagai Bup Adat , enggau ngagai semua orang mayuh ,
58009020	lalu bejaku , " Tu darah sempekat ti diasuh Allah Taala titihka kita . "
58009021	Moses mega mechikka darah nya ngagai langkau sembiang , enggau ngagai semua perengka ti dikena sida nyembah Allah Taala .
58009022	Iya ti bendar , nitihka Adat , nyauka semua utai dituchi ngena darah , lalu enti nadai genselan darah , dosa enda diampun .
58009023	Nya kebuah utai ti ngambarka utai serega enda tau enda dituchi ngena genselan nya , tang utai serega empu begunaka piring ti badas agi ari nya .
58009024	Laban Kristus ukai tama ngagai Endur ti Kudus ti digaga jari mensia , ti semina ngambarka utai serega , tang Iya tama ngagai serega empu , lalu pegari ngarika kitai di mua Allah Taala .
58009025	Lalu Iya pen enda mega suah nyerahka Diri baka imam besai ke tama ngagai Endur ti Kudus tiap taun mai darah ti ukai darah Iya empu ,
58009026	laban enti Iya suah tama kia , Iya tentu enda tau enda suah natka Diri merinsa kenyau ari penumbuh dunya . Tang diatu , Iya udah ngayanka Diri sekali aja ba pengujung dunya , nyerahka Diri Empu nyadika piring kena muai dosa .
58009027	Genap iku mensia enda tau enda mati sekali aja , lalu udah nya diakim .
58009028	Baka nya mega Kristus . Lebuh Iya udah diserahka sekali aja ngambika Iya muai dosa orang mayuh , Iya deka pegari kedua kali , ukai muai dosa , tang deka nyelamatka orang ke nganti Iya .
58010001	Adat semina ayuk utai ti badas ti deka datai , ukai utai nya empu . Nya kebuah iya , ngena piring ti dienjuk enda ngetu-ngetu tiap taun , enda ulih ngaga orang ke datai semak ngagai Allah Taala nyadi pemadu badas .
58010002	Enti iya ulih , endaka piring nya badu agi dienjuk , laban orang ke nyembah tentu dituchi sekali aja ke belama iya , lalu nadai agi ngasaika diri agi bedosa ?
58010003	Tang piring ti diberi nya ngasuh orang ngingatka dosa sida tiap-tiap taun .
58010004	Laban darah sapi enggau darah kambin enda ulih muai dosa .
58010005	Nya kebuah , lebuh Kristus datai ngagai dunya tu , Iya bejaku , " Nuan enda begunaka piring enggau pemeri , tang Nuan udah nyendiaka tubuh ke Aku .
58010006	Nuan enda rinduka piring tunu enggau piring pengampun dosa
58010007	Udah nya Aku bejaku , ' Tu Aku , O Allah Taala sedia deka ngereja peneka Nuan , munyi ti udah ditulis pasal Aku dalam Bup Adat . ' "
58010008	Lebuh Iya nyebut , " Nuan enda beguna tauka rinduka piring enggau pemeri , tauka jelu ti ditunu ba alta , enggau piring pengampun dosa , " ( taja pen Adat ngasuh utai nya diberi )
58010009	Iya lalu nyebut , " Tu Aku , sedia deka ngereja peneka Nuan . " Nya alai , Allah Taala muai atur ti keterubah ngambika Iya numbuhka atur ti kedua .
58010010	Lalu ulih peneka Iya , kitai udah dikuduska ulih piring tubuh Jesus Kristus ti diberi sekali aja ke belama-lama iya .
58010011	Tiap hari genap iku imam bediri ngereja pengawa diri , ngenjuk piring ti sebaka belama , ti enda ulih muai dosa .
58010012	Tang lebuh Kristus udah meri sekali aja ke belama-lama iya piring pengampun dosa , Iya duduk muak ari kanan Allah Taala ,
58010013	nganti bala munsuh Iya nyadika pelasar kaki Iya .
58010014	Laban , ngena siti aja piring , Iya udah ngaga orang ke dikuduska Iya nyadi pemadu badas .
58010015	Lalu Roh Kudus mega besaksika pasal nya ngagai kitai , laban lebuh Iya udah nyebut ,
58010016	" Tu sempekat ti deka digaga Aku enggau sida udah bekau nya ila , ku Tuhan bejaku : Aku deka nyimpan Adat Aku dalam ati sida lalu nuliska Adat nya dalam runding sida . "
58010017	Udah nya Iya mega nyebut , " Aku enda agi ngingatka dosa enggau penyalah sida . "
58010018	Lebuh semua dosa enggau penyalah udah diampun , piring pengampun dosa enda agi diguna .
58010019	Nya alai , menyadi , laban kitai kempang ati tama ngagai Endur ti Pemadu Kudus ngena darah Jesus ,
58010020	ngena jalai ti baru sereta idup tu , ti udah dibuka Iya ke kitai nengah kain tirai nya , iya nya , nengah tubuh Iya Empu ,
58010021	lalu laban kitai bisi siku Imam ti besai , ke ngemataka rumah Allah Taala ,
58010022	aram kitai datai semak ngagai Allah Taala , mai ati ti tuchi , enggau pengarap ti bendar , laban ati kitai udah dipechik lalu dituchi ari penyalah , lalu tubuh kitai udah dibasu ngena ai ti tuchi .
58010023	Aram kitai bepegai teguh ba pengadang ti diaku kitai , enda beguyat , laban Iya ke ngaga semaya nya endang tau dikarapka .
58010024	Lalu aram kitai berundingka chara kitai tau nyungkak pangan diri ngayanka pengerindu lalu ngereja pengawa ti badas ,
58010025	enda ngelengkaka pengawa begempuru , baka sekeda orang , tang meransang pangan diri , lalu bebendar agi ngereja nya laban kita meda Hari Tuhan nyau semak .
58010026	Laban enti kitai sengaja majak bedosa lebuh kitai udah nerima penemu pasal pemendar , kitai nadai agi piring pengampun dosa ,
58010027	tang semina ati ti takut nganti diri diakim , enggau nganti api ti mau ti deka nunu semua munsuh Allah Taala .
58010028	Orang ke udah ngelanggar Adat Moses deka diukum bunuh enggau nadai pengasih , beduduk ba saksi dua tauka tiga iku orang .
58010029	Dalam runding kita , baka ni ku pemalat ukum ti patut ditatka orang ke udah ngelunjak Anak Allah Taala , ke udah busung ngelaban darah sempekat ti udah dikena nguduska sida , lalu udah ngeleseka Roh Kudus ti meri pengasih ?
58010030	Laban kitai nemu sapa ke nyebut , " Aku deka malas . Aku deka mayar . " Kitai mega nemu sapa ke nyebut , " Tuhan deka ngakim bala nembiak Iya . "
58010031	Naka meh pemalat kitai takut enti kitai labuh ngagai jari Allah Taala ti idup .
58010032	Tang kingatka gaya kita menya , lebuh kita baru udah nemu penampak . Kita natka diri balat diperinsa ,
58010033	kadang-kadang dipechat sereta dikeduan di mua orang mayuh , lalu kadang-kadang kita diperinsaka sama enggau orang ke kena perinsa .
58010034	Kita kasihka orang ke ditutup dalam rumah jil , lalu kita gaga ati nejuka orang ngerampas utai kita , laban kita nemu diri bisi pesaka ti manah sereta tan agi .
58010035	Nya alai , anang ngelengkaka ati kita ti kempang , laban iya deka bulih upah ti besai .
58010036	Kita begunaka ati ti tan , ngambika lebuh kita udah ngereja peneka Allah Taala , kita nerima utai ti udah disemaya .
58010037	" Laban enda lama da agi , Iya ke deka datai , tetap datai , lalu enda betangguh ;
58010038	Tang nembiak Aku ke lurus deka idup ngena pengarap . Aku enda rinduka orang ke mungkir . "
58010039	Tang kitai tu ukai orang ke mungkir lalu dirusak , tang orang ke arap , lalu diselamatka .
58011001	Reti pengarap nya arapka utai ti disadang , arapka utai ti enda dipeda .
58011002	Sida ke dulu kelia dikerinduka Allah Taala , ulih pengarap .
58011003	Ulih pengarap , kitai nemu langit enggau dunya digaga ulih jaku Allah Taala , ngambika utai ti dipeda , digaga ari utai ti enda dipeda .
58011004	Ulih pengarap , Abel ngenjuk piring ti lebih agi dikerinduka Allah Taala ari piring ti diberi Kain . Ulih pengarap , Abel dikumbai Allah Taala lurus , laban Allah Taala rinduka pemeri iya . Abel mati , tang ulih pengarap iya , iya agi mengkang bejaku diatu .
58011005	Ulih pengarap , Enok dibai ke atas ngambika iya enda mati , lalu nadai orang nemu endur alai iya , laban Allah Taala udah nabanka iya . Tang sebedau iya ditabanka , iya udah ngerinduka ati Allah Taala .
58011006	Nadai orang ulih ngerinduka ati Allah Taala enti iya enda arapka Allah Taala , laban barang sapa datai ngagai Allah Taala enda tau enda arapka Allah Taala endang amat bisi , lalu arapka Iya deka ngupah orang ke ngiga Iya .
58011007	Ulih pengarap , Noah , lebuh iya diberi Allah Taala jaku tangkan pasal utai ti deka nyadi , ngasi lalu ngaga sebuah bandung kena iya ngidupka sida sebilik . Nya meh jalai orang di dunya tu diukum , lalu Noah nerima ari Allah Taala pengelurus ti datai ulih pengarap .
58011008	Ulih pengarap , Abraham ngasi lebuh iya diasuh bejalai ngagai siti endur ti deka diterima iya nyadika pesaka . Iya mupuk , taja pen iya enda nemu tunga pejalai diri .
58011009	Ulih pengarap , iya diau di menua ti udah disemaya , nyadi orang kampar , diau dalam langkau kain , lalu baka nya mega Isak enggau Jakop , ke nerima semaya nya baka iya .
58011010	Laban Abraham nganti sebuah nengeri ti bisi batu pemun , ti diperambu lalu digaga Allah Taala .
58011011	Ulih pengarap , Abraham ulih nyadi apai , taja pen iya kelalu tuai umur , lalu Sarah empu pen mandul , laban iya arapka Allah Taala deka ngamatka semaya Iya .
58011012	Nya alai orang siku , ke nyau deka mati , ngadaka peturun ngemayuh bintang ti di langit , ti enda ulih diitung baka igi pasir ti ba tebing tasik .
58011013	Semua sida nya mengkang arap datai ke sida mati . Sida nadai nerima utai ti udah disemaya , tang sida udah meda lalu ngelaluka utai nya ari jauh , lalu ngaku diri orang kampar , ke tasah di dunya tu ,
58011014	laban orang ke bejaku munyi nya terang madahka diri ngiga menua sida empu .
58011015	Enti sema sida berundingka menua ti udah ditinggalka sida , sida tentu bisi peluang mulaika diri .
58011016	Tang sida inginka menua ti manah agi , iya nya menua serega . Nya alai Allah Taala enda malu dikumbai sida Allah Taala sida , laban Iya udah nyendiaka sebuah nengeri ke sida .
58011017	Ulih pengarap , Abraham nyerahka anak iya Isak nyadika piring lebuh iya diuji , lalu iya tke udah nerima semaya , sedia deka nyerahka anak tunggal iya ,
58011018	ke udah dikenang Allah Taala munyi tu , " Peturun nuan deka datai nengah Isak . "
58011019	Abraham ngira Allah Taala ulih ngangkatka orang ari mati , nya alai , ba reti iya , Abraham amat nerima Isak ari mati .
58011020	Ulih pengarap , Isak merekatka Jakop seduai Esau .
58011021	Ulih pengarap , Jakop , lebuh iya nyau deka mati , merekatka genap iku anak Josep , meremika diri bekering ba tungkat iya nyembah Allah Taala .
58011022	Ulih pengarap , Josep , lebuh iya nyau deka mati , bejakuka pasal orang Israel ke deka pansut ari menua Ejip , lalu meri atur pasal chara sida patut nguburka iya .
58011023	Ulih pengarap , apai indai Moses ngelalaika iya tiga bulan udah bekau iya ada , laban sida meda gamal iya sigat , lalu sida enda takutka adat raja .
58011024	Ulih pengarap , Moses enggai dikumbai uchu raja lebuh iya nyau besai tuai ,
58011025	tang ingin deka natka pemerinsa sama enggau bala nembiak Allah Taala , lalu enda ngelantangka diri ngereja utai ti tau ngasuh bedosa .
58011026	Iya ngira , natka diri diperinsa ketegal Kristus nya berega agi ari semua pengaya menua Ejip , laban iya seruran merening ke mua ngagai upah ti deka diterima iya .
58011027	Ulih pengarap , iya ninggalka menua Ejip , lalu enda takutka pengeringat raja . Iya majak ngasuh ati diri tan , indah-indah baka ke meda Allah Taala ti enda ulih dipeda .
58011028	Ulih pengarap , iya ngintu Gawai Paska , lalu mechikka darah , ngambika Melikat Pemati ti munuh anak tuai , enda negu anak tuai orang Israel .
58011029	Ulih pengarap , orang Israel meraka Tasik Mirah baka ke bejalai nengah tanah ti rangkai . Tang lebuh orang Ejip nguji bejalai nengah nya , sida lemas .
58011030	Ulih pengarap , dinding kuta nengeri Jeriko runtuh , lebuh orang Israel udah bejalai ngelingi nengeri nya tujuh hari .
58011031	Ulih pengarap , indu sundal ke benama Rahap enda mati sama enggau orang ke enda ngasika Allah Taala , laban iya udah ngelaluka pematau orang Israel .
58011032	Nama utai bukai ti patut dikenang aku ? Aku enda chukup jam kena aku bejakuka pasal Gideon , Barak , Samson , Jeptah , David , Samuel enggau bala sida nabi
58011033	ke ngalahka mayuh bengkah menua ulih pengarap , ke bejalaika atur ti lurus , nerima semaya , nutup mulut singa ,
58011034	madamka api ti mau , ngerarika diri ari pedang , ke ngalihka pengelemi nyadi pengering , ke kering beperang , lalu ngalahka bala soldadu orang menua bukai .
58011035	Sida ke indu nerima kaban belayan sida ke udah mati , ke diangkatka idup baru . Sekeda sida ti bukai kena perinsa lalu enggai dilepaska , laban sida ngarapka diri deka bulih pengangkat ari mati ti menyana agi .
58011036	Sida ke bukai dikeleseka lalu disipat , ditanchang ngena rantai , lalu ditutup dalam rumah jil .
58011037	Sida dituku ngena batu , ditetak putus dua . Sida dibunuh ngena pedang . Sida segau-segau , begari ngena kulit bedus enggau kulit kambin , seranta , diperinsa , dikeduan .
58011038	Dunya endang amat enda chukup badas ke sida ! Sida bejalai segau-segau ba sebelah menua puang enggau ba sebelah bukit , diau dalam lubang gua , enggau dalam lubang tanah .
58011039	Semua sida nadai nerima utai ti disemaya , taja pen sida dipuji ketegal pengarap sida ,
58011040	laban Allah Taala udah nyendiaka utai ti badas agi , iya nya , sida deka nyadi pemadu badas enti sida begulai enggau kitai .
58012001	Nya alai , laban kitai dikelingi mayuh amat saksi , aram kitai mega muai semua utai ti berat ti nating kitai , enggau dosa ti balat lekat ba kitai , lalu awakka kitai belanda enggau ati ti liat dalam lumba kitai .
58012002	Aram kitai merening ngagai Jesus ke ngemunka lalu ngaga pengarap kitai nyadi pemadu badas . Iya enda malu natka Diri diregang ketegal pengaga ti deka diasaika Iya , lalu diatu Iya duduk muak ari kanan kerusi diraja Allah Taala .
58012003	Uji kita ngira pasal Iya ke natka diri dilaban orang ke bedosa , ngambika kita enda lelak tauka alah semengat .
58012004	Dalam perang kita ngelaban dosa , kita nadai udah kala belaban datai ke kita nyau pansut darah .
58012005	Lalu kita enda ingatka jaku peransang ti ngumbai kita nya anak Allah Taala -- " Anak , anang enda bedulika disiplin Tuhan , tauka lemi ati lebuh Iya nganu kita .
58012006	Laban Tuhan disiplin semua orang ke dikerinduka Iya , lalu nganu semua orang ke diterima Iya nyadi anak . "
58012007	Tatka semua pemerinsa nyadika disiplin ari Allah Taala laban Iya ngaga kita nyadi anak Iya . Laban sapa anak ke nadai kala didisiplin apai iya ?
58012008	Enti Iya enda disiplin kita baka Iya ke disiplin semua anak Iya ti bukai , reti nya kita anak ampang , ukai anak ti bendar .
58012009	Nambahka nya , indah apai ada kitai deh disiplin kitai , lalu kitai bebasaka sida ketegal nya . Kati kitai enda lebih agi patut nunduk ngagai Apai Roh kitai , lalu idup ?
58012010	Laban apai ada kitai semina disiplin kitai enda lama aja , nitihka pematut ku ati sida , tang Allah Taala disiplin kitai ke penguntung kitai , ngambika kitai nyadi kudus baka Iya Empu .
58012011	Lebuh kitai kena disiplin , utai nya asai ti pedis , ukai nyamai . Udah nya baru iya mai buah pengelurus ti meri pemaik ngagai orang ke dilatih ngena disiplin nya .
58012012	Nya alai , kedarka jari kita ti lelak , lalu keringka patung kita ti lemi ,
58012013	lalu gaga jalai kita rurus , ngambika kaki ti lemi enda selau , tang digeraika .
58012014	Diau bebaik enggau semua orang , lalu diau kudus , laban enti kita enda , kita enda ulih meda Tuhan .
58012015	Kita enda tau enda nentuka nadai siku kita enda bulih pengasih Allah Taala ; enda tau enda nentuka nadai siku kita bedendam ngagai pangan diri , ti tau ngasuh penyarut nyadi , lalu ngujungka mayuh orang enda tuchi .
58012016	Kita enda tau enda nentuka nadai siku kita baka Esau , ke nadai moral sereta enda nangika Allah Taala , lalu nyual waris iya ketegal semangkuk pemakai .
58012017	Kita nemu , udah bekau nya , lebuh iya minta berekat ari apai iya , peminta iya ditulak , laban iya nadai jalai nesal ati ke penyalah diri , taja pen iya minta berekat nya enggau ai mata .
58012018	Kita ukai datai ngagai utai ti ulih ditegu , ngagai api ti mau , ngagai mua hari ti petang , tauka ngagai kabut ,
58012019	tauka ngagai munyi terumpit , tauka ngagai nyawa ti bejaku , datai ke sida ke ninga nyawa nya minta nyawa nya badu agi bejaku ngagai sida ,
58012020	laban sida enda tan ninga pesan ti diberi ngagai sida , " Indah jelu ti negu bukit tu deh enda tau enda dituku ngena batu datai mati . "
58012021	Utai ti dipeda sida balat amat ngenakut , datai ke Moses empu nyau nyebut , " Aku getar-getar takut ! "
58012022	Tang kita udah datai ngagai Bukit Sion , ngagai nengeri Allah Taala ti idup , ngagai nengeri Jerusalem ti di serega , enggau ngagai gempuru beribu-ribu iku melikat serega ;
58012023	ngagai gempuru bala anak tuai ke bisi nama ditulis di serega . Kita udah datai ngagai Allah Taala , Hakim ke semua mensia , enggau ngagai roh orang ke lurus ke udah digaga nyadi pemadu badas ,
58012024	enggau ngagai Jesus , ke nyadi pengari ke sempekat ti baru , enggau ngagai darah ti dipechikka , ti bejaku badas agi ari darah Abel .
58012025	Kita enda tau enda nentuka diri enda nulak Iya ke bejaku ; laban enti sida ke dulu menya enda ulih ngerarika diri lebuh sida nulak Iya ke meri jaku tangkan ngagai sida di dunya tu , tentu lebih agi ga kitai enda ulih ngerarika diri , enti kitai nulak Iya ke meri kitai jaku tangkan ari serega !
58012026	Lebuh maya nya menya , tanah berenyang laban penginggar nyawa Iya , tang diatu Iya udah besemaya , " Aku deka sekali agi , ukai semina ngusak dunya , tang langit mega . "
58012027	Leka jaku " sekali agi " terang nunjukka utai ti ulih digusak deka dibuai , iya nya utai ti udah digaga , ngambika semina utai ti enda ulih digusak aja tinggal .
58012028	Nya alai , laban kitai nerima Perintah ti enda ulih digusak , aram kitai meri terima kasih kena kita nyembah Allah Taala , sembah ti dikerinduka Iya , ngena ati ti nangi sereta enggau basa ;
58012029	laban " Allah Taala kitai api ti ngerusak . "
58013001	Majak rinduka diri menyadi dalam Kristus .
58013002	Anang enda ngelaluka temuai ngagai rumah kita , laban sekeda orang ke ngereja nya enda nemu diri udah ngelaluka melikat .
58013003	Kingatka orang ke dalam jil , baka ke ngasaika kita empu kena jil sama enggau sida . Kingatka orang ke kena perinsa , baka ke ngasaika kita empu kena perinsa .
58013004	Awakka adat melaki-bini dibasa semua orang , lalu awakka laki enggau bini meruan tetap ati ngagai pangan diri , laban Allah Taala deka ngakim orang ke ngereja ulah ti kamah , enggau orang ke butang .
58013005	Anang angkunka duit . Kita patut nemu puas ati ke utai ti dikemisi kita , laban Allah Taala udah nyebut , " Aku enggai sekali-kali ninggalka kita , tauka ngelengkaka kita . "
58013006	Nya alai , kitai kempang ati nyebut , " Tuhan endang penyaup aku , nya alai aku enda takut . Nama utai ulih dikereja orang ngagai aku ? "
58013007	Kingatka bala tuai kita , ke nusui pesan Allah Taala ngagai kita . Peratika pengidup sida , lalu tunda pengarap sida .
58013008	Jesus Kristus enda berubah kemari , sehari tu enggau ke belama iya .
58013009	Anang nejuka diri tesat dibai semua macham jaku ajar ti nyelai . Manah agi enti ati kitai dikeringka ulih pengasih Allah Taala , ukai dikeringka ulih adat pasal pemakai , ti nadai mai penguntung ngagai orang ke nitihka adat nya .
58013010	Kitai bisi alta , lalu orang ke bekereja dalam langkau sembiang enda tau makai utai ari alta nya .
58013011	Laban jelu ti bempu darah ti dibai imam besai ngagai Endur ti Kudus nyadika piring kena muai dosa , ditunu di luar kem .
58013012	Nya alai Jesus mega mati di luar nengeri , ngambika darah Iya nuchi orang mayuh .
58013013	Nya alai , aram kitai mupuk ngagai Iya di luar kem , ngambika kitai dikeleseka sama enggau Iya .
58013014	Laban di dunya tu kitai nadai nengeri ti tan belama iya . Kitai ngiga nengeri ti deka datai .
58013015	Nya alai , ulih Iya , aram kitai seruran meri puji ngagai Allah Taala , nyadika piring kitai , iya nya piring ti diberi kitai ngena mulut ti ngaku Iya Tuhan .
58013016	Anang enda ngereja utai ti badas lalu bekunsika utai ti dikemisi kita , laban nya piring ti dikerinduka Allah Taala .
58013017	Ngasika tuai kita , lalu nunduk ngagai sida , laban sida ngemataka semengat kita , lalu sida enda tau enda madah ngagai Allah Taala pasal semua pengawa ti udah dikereja sida . Awakka sida ngereja pengawa nya enggau ati ti gaga , ukai enggau ati ti tusah laban nya nadai pulai ke penguntung kita .
58013018	Besampi ke kami , laban kami nemu ati diri beresi , ingin deka ngereja utai ti badas berari .
58013019	Aku ngasuh kita bebendar agi besampi , ngambika aku jampat agi pulai baru ngagai kita .
58013020	Awakka Allah Taala ti pun pemaik , ke udah ngangkatka Jesus Kristus Tuhan kitai ari mati , ke nyadi Pengibun ti Besai , ulih darah sempekat ti meruan belama iya ,
58013021	nyikap kita enggau semua utai ti badas , ngambika kita ulih ngereja peneka Iya , ngereja dalam kami utai ti ngerinduka ati Iya , ulih Jesus Kristus , ke dipuji belama-lama iya . Amin .
58013022	Menyadi , aku minta kita sabar mendingka jaku peransang aku tu , laban surat aku tu pandak .
58013023	Aku dekaka kita nemu , menyadi kitai Timoti udah dilepaska ari rumah jil . Enti iya lengkas datai kitu , aku deka enggau iya nemuai ngagai kita .
58013024	Beri tabi basa ari kami ngagai semua tuai , enggau ngagai semua nembiak Tuhan . Sida ke datai ari Itali mega ngirumka tabi basa ngagai kita .
58013025	Awakka berekat Allah Taala meruan enggau kita semua .
59001001	Surat James , ulun Allah Taala enggau ulun Tuhan Jesus Kristus : Ngagai dua belas raban bansa ke diau ngachir di serata dunya .
59001002	Menyadi , lebuh kita dituntung mayuh macham penguji , kita patut gaga ati ,
59001003	laban kita nemu , lebuh pengarap kita diuji , iya ngadaka ati ti tan .
59001004	Lalu awakka ati ti tan nya nembuka pengawa iya , ngambika kita nyadi orang ke besai tuai sereta nyadi pemadu badas , nadai kurang utai .
59001005	Enti kita nadai penemu-dalam , pinta ngagai Allah Taala ke meri enggau gerah mudah sereta enda mansik penyalah , lalu utai nya deka diberi ngagai kita .
59001006	Tang pinta ngena pengarap , enggau ati ti enda kakang , laban orang ke kakang ati nya baka gelumbang ti di tasik , ti dipuput lalu dikebuka ribut .
59001007	Orang nya enda tau ngarapka diri deka nerima sebarang utai ari Tuhan .
59001008	laban iya ati dua ati tiga , enda tetap ati dalam semua utai ti dikereja iya .
59001009	Awakka menyadi ke baruh pendiau temegahka diri ke diberi Allah Taala pangkat ti tinggi ,
59001010	lalu awakka orang ke kaya temegahka diri ke baruh pendiau , laban orang ke kaya deka lesap baka bungai rumput .
59001011	Laban mata panas niki , hari lalu angat , lalu ngelayuka rumput . Bungai rumput nya labuh , lalu pemajik iya nadai agi . Baka nya meh orang ke kaya deka lesap lebuh sida benung ngereja pengawa sida .
59001012	Beberekat meh orang ke tan natka penguji , laban lebuh iya tan diuji , iya deka nerima makota pengidup ti udah disemaya Tuhan ke orang ke rinduka Iya .
59001013	Orang ke kena laban penguji , enda tau nyebut , " Aku diuji Allah Taala , " laban Allah Taala enda ulih diuji penyai , lalu Iya Empu enda nguji orang .
59001014	Tang kitai diuji pengingin kitai empu , ti ngumpan lalu manjuk kitai ;
59001015	udah nya , lebuh pengingin nya udah ngandung , iya ngadaka dosa , lalu dosa , lebuh iya udah chukup tuai , ngadaka pemati .
59001016	Menyadi ke dikerinduka aku , anang nejuka diri kena tipu .
59001017	Semua pemeri ti menyana , ti pemadu badas endang datai ari atas magang , nurun ari Apai penampak ke enda berubah , ke enda mindah kin kitu baka ayuk .
59001018	Ari peneka Iya Empu Iya udah ngadaka kitai , ulih jaku pemendar , ngambika kitai nyadi lumur satu ari semua utai ti idup ti digaga Iya .
59001019	Kita , menyadi ke dikerinduka aku , enda tau enda nemu tu : genap iku orang enda tau enda jampat mending , lubah mansutka jaku , lubah ringat ,
59001020	laban pengeringat kita enda ulih mansutka pengelurus ti dikedekaka Allah Taala .
59001021	Nya alai buai semua ulah ti kamah enggau semua penyai ti balat mayuh ba kita , lalu terima enggau ati ti baruh jaku ti ditanam , ti bisi kuasa nyelamatka semengat kita .
59001022	Tang anang semina mendingka jaku nya , lalu nipu diri empu . Kereja utai ti diasuh jaku nya .
59001023	Laban enti orang semina mending lalu enda ngereja utai ti diasuh jaku nya , sida nya baka orang ke meda gamal diri empu ba cheremin ;
59001024	laban sida meda gamal diri , lalu mupuk , lalu tekala nya enda ingatka gamal diri agi .
59001025	Tang orang ke merening ngagai adat ti pemadu badas , adat pengelepas , lalu majak ngasika adat nya , lalu ukai semina mending lalu udah nya enda ingatka adat nya agi , tang ngereja utai ti diasuh adat nya , orang nya deka diberekatka dalam semua utai ti dikereja iya .
59001026	Enti orang ngumbai diri orang ke bepengarap , lalu enda nagang dilah diri , tang nipu diri empu , pengarap sida nya nadai guna .
59001027	Pengarap ti tuchi , ti bendar di mua Allah Taala ti Apai nya : ngintu orang ke patu balu , ke merinsa , sereta ngintu diri tuchi ari penyai dunya .
59002001	Menyadi , kati kita ke arapka Jesus Kristus Tuhan kitai ti bemulia enda bepilih mata ?
59002002	Enti sema siku orang ke ngena tinchin emas , enggau gari ti manah , datai ngagai gempuru kita , lalu siku orang ke seranta , ke ngena gari ti kamah mega datai ,
59002003	lalu kita ibuhka orang ke ngena gari ti manah nya , lalu bejaku ngagai iya , " Duduk ditu , " tang bejaku ngagai orang ke seranta nya , " Bediri din " , tauka " Duduk semak kaki aku , "
59002004	enda ke kita bepilih mata , lalu ngakim orang ngena runding ti jai ?
59002005	Pendingka tu , menyadi ke dikerinduka aku ! Kati Allah Taala nadai udah milih orang ke seranta di dunya tu nyadi orang ke kaya dalam pengarap , sereta bempu Perintah ti udah disemaya Iya ke orang ke rinduka Iya ?
59002006	Tang kita udah ngeleseka orang ke seranta ! Ukai enda orang ke kaya ke nekanka pengidup kita ? Ukai enda orang ke kaya ke ngirit kita ngagai kot ?
59002007	Ukai enda orang ke kaya ke bejaku busung ngelaban nama ti badas ti udah diberi ngagai kita ?
59002008	Kita ngereja utai ti manah enti kita ngasika Adat Perintah Allah Taala ti ditulis dalam Bup Kudus , " Rinduka pangan diri baka kita ke rinduka diri empu . "
59002009	Tang enti kita bepilih mata , kita bedosa , lalu kita deka diukum Adat laban kita ngelanggar Adat .
59002010	Laban barang sapa nitihka Adat , tang ngelanggar siti ari Adat nya , udah ngelanggar semua Adat .
59002011	Laban Iya ke nyebut , " Anang butang , " mega nyebut , " Anang munuh orang . " Laban enti kita enda butang , tang munuh orang , kita udah ngelanggar Adat .
59002012	Nya alai , bejaku lalu kereja utai baka orang ke deka diukum Adat ti ngelepaska kitai .
59002013	Laban lebuh Allah Taala ngakim , Iya enda ngayanka pengasih ngagai orang ke enda ngayanka pengasih ngagai orang bukai . Pengasih lebih agi bekuasa ari ukum .
59002014	Nama penguntung kita , menyadi , enti kita ngumbai diri bisi pengarap , tang pengarap nya nadai ngereja utai ? Kati pengarap ti baka nya ulih nyelamatka kita ?
59002015	Enti sema menyadi lelaki tauka menyadi indu kita begunaka gari lalu nadai pemakai ,
59002016	lalu kita nyebut ngagai iya , " Mupuk meh nuan enggau selamat . Awakka nuan enda chelap , sereta bisi utai diempa , " tang kita enda meri iya utai ti dipeguna iya , nama guna nya ?
59002017	Baka nya mega pengarap ; pengarap mati enti iya nadai pengawa .
59002018	Tang sekeda orang deka nyebut , " Nuan bisi pengarap ; aku bisi pengawa . " Pandangka ngagai aku pengarap nuan ti nadai pengawa , lalu aku deka mandangka ngagai nuan pengarap aku ngena pengawa ti dikereja aku .
59002019	Kita arapka Allah Taala endang siku aja . Manah ! Indah antu deh arapka nya , lalu getar-getar takut .
59002020	Kita tu amat beli . Kati kita ngasuh orang nunjukka ngagai kita , pengarap ti nadai pengawa nya pengarap ti nadai guna ?
59002021	Kati aki kitai Abraham enda dikumbai lurus ketegal pengawa ti dikereja iya , lebuh iya nyerahka anak iya , Isak , ba alta ?
59002022	Nya alai , pengarap diayanka ulih pengawa , lalu pengarap nyadi chukup menyana ulih pengawa .
59002023	Tu ngamatka jaku ti disebut dalam Bup Kudus , " Abraham arapka Allah Taala , lalu ketegal nya Allah Taala ngumbai iya lurus , " lalu iya dikumbai pangan Allah Taala .
59002024	Nya alai , orang digaga lurus ulih pengawa , lalu ukai semina ulih pengarap aja .
59002025	Baka nya mega indu sundal ke benama Rahap . Iya digaga lurus ulih pengawa ti dikereja iya , lebuh iya nyambut pematau orang Israel , lalu ngasuh seduai iya mupuk nengah jalai bukai .
59002026	Baka tubuh ti mati enti iya nadai roh , baka nya mega pengarap ; iya mati enti iya nadai pengawa .
59003001	Menyadi , enda mayuh kita tau nyadi pengajar laban , kita nemu , kami ke ngajar deka diakim balat agi .
59003002	Laban semua kitai bela ngereja mayuh macham penyalah . Orang ke nadai kala nyebut utai ti salah lebuh iya bejaku , iya nya orang ke pemadu badas , ke ulih nagang semua tubuh diri .
59003003	Enti kitai ngengkahka repik besi ba nyawa kuda , kena ngasuh iya ngasika kitai , kitai ulih ngasuh kuda nya nguingka tubuh diri .
59003004	Tauka , peda kita kapal . Taja pen kapal nya besai lalu belayar dipuputka ribut ti deras , tang iya dikemudika ngena tumpang ti mit amat ngagai sebarang endur alai juragan ngemudika iya .
59003005	Baka nya mega dilah . Taja pen iya mit , tang iya balat temegah . Peda kita utan ti besai . Iya ulih diselup ngena api ti mit lalu angus !
59003006	Dilah nya api , dunya ti jai dalam tubuh kitai , ti ngamahka kitai , nyelup semua pengidup kitai ngena api , lalu dilah nya empu diselup api neraka .
59003007	Mensia ulih bejinak lalu udah bejinakka semua utai bukai ti idup , baka jelu babas enggau burung , ular enggau ikan ,
59003008	tang nadai orang ulih bejinakka dilah . Dilah nya utai ti jai , ti enda nemu jenuh , ti penuh laban rachun ti bisa .
59003009	Ngena dilah nya kitai muji Tuhan ti Apai kitai , lalu ngena dilah nya mega kitai nyumpah orang ke digaga neladan gamal Allah Taala Empu .
59003010	Ari nyawa siti nya pansut jaku berekat enggau jaku sumpah . Menyadi , utai tu enda tau baka nya !
59003011	Kati mata ai ulih mansutka ai amat enggau ai ti masin ?
59003012	Kati kayu ara , menyadi , ulih mansutka buah kana ? Tauka pun anggur ulih mansutka buah ara ? Mata ai ti mansutka ai ti masin , enda ulih mansutka ai amat .
59003013	Sapa bala kita ke bepenemu-dalam sereta mereti ? Awakka iya ngayanka pemadas pengidup diri ngena pengawa ti dikereja iya ngena ati ti baruh ti datai ari penemu-dalam .
59003014	Tang enti kita kepapas , lalu semina berundingka diri empu aja , anang temegahka nya tauka besangkalka pemendar .
59003015	Penemu-dalam ti baka nya ukai datai ari atas , tang datai ari dunya , ari mensia , ari antu .
59003016	Laban dia endur alai ati ti kepapas , enggau ati ti semina berundingka diri empu aja , dia meh endur alai penyarut enggau semua pengawa ti jai nyadi .
59003017	Tang penemu-dalam ti datai ari atas nya , lumur satu , tuchi , mai pemaik , nelap , siru , penuh laban pengasih enggau buah ti manah , enda bepilih mata tauka pura-pura ngapa .
59003018	Lalu orang ke nanam pemaik , deka ngetau pengelurus .
59004001	Nama utai ti ngasuh kita beperang ngelaban pangan diri ? Nama utai ti ngasuh kita belaya ? Kati utai nya enda datai ari mayuh macham pengingin kita ti beperang dalam kita ?
59004002	Kita ingini deka bempu utai , tang kita nadai bulih utai nya . Nya alai kita munuh orang . Kita inginka utai , tang enda teulihka utai nya . Nya alai kita berebut lalu belayaka utai nya . Kita nadai bulih utai , laban kita enda minta ari Allah Taala .
59004003	Kita minta , tang kita enda nerima , laban juluk ati kita salah , laban kita minta utai nya kena kita ngelantangka diri .
59004004	Kita tu orang ke enda tetap ati ! Kati kita enda nemu , enti kita bepangan enggau dunya kita bemunsuh ngelaban Allah Taala ? Nya alai barang sapa ingin deka bepangan enggau dunya , deka nyadi munsuh Allah Taala .
59004005	Kati kita ngumbai Bup Kudus nyebut utai ngapa lebuh iya nyebut , " Allah Taala balat lelengauka roh ti udah diasuh Iya diau dalam kitai " ?
59004006	Tang Iya meri pengasih ti besai agi . Nya kebuah Bup Kudus nyebut , " Allah Taala ngelaban orang ke sumbung , tang ngayanka pengasih ngagai orang ke baruh ati . "
59004007	Nya alai , nunduk ngagai Allah Taala . Laban meh Sitan , lalu iya deka rari ari kita .
59004008	Datai semak ngagai Allah Taala , lalu Iya deka datai semak ngagai kita . Basu jari kita , kita orang ke bedosa , lalu tuchi ati kita , kita ke ati dua tiga .
59004009	Tusah ati , ngulit lalu nyabak meh kita . Tukar ketawa kita ngagai sabak , lalu tukar pengaga kita ngagai ati ti tusah .
59004010	Diau enggau ati ti baruh di mua Tuhan , nya baru Iya deka ngeninggika kita .
59004011	Anang bejai pangan diri , menyadi . Orang ke bejai pangan diri , tauka ngakim pangan diri , bejaku jai ngelaban Adat , sereta ngakim Adat . Tang enti kita ngakim Adat , kita ukai ngereja utai ti diasuh Adat , tang nyadi hakim Adat .
59004012	Semina Allah Taala aja ke meri Adat enggau nyadi Hakim , ke ulih nyelamat enggau ngerusak . Tang sapa kita nya ku kita , alai kita deka ngakim pangan diri ?
59004013	Dingaka aku , kita ke nyebut , " Sehari tu tauka pagila kitai deka bejalai ngagai nengeri tu , nengeri nya , diau setaun dia , lalu bedagang ngulihka duit . "
59004014	Indah utai ti deka nyadi pagila deh kita enda nemu . Nama reti pengidup kita ? Kita tu ambun ti pegari sekejap aja , lalu udah nya lesap .
59004015	Utai ti patut disebut kita nya , " Enti nya peneka Tuhan , kitai deka ngereja tu , tauka ngereja nya . "
59004016	Tang kita sumbung lalu temegah bejaku . Semua jaku temegah ti baka nya endang jai magang .
59004017	Nya alai , barang sapa nemu utai ti patut dikereja diri , tang enda ngereja iya , bedosa .
59005001	Dingaka aku , kita ke kaya . Nyabak duie-duie meh kita laban kita deka ditinggang pemerinsa .
59005002	Pengaya kita udah buruk , lalu gari kita abis diempa indu gegat .
59005003	Perengka emas enggau pirak kita udah betegar , lalu tegar nya deka nyadika saksi kena ngelaban kita , lalu deka makai isi kita baka api . Kita udah nugungka pengaya ba hari ti penudi .
59005004	Dinga kita ! Gaji kuli ke bekereja ba umai kita ti enda dibayar kita , diatu ngangau , lalu sabak orang ke ngetau udah didinga Allah Taala , Tuhan ti Pemadu Bekuasa .
59005005	Kita udah nyamai diau di dunya tu , ngelantangka diri . Kita udah nupi diri gemu nyendiaka diri disayat .
59005006	Kita udah ngukum lalu munuh orang ke lurus , ke enda ngelaban kita .
59005007	Nya alai , menyadi , kita enda tau enda liat ati nyentuk ngagai maya Tuhan datai . Peda kita pengeliat ati orang bumai nganti umai sida mansutka asil . Sida liat ati nganti hari ujan lebuh musin ruruh daun enggau lebuh musin bungai .
59005008	Kita mega enda tau enda liat ati . Keringka ati kita , laban Tuhan nyau semak .
59005009	Menyadi , anang mut-mut ngelaban pangan diri , enggai ke Allah Taala ngakim kita . Hakim diatu benung bediri ba mua pintu .
59005010	Awakka kita , menyadi , beteladan liat ati ba sida nabi ke bejaku dalam nama Tuhan .
59005011	Kitai ngumbai sida ke ngayanka ati ti tan nya beberekat . Kita udah ninga pasal Jop ke tan ati , lalu kita udah meda juluk ati Tuhan , pasal Tuhan ke penuh laban penyiru enggau pengasih .
59005012	Lebih ari semua , menyadi , anang besumpah , nemuka atas nama serega tauka nama dunya , tauka besumpah ngena jalai bukai , tang semina sebut aja " Au " lebuh kita deka nyebut " Au " , tauka " Enggai " enti kita deka nyebut " Enggai , " ngambika kita enda kena ukum .
59005013	Kati bala kita bisi merinsa ? Iya patut besampi . Kati bala kita bisi lantang ati ? Iya patut belagu pantun puji .
59005014	Kati bala kita bisi sakit ? Iya patut mesanka bala tuai eklisia , minta sida besampika iya , nata iya ngena minyak dalam nama Tuhan .
59005015	Sampi ti disebut ngena pengarap deka ngeraika orang ke sakit . Tuhan deka ngeraika sida , lalu enti sida udah bedosa , dosa sida deka diampun .
59005016	Nya alai , kita patut ngaku dosa kita ngagai pangan diri , lalu besampika pangan diri , ngambika kita digeraika . Sampi orang ke lurus endang bekuasa sereta bisa .
59005017	Elijah endang mensia baka kitai . Iya bebendar besampi minta hari enda ujan , lalu hari enda ujan di menua nya tiga taun setengah .
59005018	Udah nya iya besampi baru ; hari lalu ujan , lalu tanah mansutka asil .
59005019	Menyadi , enti bala kita bisi limpang ari pemendar , lalu siku ari bala kita mai iya pulai baru ,
59005020	awakka kita nemu tu : barang sapa mai orang ke bedosa pulai baru ari jalai ti salah , deka nyelamatka semengat orang nya ari pemati , lalu deka ngasuh mayuh dosa diampun .
60001001	Ari Peter , rasul Jesus Kristus , Ngagai nembiak Allah Taala ke tasah lalu diau ngachir ba sebelah menua Pontus , Galatia , Kapadosia , Asia , enggau Bitinia ,
60001002	ke udah dipilih Allah Taala ti Apai , lalu dikuduska ulih Roh Kudus ngambika kita ngasika Jesus Kristus lalu dipechik ngena darah Iya : Awakka berekat enggau pemaik diberi nambah-menambah ngagai kita .
60001003	Pujika Allah Taala ti Apai Jesus Kristus Tuhan kitai ! Ulih pengasih Iya ti besai , Iya udah meri kitai pengada ti baru ngagai pengadang ti idup ulih pengangkat Jesus Kristus ari mati ,
60001004	enggau ngagai pesaka ti enda nemu buruk , ti tuchi sereta enda nemu abis , ti ditaruh di serega ke kita
60001005	ke benung dijaga kuasa Allah Taala , ulih pengarap , ngambika kita bulih pengelepas ti sedia deka dipandangka ba pengujung dunya .
60001006	Kita rami gaga ati ke tu , taja pen kita diatu merinsa enda lama natka mayuh macham penguji ,
60001007	ngambika pengamat pengarap kita - ti berega agi ari emas ti diuji ngena api , taja pen emas nya nemu rusak - tau nerima puji , mulia enggau basa lebuh Jesus Kristus dipandangka .
60001008	Taja pen kita nadai udah meda Iya , kita rinduka Iya . Lalu taja pen kita nadai meda Iya diatu , kita arapka Iya , lalu ati kita gaga laban pengelantang ti enda ulih ditelah ,
60001009	laban kita nerima utai ti dituju pengarap kita , iya nya pengelepas ke semengat kita .
60001010	Pengelepas nya ti udah digiga sereta dipansik bala sida nabi , ke bejaku madahka pasal pengasih ti deka diberi ngagai kita .
60001011	Sida nguji mansik maya enggau baka ni ku utai nya deka nyadi . Tu meh maya ti udah ditunjukka Roh Kristus ti dalam sida , lebuh Roh nya madahka gaya pemerinsa ti deka ditatka Kristus , enggau mulia ti deka nangkanka pemerinsa nya .
60001012	Sida endang udah dipadahka , sida ukai ngereja nya ke penguntung sida empu , tang ke penguntung kita , lalu utai tu udah dipadahka ngagai kita ulih orang ke nusui ngagai kita Berita Manah ti dibai Roh Kudus ke dikirumka ari serega . Indah sida melikat deh ingin deka nemu nya .
60001013	Nya alai , sediaka runding kita ngereja pengawa . Disiplin diri empu . Panggaika semua pengadang kita ba pengasih ti deka dibai Jesus Kristus ngagai kita lebuh Iya dipandangka .
60001014	Diau baka anak mit ke ngasi . Anang nurutka pengingin kita ti jai baka lebuh kita ke apin nemu Allah Taala suba ,
60001015	tang intu diri kudus dalam semua utai , laban Iya ke ngangauka kita , kudus ;
60001016	laban endang udah ditulis , " Diau kudus , laban Aku kudus . "
60001017	Enti kita ngumbai Allah Taala Apai , ke deka ngakim semua mensia enda bepilih mata tang nitihka utai ti udah dikereja siku-siku mensia , diau nangika Iya sekumbang kita ke diau nyadi orang kampar di dunya tu .
60001018	Kita nemu , kita ukai ditebus ngena utai ti nemu rusak baka pirak tauka emas , lebuh Iya nebus kita ari jalai pengidup ti nadai guna , ti diajar aki ini kita ,
60001019	tang ngena darah Kristus ti berega , baka darah anak domba ti nadai penimpang tauka petik .
60001020	Iya endang udah dipilih Allah Taala sebedau dunya digaga , tang dipandangka ba pengujung dunya , ke penguntung kita .
60001021	Ulih Iya , kita arapka Allah Taala , ke udah ngangkatka Iya ari mati lalu udah meri Iya mulia , ngambika pengarap enggau pengadang kita dipanggaika ba Allah Taala .
60001022	Semengat kita diatu udah dituchi laban kita ngasika pemendar , ngambika kita amat rinduka orang ke saum pengarap enggau kita , sereta ngambika kita rinduka pangan diri enggau pengabis ati kita .
60001023	Laban kita udah diadaka baru , ukai ari benih ti nemu buruk , tang ari benih ti enda nemu buruk , ulih kuasa jaku Allah Taala ti idup , ti meruan belama iya .
60001024	Laban " Semua mensia baka rumput , lalu semua mulia sida baka bungai rumput . Rumput layu , lalu bungai gugur ,
60001025	tang Jaku Tuhan meruan belama iya . " Jaku nya meh Berita Manah ti udah dipadahka ngagai kita .
60002001	Nya alai , buai semua penyai , semua penipu , semua pemula , semua ati ti kepapas , semua tebiat bejakuka orang .
60002002	Baka anak mit ke baru ada , seruran auska ai tusu Roh , ngambika ulih nya kita tau mansang dalam pengelepas kita ,
60002003	enti kita amat udah ngasaika pemadas Tuhan .
60002004	Datai meh kita ngagai Iya , laban Iya batu ti idup , ti ditulak mensia , tang dipilih Allah Taala nyadika batu ti berega .
60002005	Lalu baka batu ti idup , awakka kita ngelakka diri digaga nyadi rumah Roh Kudus , nyadi bala imam ti kudus ke ngenjuk piring ti dikerinduka Allah Taala , ulih Jesus Kristus .
60002006	Laban Bup Kudus nyebut , " Aku ngengkahka sigi batu di Sion , batu pemun , batu ti dipilih sereta berega , lalu barang sapa arapka Iya , sigi enda malu . "
60002007	Nya alai , ba kita ke arap , batu nya endang amat berega . Tang ba orang ke enda arap , " Batu ti ditulak tukang rumah , udah nyadi batu ti pemadu beguna . "
60002008	Siti agi ayat dalam Bup Kudus nyebut , " Batu ti ngasuh sida tesangkut , batu ti ngasuh sida rebah . " Sida tesangkut laban sida enda ngasika jaku Allah Taala . Tu endang udah diletak Allah Taala ke sida .
60002009	Tang kita tu bansa ti dipilih , bala imam diraja , bansa ti kudus , nembiak Allah Taala , ngambika kita madahka pasal pemanah pengawa Allah Taala ke udah ngangauka kita pansut ari pemetang ngagai penampak Iya ti badas .
60002010	Dulu suba kita ukai nembiak Allah Taala , tang diatu kita nembiak Iya . Dulu suba kita nadai nerima pengasih , tang diatu kita udah nerima pengasih .
60002011	Menyadi ke dikerinduka aku , aku bejaku ngagai kita ke nyadi orang kampar , ke tasah di dunya tu : anang nurutka pengingin tubuh ti seruran beperang ngelaban semengat kita .
60002012	Diau menyana begulai enggau orang bansa bukai , ngambika , taja pen sida ngumbai kita ngereja penyai , sida tau meda pemadas pengawa kita lalu muji Allah Taala lebuh Iya datai ngakim .
60002013	Nunduk ngagai semua institusi mensia , ketegal Tuhan , ngagai Raja Besai , ke nyadi tuai megai menua ,
60002014	tauka ngagai gabenor , ke diasuh iya ngukum orang ke ngereja penyalah lalu muji orang ke ngereja utai ti ngena .
60002015	Laban Allah Taala dekaka kita ngereja utai ti badas , laban lebuh kita ngereja nya kita nutup mulut orang ke nadai nemu utai sereta beli .
60002016	Diau baka orang ke udah dilepaska , tang anang nguna pengelepas nya kena ngelalaika penyai , tang diau nyadi ulun Allah Taala .
60002017	Bebasaka semua orang . Rinduka orang ke arap . Nangika Allah Taala . Bebasaka Raja Besai .
60002018	Kita ti ulun , nunduk ngagai tuan kita enggau pengabis basa , ukai semina ngagai sida ke nelap sereta nemu siru enggau kita , tang mega ngagai sida ke kasar enggau kita .
60002019	Laban Allah Taala deka merekatka kita ketegal nya , enti kita liat ati natka pemedis ti ukai patut ditatka kita ketegal kita nemu peneka Iya .
60002020	Laban , nama penguntung kita , enti kita liat ati natka diri dipalu ketegal penyalah kita ? Tang enti kita natka diri kena perinsa ketegal kita ngereja utai ti ngena , Allah Taala deka merekatka kita .
60002021	Laban kita udah dikangauka Allah Taala ngagai pemerinsa nya , laban Kristus udah mega merinsa ngarika kita , ninggalka siti teladan ke kita , ngambika kita nitihka singkang Iya .
60002022	Iya nadai kala bedosa . Lalu Iya nadai kala nipu orang .
60002023	Lebuh Iya dikeduan , Iya enda malas . Lebuh Iya diperinsa , Iya enda ngemba orang , tang Iya nyerahka Diri ngagai Allah Taala ke ngakim ngena pengelurus .
60002024	Iya udah mai dosa kitai dalam tubuh Iya ba kayu regang , ngambika kitai dilepaska ari dosa , lalu idup ke pengelurus . Ulih bakal Iya , kita digeraika .
60002025	Laban kita udah tesat baka bedus , tang diatu kita udah dibai pulai baru ngagai Pengibun enggau Penyaga semengat kita .
60003001	Baka nya mega kita ke bini : nunduk ngagai laki kita , ngambika enti sida enda ngasika jaku Allah Taala , sekeda sida ulih dibai arap ketegal ulah kita , ukai ketegal jaku kita ,
60003002	lebuh sida meda pengudus enggau pemadas ulah kita .
60003003	Pemajik kitai ukai datai ari utai ti ulih dipeda , baka jalai kita ngaduka buk kita , tauka bekenaka perengka emas , tauka gari ,
60003004	tang awakka pemajik kita datai ari ati kita ti bendar , ti enda nemu luya , ti nelap sereta imun , ti pemadu berega di mua Allah Taala .
60003005	Nya meh chara sida indu ke kudus dulu kelia , ke manggaika pengadang sida ba Allah Taala , ngias diri kena sida nunduk ngagai laki sida .
60003006	Baka nya ku jalai Sarah ngasika Abraham , lalu ngumbai Abraham tuan iya . Kita anak Sarah , enti kita ngereja utai ti ngena lalu enda takutka sebarang utai .
60003007	Baka nya mega kita ke laki , kita enda tau enda siru enggau bini kita , lalu bebasaka sida laban sida iya indu sereta lemi agi ari kita , laban sida mega sama enggau kita bempu pengidup ti diberi Allah Taala , ngambika nadai utai nekul sampi kita .
60003008	Ke pengujung iya , semua kita enda tau enda segempung dalam roh , siruka pangan diri , rinduka pangan diri , nelap enggau pangan diri , sereta baruh ati .
60003009	Anang malas penyai ngena penyai , tauka jaku kelese ngena jaku kelese , tang balas jaku kelese ngena jaku berekat . Tu meh kebuah kita dikangau - ngambika kita bulih berekat .
60003010	Laban , " Orang ke inginka pengidup lalu ingin deka meda hari ti manah , awakka sida nagang dilah sida nyebut utai ti jai , sereta nagang mulut sida nipu orang .
60003011	Awakka sida ngelengkaka penyai lalu ngereja pemadas . Awakka sida ngulihka pemaik lalu diau dalam pemaik .
60003012	Laban mata Tuhan merening ngagai orang ke lurus lalu pending Iya ninga sampi sida , tang Tuhan ngelaban orang ke ngereja penyai . "
60003013	Sapa deka ngemediska kita enti kita ransing ati ngereja utai ti badas ?
60003014	Tang enti sema kita kena perinsa ketegal kita ngereja utai ti ngena , kita deka bulih berekat . Anang takutka utai ti diketakutka sida , lalu anang irau .
60003015	Tang beri basa dalam ati kita ngagai Kristus nyadika Tuhan kita . Seruran besedia deka nyaut orang ke minta kita nerangka pengadang ti dikembuan kita ,
60003016	tang kereja nya enggau ati ti nelap sereta nangi . Lalu intu ati kita beresi , ngambika lebuh kita dipechat , orang ke mechat ulah kita ti badas dalam Kristus , deka malu ke jaku diri empu .
60003017	Laban , manah agi kitai kena perinsa ketegal ngereja utai ti badas , enti nya peneka Allah Taala , ari ke kena perinsa ketegal penyalah .
60003018	Laban Kristus mega kena perinsa ketegal dosa sekali aja ke belama-lama iya , iya nya orang ke lurus mati ngarika orang ke bedosa , ngambika Iya mai kitai ngagai Allah Taala . Iya dibunuh batang tubuh , tang diidupka dalam roh ,
60003019	lalu dalam roh Iya bejalai lalu nusui Berita Manah ngagai sida roh ti kena tutup ,
60003020	ke enda ngasi dulu menya lebuh Allah Taala liat ati nganti lebuh maya Noah menya , lebuh bandung benung digaga , ti alai semina mimit aja orang - lapan iku aja semua sida - diselamatka ulih ai .
60003021	Ai nya ngambarka pemaptisa ti nyelamatka kita diatu . Pemaptisa nya ukai pengawa bebuaika utai ti kamah ari tubuh , tang kena nunjukka kita nguingka diri ngagai Allah Taala enggau ati ti beresi , ulih pengangkat Jesus Kristus ari mati ,
60003022	ke udah niki ke serega , lalu duduk muak ari kanan Allah Taala , bekuasa ari atas semua melikat , semua perintah enggau semua kuasa .
60004001	Nya alai laban Kristus udah natka tubuh Diri diperinsa , runding kita pen enda tau enda mega sebaka enggau runding Kristus , laban barang sapa udah natka diri diperinsa batang tubuh , enda agi bedosa ,
60004002	ngambika iya , kenyau ari diatu nyentuk ngagai umur iya abis , enda agi idup nitihka pengingin mensia , tang nitihka peneka Allah Taala .
60004003	Udah chukup meh kita dulu suba ngereja utai baka ti dikerinduka orang bansa bukai : kereja ti jai , ti kamah , mabuk , berami enda beiga-iga , berami ngirup , enggau besembahka engkeramba .
60004004	Diatu sida tekenyit ati meda kita enda agi enggau sida ngereja utai nya , lalu sida bejai kita .
60004005	Tang sida enda tau enda madahka pasal diri empu ngagai Iya ke sedia deka ngakim orang ke idup enggau orang ke mati .
60004006	Laban nya meh kebuah Berita Manah udah ditusui ngagai orang ke mati , ngambika , taja pen sida udah diakim lebuh sida agi idup baka semua orang bukai ketegal semua utai ti udah dikereja sida , sida tau idup dalam roh baka Allah Taala .
60004007	Pengujung semua utai nyau semak . Nya alai diau menyana lalu disiplin diri empu , ngambika kita ulih besampi .
60004008	Iya ke lebih agi , seruran rinduka pangan diri , laban pengerindu muai mayuh macham dosa .
60004009	Sambut pangan diri ngagai rumah kita , tang anang mut-mut ngereja nya .
60004010	Laban kita udah diasuh Allah Taala ngibun pemeri ti diberi Iya , kena meh pemeri nya nulung pangan diri .
60004011	Lebuh kita bejaku , kita patut bejaku baka ke nyebut jaku Allah Taala . Lebuh kita mela orang , kita enda tau enda ngereja nya ngena pengering ti diberi Allah Taala , ngambika Allah Taala dipuji dalam semua utai , ulih Jesus Kristus . Awakka Iya bempu mulia enggau kuasa belama-lama iya . Amin .
60004012	Pangan ke dikerinduka aku , anang tekenyit ati ke pemerinsa ti balat ninggang kita , kena nguji kita . Utai ti nyadi ba kita nya baka ke nyelai .
60004013	Tang awakka kita rami gaga ati laban kita sama enggau natka pemerinsa Kristus , ngambika kita tau mega manjung gaga ati sereta lantang lebuh mulia Iya dipandangka .
60004014	Enti kita dikeleseka orang ketegal nama Kristus , kita bulih berekat , laban Roh mulia , enggau Roh Allah Taala bisi enggau kita .
60004015	Tang enti kita kena perinsa , awakka kita ukai diperinsa ketegal kita udah munuh orang , tauka udah ngenchuri , tauka udah ngereja penyalah , tauka udah tuyu ngachau orang .
60004016	Tang enti kita kena perinsa ketegal kita nya orang Kristian , anang malu ke nya , tang beri puji ngagai Allah Taala laban kita nyandang nama Kristus .
60004017	Laban maya udah datai alai raban ruang bilik Allah Taala Empu deka belabuh diakim . Enti pengawa ngakim nya berengkah ba kitai , namaka penyadi orang ke enda ngasika Berita Manah Allah Taala ?
60004018	Lalu " Enti orang ke lurus nyau deka enda ulih diselamatka , namaka penyadi orang ke bedosa , enggau orang ke enda arapka Allah Taala ? "
60004019	Nya alai , awakka orang ke kena perinsa ari peneka Allah Taala , nyerahka diri ngagai Allah Taala ke tetap ati , lalu awakka sida majak ngereja kereja ti badas .
60005001	Nya alai aku ke tuai eklisia , lalu udah meda pemerinsa Kristus , lalu deka sama enggau bempu mulia ti deka dipandangka , aku meransang kita ke nyadi tuai :
60005002	ibun bala nembiak Allah Taala ke diasuh ibun kita , ukai ari pejal , tang enggau ati ti ransing , baka ti dikedekkaka Allah Taala kereja kita , lalu ukai laban kita minta gaji .
60005003	Anang ngaga diri nyadi tuan atas orang ke diibun kita , tang nyadi teladan ke sida .
60005004	Lalu lebuh Tuai Pengibun pegari , kita deka nerima makota mulia ti enda nemu abis .
60005005	Baka nya mega kita ke agi biak ; nunduk ngagai bala tuai kita . Lalu semua kita enda tau enda baruh ati lebuh kita begulai enggau pangan diri , laban " Allah Taala ngelaban orang ke sumbung , tang ngayanka pengasih ngagai orang ke baruh ati . "
60005006	Nya alai , diau enggau ati ti baruh , di baruh jari Allah Taala ti bekuasa , ngambika Iya ngangkatka kita tinggi ba maya ti patut .
60005007	Serahka semua pengirau kita ngagai Iya , laban Iya ngibun kita .
60005008	Disiplin diri empu sereta bejaga ! Sitan ti munsuh kita bejalai segau-segau baka singa ti negung , begigaka orang ke deka diempa iya .
60005009	Laban meh Sitan , bediri tegap dalam pengarap , laban kita nemu , semua orang bukai ke arap di serata dunya tu sama natka pemerinsa nya baka kita .
60005010	Lalu lebuh kita udah natka pemerinsa nya enda lama , Allah Taala ti pun semua pengasih , ti udah ngangauka kita ngagai mulia Iya ti meruan belama iya dalam Kristus , deka ngaga kita nyadi baru , ngering sereta negapka kita .
60005011	Awakka Iya bempu kuasa belama-lama iya ! Amin .
60005012	Silas , menyadi aku ke tetap ati , udah nulung aku nulis surat ti pandak tu ngagai kita kena aku meransang kita sereta madahka ngagai kita pengasih Allah Taala ti bendar . Bediri tegap dalam pengasih nya .
60005013	Menyadi kita ke di Babilon , ke udah dipilih baka kita empu , ngirumka tabi basa ngagai kita , lalu baka nya mega anak aku Mark .
60005014	Beri tabi basa ngagai pangan diri ngena pengerindu orang Kristian . Awakka pemaik meruan enggau semua kita ke nembiak Kristus .
61001001	Ari Simon Peter , ke nyadi ulun enggau rasul Jesus Kristus , Ngagai orang ke udah nerima pengarap baka enggi kami , ulih pengelurus Allah Taala enggau Jesus Kristus ti Juruselamat kitai .
61001002	Awakka berekat enggau pemaik diberi nambah-menambah ngagai kita , ba penemu pasal Allah Taala enggau pasal Jesus Kristus Tuhan kitai .
61001003	Kuasa Iya udah meri kitai semua utai kena kitai idup sereta nangika Allah Taala , ulih penemu pasal Iya ke udah ngangauka kitai ngena mulia enggau pemadas Iya .
61001004	Ulih semua utai nya Iya udah meri kitai semaya ti besai , ngambika ulih utai nya kita ulih ngerarika diri ari penyai ti datai ari pengingin ti kamah di dunya tu , lalu sama enggau bempu mulia enggau pemadas Allah Taala .
61001005	Ketegal nya kita enda tau enda , enggau naka ulih , nambahka pemadas ngagai pengarap kita , lalu ngagai pemadas , tambahka penemu ,
61001006	lalu ngagai penemu , tambahka ati ti nemu nagang diri . Ngagai ati ti nemu nagang diri , tambahka ati ti tan . Ngagai ati ti tan , tambahka ati ti nangika Allah Taala ,
61001007	lalu ngagai ati ti nangika Allah Taala , tambahka ati ti siru ke pangan diri , lalu ngagai penyiru , tambahka pengerindu .
61001008	Laban enti kita ngembuan semua kualiti nya nambah-menambah , sida deka ngasuh kita chakah sereta bulih penemu pasal Jesus Kristus Tuhan kitai .
61001009	Tang enti orang nadai kualiti nya , iya pandak perening sereta buta , lalu enda ingatka diri ke udah dituchi ari dosa iya ti lama .
61001010	Nya alai , menyadi , awakka kita lebih agi ransing netapka diri amat udah dikangauka sereta udah dipilih , laban enti kita ngereja nya , kita enda ngelengkaka pengarap kita .
61001011	Laban nya meh jalai kita deka diberi hak enggau penuh kena kitai tama ngagai Perintah ti meruan belama-lama iya , ti diempu Jesus Kristus ti Tuhan enggau Juruselamat kitai .
61001012	Nya kebuah aku deka seruran ngasuh kita ngingatka utai nya , taja pen kita udah nemu utai nya , lalu udah bediri tegap dalam pemendar ti dikemisi kita .
61001013	Aku ngira , seagi-agi aku idup , aku patut seruran ngasuh kita ngingatka utai nya ,
61001014	laban aku nemu diri deka mati enda lama da agi , munyi ti udah terang dipadahka Jesus Kristus Tuhan kitai ngagai aku .
61001015	Nya alai aku enggau naka ulih ngiga jalai kena ngasuh kita seruran ulih ngingatka utai nya lebuh aku udah mati ila .
61001016	Laban kami ukai nitihka cherita kelulu lebuh kami madahka ngagai kita pasal kuasa enggau penatai Jesus Kristus Tuhan kitai . Mata kami empu udah meda mulia Iya .
61001017	Laban Iya nerima basa enggau mulia ari Allah Taala ti Apai , lebuh nyawa Allah Taala ti Pemadu Bemulia bejaku ngagai Iya munyi tu , " Tu Anak ke dikesayauka Aku . Aku rinduka Iya . "
61001018	Kami empu bisi ninga munyi nyawa nya datai ari serega , lebuh kami begulai enggau Iya ba bukit ti kudus nya .
61001019	Lalu nya ngasuh kami arap agi ke jaku sida nabi . Kita untung enti kita mendingka pesan nya , laban pesan nya baka lampu ti manchar ba endur ti petang nyentuk ngagai rerak tawas , lalu penampak bintang pagi manchar dalam ati kita .
61001020	Dulu ari semua utai bukai , kita enda tau enda nemu tu : nadai orang ulih nerangka jaku ti benabi dalam Bup Kudus ngena penemu iya empu ,
61001021	laban jaku ti benabi nadai kala datai ari peneka mensia , tang mensia , nyebut pesan Allah Taala ti dibai Roh Kudus .
61002001	Tang nabi ti pelesu udah mega ngayanka diri ba bala orang mayuh , lalu pengajar ti pelesu deka mega pegari ba bala kita . Sida deka belalai mai ajar ti ngerusak . Sida deka besangkalka Jesus Kristus ke udah nebus sida -- minta diri ngenyit dirusak .
61002002	Tang taja pia , mayuh orang deka nitihka ulah sida ti kamah , lalu ketegal sida , jalai pemendar deka dikeleseka .
61002003	Lalu ketegal pengamu sida , sida deka ngambi ulih ba kita ngena jaku tipu . Ukum ti lama udah disebut ngelaban sida , sigi agi mengkang , lalu sida deka dirusak !
61002004	Laban enti Allah Taala enda ngalau sida melikat lebuh sida bedosa , tang muai sida ngagai neraka , lalu nanchang sida ngena rantai ba endur ti pemadu petang nyentuk ngagai Hari Pechara ;
61002005	lalu enti Iya enda ngalau dunya ti dulu kelia , taja pen Iya nyelamatka Noah , ke ngajar pasal pengelurus , sama enggau tujuh iku orang bukai , lebuh Iya ngampuhka dunya orang ke bedosa ngena ai bah ;
61002006	lalu enti Iya ngeretungka nengeri Sodom enggau Gomorah abis lengis , kena Iya ngajar orang ke enda nangika Allah Taala ;
61002007	lalu enti Iya nyelamatka Lot , orang ke lurus , ke balat tusah ati ke pengamah ulah orang ke jai ,
61002008	( laban orang ke lurus nya diau begulai enggau sida tiap hari , lalu balat tusah ati ketegal utai ti enda beradat ti dipeda enggau didinga iya ) ,
61002009	Tuhan tentu nemu nyelamatka orang ke nangika Allah Taala , ari penguji ti nuntung sida , lalu ngetanka orang ke enda lurus dalam ukum nyentuk ngagai Hari Pechara ,
61002010	kelebih agi orang ke ngereja ulah ti kamah , sereta ngeleseka kuasa Allah Taala . Sida tu berani sereta sumbung , lalu enda takut ngeleseka utai ti bemulia ,
61002011	Indah sida melikat , taja pen sida lebih agi kering sereta lebih agi bekuasa ari sida , deh enda besalah sida melikat nya ngena jaku kelese di mua Tuhan .
61002012	Tang sida pengajar ti pelesu tu baka jelu - enda nemu berunding , ada ngambika sida ditangkap lalu disayat . Sida ngeleseka utai ti enda ditemu sida reti , lalu sida deka mega dirusak baka jelu nya ,
61002013	natka ukum ketegal penyalah sida . Sida ngumbai diri tau ngelantangka diri ngemuaska pengingin tubuh diri lebuh siang hari . Sida nya orang ke jai , ke berami enda beiga-iga lebuh sida begulai makai enggau kita .
61002014	Mata sida seruran jelik-jelik deka butang , enda nemu puas ati bedosa . Sida nipu orang ke enda nemu berunding . Ati sida udah dipatihka nyadi amu . Sida nya kena sumpah !
61002015	Sida udah limpang ari jalai ti rurus , lalu udah tesat niti jalai ti ditengah Balaam anak Beor , ke rindu ngulihka duit ngereja penyalah .
61002016	Tang iya dirara ketegal penyalah iya . Keledai ke bisu , bejaku ngagai iya ngena nyawa mensia , ngasuh nabi nya badu agi gila .
61002017	Orang tu baka mata ai ti rangkai , baka ambun ti dipuputka kabut . Allah Taala udah nyendiaka siti endur ti pemadu petang ke sida .
61002018	Laban sida bejaku sumbung sereta nadai reti , lalu ngena pengamah pengingin mensia nipu orang ke baru udah ngerarika diri ari bala orang ke diau dalam penyalah .
61002019	Sida besemaya deka ngelepaska orang nya , tang sida empu agi mengkang nyadi ulun penyai , laban mensia endang nyadi ulun utai ti ngalahka sida .
61002020	Laban enti orang udah ngerarika diri ari pengamah dunya ulih penemu pasal Jesus Kristus ti Tuhan enggau Juruselamat kitai , lalu udah nya sida dipanjuk kuasa pengamah nya baru lalu alah , ba pengujung iya , pendiau orang nya deka jai agi ari ti keterubah .
61002021	Manah agi enti sida tak terus nadai kala nemu jalai pengelurus , ari ke nemu jalai nya , lalu udah nya nikal ari pesan ti kudus ti udah diberi ngagai sida .
61002022	Utai nya udah nyadi ba sida nitihka jaku-dalam ti bendar : " Ukui pulai ngagai mutah iya empu " " Babi ti udah diberi mandi , pulai baru ngagai pelangkan iya . "
61003001	Pangan ke dikerinduka aku , tu surat ti kedua ti ditulis aku ngagai kita . Dalam surat ti dua iti tu , aku udah ngasuh kita berunding , ngambika kita ngingatka
61003002	jaku ti udah disebut bala nabi ti kudus dulu kelia , enggau pesan ti diberi Tuhan enggau Juruselamat , ngena bala sida rasul kita .
61003003	Tang kita enda tau enda dulu nemu tu : ba hari ti penudi , orang ke ngelese deka datai , ngelese sereta nurutka pengingin sida ti kamah ,
61003004	lalu bejaku , " Ni Tuhan kita ke besemaya deka datai ? Kenyau ari aki ini kitai udah mati kelia , semua utai mengkang enda berubah baka lebuh penumbuh dunya ! "
61003005	Sida endang sengaja enggai arapka langit udah digaga dulu kelia ulih jaku Allah Taala , lalu dunya ditempa ari ai , ulih ai ,
61003006	lalu dunya nya udah mega diampuhka ulih ai lalu dirusak .
61003007	Tang ulih jaku nya mega langit enggau dunya ti diatu mengkang digalau ngambika sida dirusak ngena api , digalau nyentuk ngagai Hari Pechara lebuh orang ke enda nangika Allah Taala diakim lalu dirusak .
61003008	Tang anang enda ingatka utai siti tu , menyadi : Ba Tuhan , sehari baka seribu taun , lalu seribu taun baka sehari .
61003009	Tuhan ukai lubah ngamatka semaya Iya , munyi ku sekeda orang , tang Iya sabar enggau kita , laban Iya enggai nejuka indah siku kita dirusak , tang semua nesal ati .
61003010	Tang Hari Tuhan deka datai baka penchuri . Langit deka lesap enggau munyi ti inggar , lalu semua utai deka luluh magang laban api , lalu dunya enggau semua utai ti udah dikereja di dunya tu deka diayanka magang .
61003011	Nya alai laban semua utai deka dirusak magang ngena chara nya , baka ni ku gaya kita patut idup ? Kita patut diau kudus sereta nangika Allah Taala ,
61003012	nganti sereta minta Hari Allah Taala datai enggau jampat . Ba Hari nya , langit deka dirusak ngena api lalu semua utai deka luluh magang laban api nya .
61003013	Tang nitihka semaya Allah Taala , kitai nganti langit ti baru enggau dunya ti baru , endur alai pengelurus diau .
61003014	Nya alai , menyadi , lebuh kita nganti semua utai nya , kita enda tau enda enggau naka ulih diau bebaik enggau Iya , nadai bepenyalah , nadai penimpang ,
61003015	lalu ngira pengeliat ati Tuhan nya peluang kena nyelamatka kita , munyi ti udah ditulis menyadi kitai Paul ngagai kita ngena penemu-dalam ti diberi Allah Taala ngagai iya .
61003016	Nya meh jalai iya nuliska pasal utai nya dalam semua surat iya . Sekeda utai ti disebut dalam surat iya mar diperatika , lalu orang ke nadai nemu utai sereta enda tetap dalam pengarap , nyarutka utai nya baka ti dikereja sida ngagai jaku bukai dalam Bup Kudus , ti ngujungka sida empu dirusak .
61003017	Nya alai , menyadi , laban kita udah diberi jaku tangkan tu , anang enda bejaga , enggai ke kita dibai orang ke enda beradat ngereja penyalah , lalu labuh ari penuduk kita ti likun .
61003018	Tang mansang kita dalam pengasih enggau penemu pasal Jesus Kristus ti Tuhan enggau Juruselamat kitai . Beri meh mulia ngagai Iya diatu enggau belama-lama iya ! Amin .
62001001	Kami madah ngagai kita pasal Jaku ti meri pengidup , ti endang udah bisi kenyau ari pun . Kami udah ninga Iya lalu mata kami empu udah meda Iya . Kami sigi amat udah meda Iya , lalu jari kami empu udah negu Iya .
62001002	Pengidup nya udah dipandangka , lalu kami udah meda Iya , lalu besaksika pasal Iya , lalu madahka ngagai kita pengidup ti meruan belama iya , pengidup ti begulai enggau Apai , lalu udah dipandangka ngagai kami .
62001003	Kami madahka ngagai kita utai ti udah dipeda enggau didinga kami ngambika kita mega bisi kaul enggau kami . Kami endang amat bisi kaul enggau Apai sereta enggau Anak Iya Jesus Kristus .
62001004	Kami nuliska utai tu ngambika ati kami chukup gaga .
62001005	Tu pesan ti udah didinga kami ari Iya , lalu dipadahka kami ngagai kita , iya nya , Allah Taala nya penampak , lalu dalam Iya nadai pemetang .
62001006	Enti kitai ngumbai diri bisi kaul enggau Iya , tang agi diau dalam pemetang , kitai bula lalu ukai idup nitihka pemendar .
62001007	Tang enti kitai diau dalam penampak , baka Iya ke diau dalam penampak , kitai bisi kaul enggau pangan diri , lalu darah Anak Iya , Jesus , nuchi kitai ari semua dosa .
62001008	Enti kitai madahka diri nadai dosa , kitai nipu diri empu , lalu pemendar nadai dalam kitai .
62001009	Enti kitai ngaku dosa kitai , Iya endang tau dikarapka sereta lurus , lalu Iya deka ngampun kitai ari dosa kitai , lalu nuchi kitai ari semua penyai .
62001010	Enti kitai madahka diri nadai dosa , kitai ngumbai Allah Taala bula , lalu jaku Iya nadai dalam kitai .
62002001	Anak , aku nuliska tu ngagai kita , ngambika kita enda bedosa . Tang enti orang ngereja dosa , kitai endang bisi siku Penyaup ke bejaku ngagai Apai ngarika kitai , iya nya Jesus Kristus ti lurus ,
62002002	ke nyadi piring kena muai dosa kitai , lalu ukai semina dosa kitai aja , tang mega dosa semua mensia .
62002003	Enti kitai ngasika pesan Allah Taala , nya tanda kitai amat nemu Iya .
62002004	Barang sapa nyebut , " Aku nemu Iya , " tang enda ngasika pesan Iya , orang nya bula , lalu pemendar nadai dalam iya .
62002005	Tang barang sapa ngasika jaku Allah Taala , pengerindu Allah Taala amat digaga nyadi pemadu badas dalam orang nya . Baka tu ku jalai kitai nemu diri amat dalam Allah Taala :
62002006	barang sapa madahka diri meruan dalam Allah Taala patut idup baka Jesus Kristus .
62002007	Pangan ke dikerinduka aku , aku ukai nuliska pesan ti baru ngagai kita , tang pesan ti lama ti endang udah dikemisi kita kenyau ari pun . Pesan ti lama nya meh pesan ti udah didinga kita .
62002008	Tang taja pia , aku nulis ngagai kita pesan ti baru ti amat bisi dalam Kristus enggau dalam kita , laban pemetang nyau deka nadai agi , lalu penampak ti bendar udah belabuh manchar .
62002009	Barang sapa ngumbai diri diau dalam penampak tang begedika menyadi diri , agi diau dalam pemetang .
62002010	Barang sapa rinduka menyadi diri , diau dalam penampak , lalu orang ke baka nya nadai ngembuan utai ti tau ngasuh bedosa .
62002011	Tang barang sapa begedika orang ke sama pengarap enggau iya , agi mengkang dalam pemetang , agi idup nitihka jalai pemetang lalu enda nemu tunga pejalai diri , laban pemetang udah ngasuh iya buta .
62002012	Aku nulis ngagai kita , anak , laban dosa kita udah diampun ketegal nama Kristus .
62002013	Aku nulis ngagai kita ke apai , laban kita ngelala Iya ke endang udah bisi kenyau ari pun . Aku nulis ngagai kita ke agi biak , laban kita udah ngalahka Sitan .
62002014	Aku nulis ngagai kita , anak , laban kita ngelala Apai . Aku nulis ngagai kita ke apai , laban kita ngelala Iya endang udah bisi kenyau ari pun . Aku nulis ngagai kita ke biak , laban kita kering , lalu Jaku Allah Taala meruan dalam kita , lalu kita udah ngalahka Sitan .
62002015	Anang angkunka dunya tauka utai dunya . Enti kita angkunka dunya , kita enda angkunka Apai .
62002016	Laban semua utai di dunya tu -- utai ti dikinginka tubuh , utai ti dikinginka mata , temegahka pengaya -- ukai datai ari Apai , tang datai ari dunya .
62002017	Lalu dunya enggau pengingin iya deka lenyau , tang orang ke ngereja peneka Allah Taala deka idup belama iya .
62002018	Anak , tu meh pengujung dunya ! Munyi ti udah didinga kita , Munsuh Kristus deka datai . Nya alai diatu mayuh Munsuh Kristus udah datai . Nya meh jalai kitai nemu pengujung dunya udah datai .
62002019	Sida pansut ari bala kitai , tang sida ukai raban kitai , laban enti sida raban kitai , sida tentu agi meruan begulai enggau kitai . Tang lebuh sida pansut ari bala kitai , nya nyata nunjukka sida ukai raban kitai .
62002020	Tang kita udah ditata Iya ti Kudus , lalu semua kita bisi penemu .
62002021	Aku nulis ngagai kita , ukai laban kita enda nemu pemendar , tang laban kita nemu pemendar , lalu kita nemu , nadai pemula kala datai ari pemendar .
62002022	Sapa orang ke bula ? Orang ke bula nya orang ke ngumbai Jesus nya ukai Kristus . Nya meh Munsuh Kristus , orang ke besangkalka Apai enggau Anak .
62002023	Nadai orang ke besangkalka Anak , bisi Apai dalam iya ; barang sapa ngaku Anak , bisi Apai dalam iya .
62002024	Awakka utai ti didinga kita kenyau ari pun , meruan dalam kita . Enti utai ti didinga kita kenyau ari pun meruan dalam kita , kita deka meruan dalam Anak , enggau dalam Apai .
62002025	Tu utai ti udah disemaya Iya ngagai kitai - pengidup ti meruan belama iya .
62002026	Aku nuliska tu ngagai kita pasal orang ke deka nipu kita .
62002027	Tang ba pasal kita empu , Roh ti udah diterima kita ari Iya meruan dalam kita . Nya alai kita enda begunaka orang ngajar kita , laban Roh Iya ngajar kita semua utai . Lalu ajar Iya endang amat , ukai utai ti bula . Nya alai , munyi ti udah diajar ngagai kita , awakka kita meruan dalam Iya .
62002028	Nya alai , anak , meruan dalam Iya , ngambika lebuh Iya dipandangka , kitai deka kempang ati lalu enda malu bediri di mua Iya lebuh Iya datai .
62002029	Enti kita nemu Kristus endang lurus , kita patut nemu , semua orang ke ngereja utai ti lurus , endang diadaka Iya magang .
62003001	Peda kita pemesai pengerindu Apai ke kitai , datai ke kitai nyau dikumbai anak Allah Taala , laban kitai endang amat anak Iya . Kebuah dunya enda ngelala kitai nya laban dunya enda ngelala Iya .
62003002	Menyadi ke dikerinduka aku , kitai diatu udah nyadi anak Allah Taala . Gaya kitai ti jemah ila apin dipandangka . Utai ti ditemu kitai nya , lebuh Iya dipandangka , kitai deka sebaka enggau Iya , laban kitai deka meda Iya mua mata .
62003003	Lalu semua orang ke bisi pengadang tu ke Kristus , nuchi diri empu , baka Kristus Empu ke endang tuchi .
62003004	Genap iku orang ke bedosa endang ngelanggar adat , laban reti dosa nya ngelanggar adat .
62003005	Kita nemu , Kristus pegari ngambika Iya muai dosa , lalu Iya Empu endang nadai dosa dalam Iya .
62003006	Semua orang ke meruan dalam Iya , enda agi majak bedosa . Semua orang ke majak bedosa nadai udah kala meda tauka ngelala Iya .
62003007	Anak , anang nejuka orang nipu kita ! Genap iku orang ke ngereja utai ti badas , endang amat lurus baka Kristus Empu .
62003008	Genap iku orang ke bedosa endang anak Sitan , laban Sitan endang udah bedosa kenyau ari pun . Kebuah Anak Allah Taala dipandangka nya ngambika Iya ngerusak pengawa Sitan .
62003009	Orang ke udah diadaka Allah Taala enda agi bedosa laban benih Allah Taala meruan dalam sida ; sida enda ulih bedosa laban sida udah diadaka Allah Taala .
62003010	Baka tu ku jalai kita ngelala sapa ke anak Allah Taala , enggau sapa ke anak Sitan : barang sapa enda diau lurus , ukai anak Allah Taala . Orang ke enda rinduka menyadi diri , ukai anak Allah Taala .
62003011	Laban tu pesan ti udah didinga kita kenyau ari pun : rinduka pangan diri .
62003012	Kitai enda tau baka Kain ke endang enggi Sitan , lalu iya munuh menyadi iya Abel . Nama kebuah iya munuh Abel ? Laban utai ti dikereja iya jai , lalu utai ti dikereja menyadi iya , lurus .
62003013	Anang tekenyit ati , menyadi , enti dunya begedika kita .
62003014	Kitai nemu diri udah meraka ari pemati ngagai pengidup , laban kitai rinduka pangan diri . Barang sapa enda rinduka pangan diri , mengkang dalam pemati .
62003015	Semua orang ke begedika pangan diri endang pemunuh , lalu kita nemu , orang ke pemunuh nadai pengidup ti meruan belama iya dalam iya .
62003016	Baka tu ku jalai kitai ngelala pengerindu : Kristus udah nyerahka nyawa Diri ketegal kitai . Nya alai , kitai patut mega nyerahka nyawa diri ketegal pangan kitai !
62003017	Enti orang ke kaya tepedaka pangan iya suntuk , tang enggai nulung iya , baka ni ku pengerindu Allah Taala bisi dalam iya ?
62003018	Anak , aram kitai rinduka pangan diri , ukai ngena leka jaku tauka ngena utai ti disebut kitai , tang ngena pemendar enggau pengawa ti dikereja kitai .
62003019	Nya meh jalai kitai nemu diri enggi pemendar , lalu kempang ati bediri di mua Iya
62003020	genap kali ati kitai besalahka kitai ; laban Allah Taala besai agi ari ati kitai , lalu Iya nemu semua utai .
62003021	Menyadi ke dikesayauka aku , enti ati kitai enda besalahka kitai , kitai berani bediri di mua Allah Taala ;
62003022	lalu nerima ari Iya sebarang utai ti dipinta kitai , laban kitai ngasika pesan Iya , lalu ngereja utai ti ngerinduka ati Iya .
62003023	Lalu tu pesan Iya : arapka nama Anak Iya Jesus Kristus , lalu rinduka pangan diri , munyi ti udah diasuh Iya kereja kitai .
62003024	Semua orang ke ngasika pesan Iya , meruan dalam Iya , lalu Iya meruan dalam sida . Lalu kitai nemu Iya meruan dalam kitai ulih Roh Kudus ke udah diberi Iya ngagai kitai .
62004001	Menyadi , anang arapka semua roh , tang uji roh nya dulu kena nentuka roh nya datai ari Allah Taala ; laban mayuh nabi ti pelesu udah pansut ngagai dunya .
62004002	Baka tu ku jalai kita ngelala Roh Allah Taala : semua roh ke ngaku Jesus Kristus udah datai nyadi mensia , nya roh ti datai ari Allah Taala ,
62004003	lalu semua roh ke enda ngaku Jesus udah datai nyadi mensia , ukai roh ti datai ari Allah Taala . Roh nya roh Munsuh Kristus , ke udah didinga kita deka datai , lalu endang udah bisi di dunya tu diatu .
62004004	Tang kita , anak , endang enggi Allah Taala , lalu kita udah ngalahka sida , laban Iya ke dalam kita lebih agi bekuasa ari iya ke di dunya .
62004005	Sida nya endang enggi dunya , nya alai sida nyebut utai dunya , lalu dunya mendingka sida .
62004006	Kitai tu endang enggi Allah Taala . Barang sapa ngelala Allah Taala , mendingka kitai , lalu orang ke ukai enggi Allah Taala , enggai mendingka kitai . Tu meh jalai kitai ngelala bida entara Roh pemendar enggau roh pemula .
62004007	Menyadi , aram kitai rinduka pangan diri , laban pengerindu datai ari Allah Taala . Semua orang ke rinduka pangan diri endang anak Allah Taala , lalu ngelala Allah Taala .
62004008	Barang sapa enda rinduka pangan diri , enda ngelala Allah Taala , laban Allah Taala endang pengerindu .
62004009	Baka tu ku jalai pengerindu Allah Taala udah dipandangka ngagai kitai : Iya udah ngirumka Anak Tunggal Iya ngagai dunya , ngambika kitai tau idup ulih Iya .
62004010	Tu meh pengerindu , ukai reti nya kitai udah rinduka Allah Taala , tang Iya udah rinduka kitai , lalu udah ngirumka Anak Iya nyadika piring kena muai dosa kitai .
62004011	Menyadi , laban Allah Taala udah balat rinduka kitai , kitai mega patut rinduka pangan diri .
62004012	Nadai orang udah kala meda Allah Taala , tang enti kitai rinduka pangan diri , Allah Taala meruan dalam kitai , lalu pengerindu Iya digaga nyadi pemadu badas dalam kitai .
62004013	Baka tu ku jalai kitai nemu diri meruan dalam Iya , lalu Iya meruan dalam kitai , laban Iya udah meri kitai Roh Iya .
62004014	Lalu kami udah meda sereta besaksi madahka Apai udah ngirumka Anak Iya nyadika Juruselamat dunya .
62004015	Allah Taala meruan dalam orang ke ngaku Jesus Kristus nya Anak Allah Taala , lalu sida meruan dalam Allah Taala .
62004016	Nya alai kitai nemu sereta arapka Allah Taala rinduka kitai . Allah Taala nya pengerindu , lalu orang ke meruan dalam pengerindu , meruan dalam Allah Taala , lalu Allah Taala meruan dalam sida .
62004017	Pengerindu udah digaga nyadi pemadu badas dalam kitai , ngambika kitai berani lebuh Hari Pechara , laban kitai idup baka Iya di dunya tu .
62004018	Pengerindu nadai mai penakut , tang pengerindu ti pemadu menyana muai semua penakut , laban penakut bisi kaul enggau ukum , lalu barang sapa agi ngembuan penakut nunjukka pengerindu apin nyadi pemadu menyana dalam iya .
62004019	Kitai rindu laban Allah Taala udah dulu rinduka kitai .
62004020	Enti orang madahka diri rinduka Allah Taala , tang begedika menyadi diri , iya bula , laban orang ke enda rinduka menyadi diri ke ulih dipeda iya , enda ulih rinduka Allah Taala ke enda dipeda iya .
62004021	Tu pesan ti udah diberi Allah Taala ngagai kitai : orang ke rinduka Allah Taala , enda tau enda mega rinduka menyadi diri .
62005001	Barang sapa arapka Jesus nya Kristus , sigi anak Allah Taala , lalu barang sapa rinduka apai , rindu mega ke anak .
62005002	Baka tu ku jalai kitai nemu diri rinduka bala anak Allah Taala , lebuh kitai rinduka Allah Taala lalu ngasika pesan Iya .
62005003	Laban reti rinduka Allah Taala nya kitai ngasika pesan Iya . Lalu pesan Iya ukai utai ti mar dititihka kitai .
62005004	Laban barang sapa diadaka Allah Taala , ngalahka dunya . Lalu kitai ngalahka dunya ngena pengarap kitai .
62005005	Sapa ulih ngalahka dunya kelimpah ari orang ke arapka Jesus nya Anak Allah Taala ?
62005006	Jesus Kristus datai ngagai dunya ngena ai enggau darah , ukai semina ngena ai aja tang ngena ai enggau darah . Lalu Roh Kudus Empu ke besaksika nya , laban Roh Kudus nya pemendar .
62005007	Nya alai tiga bengkah utai ti besaksi :
62005008	Roh Kudus , ai , enggau darah , lalu sida tiga nya besetuju enggau pangan diri .
62005009	Enti kitai teterimaka saksi mensia , saksi Allah Taala lebih besai agi ari nya , laban tu saksi ti diberi Allah Taala pasal Anak Iya .
62005010	Orang ke arapka Anak Allah Taala bisi saksi nya dalam ati sida . Barang sapa enda arapka Allah Taala , udah ngumbai Allah Taala bula , laban iya enda arapka saksi Allah Taala pasal Anak Iya .
62005011	Tu meh saksi nya : Allah Taala meri kitai pengidup ti meruan belama iya , lalu pengidup nya dalam Anak Iya .
62005012	Barang sapa bisi Anak Allah Taala , bisi pengidup . Barang sapa nadai Anak Allah Taala , nadai pengidup .
62005013	Aku nuliska tu ngagai kita ke arapka nama Anak Allah Taala , ngambika kita nemu diri bisi pengidup ti meruan belama iya .
62005014	Baka tu ku pemerani kitai di mua Allah Taala , iya nya enti kitai minta sebarang utai nitihka peneka Iya , Iya ninga kitai .
62005015	Lalu enti kitai nemu Iya ningaka kitai genap kali kitai minta sebarang utai ari Iya , kitai nemu diri udah bulih utai ti dipinta kitai ari Iya .
62005016	Enti kita meda menyadi kita bedosa , tang dosa nya enda ngujung ngagai pemati , kita patut besampi ngagai Allah Taala , lalu Allah Taala deka meri pengidup ngagai iya , enti dosa nya enda ngujung ngagai pemati . Bisi siti dosa ti ngujung ngagai pemati ; aku ukai madahka kita patut besampika nya .
62005017	Semua penyalah endang dosa magang , tang bisi dosa ti enda ngujung ngagai pemati .
62005018	Kitai nemu , orang ke diadaka Allah Taala , enda agi bedosa tang dijaga Anak Allah Taala , lalu Sitan enda ulih negu iya .
62005019	Kitai nemu diri anak Allah Taala , lalu kitai mega nemu semua dunya di baruh kuasa Sitan .
62005020	Lalu kitai nemu Anak Allah Taala udah datai lalu udah meri kitai penemu , ngambika kitai nemu Allah Taala ti bendar . Lalu kitai meruan dalam Allah Taala ti bendar , dalam Anak Iya Jesus Kristus . Iya nya meh Allah Taala ti bendar , enggau pengidup ti meruan belama iya .
62005021	Anak , kejangka diri jauh ari engkeramba !
63001001	Ari tuai eklisia Ngagai siku indu enggau bala anak iya , ke amat dikerinduka aku , lalu ukai semina aku aja , tang mega dikerinduka semua orang ke nemu pemendar ,
63001002	ketegal pemendar ti meruan dalam kitai , lalu deka meruan enggau kitai datai ke belama iya .
63001003	Awakka Allah Taala ti Apai , enggau Jesus Kristus ti Anak Allah Taala meri kitai berekat , pengasih enggau pemaik dalam pemendar enggau pengerindu .
63001004	Ati aku balat amat gaga lebuh aku nemu sekeda bala anak nuan diau dalam pemendar baka ti udah diasuh Apai .
63001005	Lalu diatu , Endu , aku ukai nuliska pesan ti baru ngagai nuan , tang pesan ti endang udah dikemisi kitai kenyau ari pun . Aku minta kitai rinduka pangan diri .
63001006	Reti pengerindu nya kitai ngasika pesan Allah Taala . Nya meh pesan ti udah didinga kita kenyau ari pun , iya nya , kita enda tau enda idup dalam pengerindu .
63001007	Mayuh orang ke penipu udah pansut ngagai dunya . Sida nya orang ke enda ngaku Jesus Kristus udah datai nyadi mensia . Nya meh orang ke penipu , ke Munsuh Kristus .
63001008	Bejaga kita , ngambika utai ti udah diulihka kita enda lenyau ari kitai , tang ngambika kita nerima semua upah kita .
63001009	Barang sapa enda bepegai ba ajar Kristus , tang ngelui ajar nya , nadai Allah Taala . Barang sapa bepegai ba ajar Kristus , bisi Apai enggau Anak .
63001010	Enti orang ke enda mai ajar tu datai ngagai rumah kita , anang ngelaluka sida . Meri tabi basa ngagai sida pen enda meh tau ,
63001011	laban enti kita nabi sida , reti nya kita bekunsi enggau sida ngereja pengawa sida ti jai .
63001012	Aku mayuh utai ti deka disebut ngagai kita , tang aku enggai nuliska nya , laban aku ngarapka diri ulih nemuai ngagai kita , lalu bejaku betunga mua enggau kita , ngambika kitai sama chukup gaga .
63001013	Bala anak menyadi indu ke dikerinduka nuan ngirumka tabi basa ngagai nuan .
64001001	Ari tuai eklisia , Ngagai pangan aku Gaius , ke dikerinduka aku enggau bendar .
64001002	Menyadi , aku besampi ngambika nuan mujur dalam semua utai , sereta gerai nyamai , baka nuan ke mujur dalam roh .
64001003	Aku balat amat gaga ati lebuh sekeda menyadi datai , lalu madahka nuan meruan tetap ati ke pemendar , iya nya pasal nuan ke diau nitihka pemendar .
64001004	Nadai utai bukai ulih ngasuh ati aku lebih agi gaga ari ke ninga bala anak aku diau dalam pemendar .
64001005	Menyadi , nuan endang amat ngereja pengawa nuan enggau ati ti tetap ke orang Kristian , kelebih agi ke orang ke enda dikelala nuan .
64001006	Sida udah madah ngagai eklisia pasal pengerindu nuan . Tulung sida nyendiaka pejalai sida , laban nya ngerinduka ati Allah Taala .
64001007	Laban sida bejalai ketegal Kristus , lalu sida nadai nerima tulung ari orang ke enda arapka Allah Taala .
64001008	Nya alai , kitai patut nulung orang ke baka nya , ngambika kitai sama enggau sida ngereja pengawa ke pemendar .
64001009	Aku bisi udah nulis ngagai eklisia , tang Diotrepes ke keran deka nyadi tuai , enda bedulika kami .
64001010	Nya alai , enti aku datai ila , aku deka mantaika utai ti udah dikereja iya , laban iya bejaku bula pasal aku . Nyadi laban iya enda puas ati ngereja nya , iya lalu enggai nerima penatai bala menyadi , sereta nagang orang ke deka nerima penatai sida , lalu muai orang nya ari eklisia .
64001011	Menyadi , anang nunda utai ti jai , tang tunda utai ti badas . Barang sapa ngereja pemadas , endang enggi Allah Taala . Barang sapa ngereja penyai , nadai kala meda Allah Taala .
64001012	Semua orang bela udah besaksi muji Demetrius . Allah Taala Empu mega muji iya . Lalu aku mega besaksika pasal iya , lalu kita nemu , utai ti disebut kami endang amat .
64001013	Aku mayuh amat utai ti deka disebut ngagai kita , tang aku enggai nuliska nya
64001014	laban aku ngarapka diri betemu enggau kita enda lama da agi , lalu kitai bejaku betunga mua enggau pangan diri .
64001015	Awakka pemaik meruan enggau kita . Semua pangan nuan bela ngirumka tabi basa ngagai nuan . Beri tabi basa ngagai semua pangan kitai .
65001001	Ari Jude , menyadi James , ke nyadi ulun Jesus Kristus , Ngagai orang ke udah dikangau , ke dikerinduka Allah Taala ti Apai , sereta dijaga Jesus Kristus :
65001002	Awakka pengasih , pemaik enggau pengerindu nambah-menambah diberi ngagai kita .
65001003	Menyadi , lebuh aku benung gagit ati nyendiaka diri nulis ngagai kita pasal pengelepas ti dikembuan semua kitai , aku ngira diri enda tau enda nulis ngagai kita minta kita bebendar gawa ke pengarap ti udah diberi sekali aja ngagai nembiak Tuhan .
65001004	Laban sekeda orang udah belalai enselitka diri tama ngagai bala kitai . Sida endang lama udah diletak deka diukum laban sida enda nangika Allah Taala . Sida nyarutka pesan pasal pengasih Allah Taala , lalu ngaga nya nyadika peluang kena sida ngereja pengawa ti kamah , lalu enggai ngaku Tuan enggau Tuhan kitai , Jesus Kristus , ti siku aja .
65001005	Diatu aku deka ngasuh kita ngingatka tu , taja pen kita udah nemu semua utai tu , iya nya , Tuhan udah ngelepaska orang Israel ari menua Ejip , tang udah nya , Iya munuh sida ke enda arap .
65001006	Kingatka melikat ke enda nitihka sekat hak sida , tang ninggalka endur alai sida diau . Iya udah nanchang sida ngena rantai lalu nyimpan sida dalam endur ti pemadu petang , ngambika sida diakim lebuh Hari Pechara .
65001007	Lalu kingatka mega Sodom enggau Gomorah , enggau nengeri ti ngelingi nengeri dua buah nya , ti ngereja ulah ti kamah , lalu nyarutka pengawa beleman . Sida diukum ngena api ti enda nemu padam , kena ngajar semua mensia .
65001008	Orang tu pen baka nya mega . Sida ngamahka tubuh diri , enggai diperintah Allah Taala , lalu mechat utai idup ti bemulia di serega .
65001009	Indah tuai melikat ke benama Mikael deh enda berani mechat Sitan lebuh iya berebutka bangkai Moses enggau Sitan , tang semina nyebut , " Tuhan ngerara nuan ! "
65001010	Tang bala orang tu mechat semua utai ti enda ditemu sida reti . Lalu utai ti ditemu sida ngena pengasai , baka jelu ti enda nemu berunding , nya meh utai ti ngerusak sida .
65001011	Tulah meh sida ! Sida niti jalai Kain , lalu ngereja penyalah ketegal duit baka penyalah ti dikereja Balaam , lalu sida dirusak baka Korah ke angkat ngelaban .
65001012	Sida tu ngamahka gempuru kita lebuh kita beserumpu makai , laban sida enda nemu malu lebuh sida makai , lalu semina berundingka diri empu aja . Sida nya baka mua hari ti dipuputka ribut , tang nadai ngasuh hari ujan . Sida nya baka kayu ti nadai buah lebuh musin ruruh daun , mati dua kali , lalu dichabut .
65001013	Sida nya baka gelumbang di tasik , ti ngayanka pupu ti ngasuh sida malu . Sida nya baka bintang ti terebai , ti deka dibuai ngagai endur ti pemadu petang ti disedia Allah Taala ke sida belama iya .
65001014	Enok , tujuh serak ari Adam , udah benabika pasal sida nya dulu kelia : " Peda kita , Tuhan datai enggau beribu-ribu iku bala melikat Iya ti kudus ,
65001015	deka ngakim semua mensia , lalu ngukum genap iku orang ketegal semua penyai ti udah dikereja sida , enggau ketegal semua jaku jai ti udah disebut orang ke bedosa , ke enda arapka Allah Taala , kena sida ngelaban Iya ! "
65001016	Orang nya seruran mutap , seruran nganu pangan diri . Sida nurutka pengingin sida ti kamah . Sida muji diri , lalu ngelangkungka orang kena sida ngambi ulih ba orang .
65001017	Tang kita , menyadi , enda tau enda ingatka utai ti udah dipadahka bala rasul Jesus Kristus Tuhan kitai sebedau utai nya nyadi .
65001018	Ku sida madah ngagai kita , " Ba hari ti penudi , orang ke ngelese deka datai , nurutka pengingin sida ti kamah . "
65001019	Nya meh orang ke nyungkak orang beserekang penemu . Sida tu diperintah pengingin dunya , sereta nadai ngembuan Roh Kudus .
65001020	Tang kita , menyadi , enda tau enda negapka pengarap kita ti pemadu kudus , lalu besampi nitihka iring Roh Kudus ;
65001021	meruan dalam pengerindu Allah Taala ; nganti pengasih Jesus Kristus Tuhan kitai ti deka mai kitai ngagai pengidup ti meruan belama iya .
65001022	Kasihka orang ke kakang ati ;
65001023	Rampas sekeda orang ari api , lalu selamatka sida ; kasihka sida ti bukai enggau ati ti nangi , datai ke kita nyau begedika gari ti udah dikena sida ngereja ulah ti kamah .
65001024	Ngagai Iya ke ulih nagang kita rebah , lalu nyerahka kita nadai bepenyalah sereta enggau ati ti gaga ngagai Iya ke bemulia ,
65001025	ngagai Allah Taala ti siku aja ke nyadi Juruselamat kitai , beri meh puji , mulia , pengering , enggau kuasa , ulih Jesus Kristus Tuhan kitai , kenyau ari dulu kelia , ngagai diatu , enggau ke belama-lama iya ! Amin .
66001001	Tu pemandang ari Jesus Kristus , ti diberi Allah Taala ngagai Iya , ngambika Iya ngayanka ngagai bala nembiak Iya utai ti enda tau enda nyadi enda lama da agi . Iya madahka utai nya ngagai nembiak Iya John , ngena siku melikat Iya .
66001002	Lalu John besaksika pasal utai ti dipeda iya , iya nya , jaku Allah Taala , enggau saksi Jesus Kristus , madahka semua utai ti dipeda iya .
66001003	Beberekat meh orang ke macha jaku ti benabi tu ngena nyawa ti inggar , lalu beberekat meh orang ke ninga sereta ngasika utai ti ditulis dalam bup tu , laban maya nyau semak .
66001004	Ari John ngagai tujuh buah eklisia di Asia : Awakka berekat enggau pemaik diberi ngagai kita ari Allah Taala ti bisi diatu , ti udah bisi , enggau ti deka datai , enggau ari tujuh iku roh ke di mua kerusi diraja Iya ,
66001005	enggau ari Jesus Kristus , Saksi ke tetap ati , ke terubah diangkatka ari mati , ke merintah semua raja di dunya . Ngagai Iya ke rinduka kitai , lalu udah ngelepaska kitai ari dosa , ulih darah Iya ,
66001006	lalu udah ngaga kitai nyadi perintah imam ti bekereja ke Allah Taala Iya , ti Apai Iya , beri meh mulia enggau kuasa ngagai Iya belama-lama iya ! Amin .
66001007	Peda ! Iya datai dalam remang , lalu semua orang deka meda Iya , nyengkaum orang ke udah ngerejang Iya . Lalu semua bansa di dunya tu deka bekeduie nyabak ketegal Iya . Awakka utai nya nyadi ! Amin .
66001008	" Aku tu Pun enggau Pengujung , " ku Tuhan Allah Taala ti Pemadu Bekuasa bejaku , Iya ti diatu , ti udah , enggau ti deka datai .
66001009	Aku , John , menyadi kita , ke sama enggau kita natka pemerinsa , bempu Perintah , enggau ngembuan ati ti liat sereta tan , ti endang enggi kitai dalam Jesus , udah dibuai ngagai pulau Patmos ketegal jaku Allah Taala enggau ketegal saksi Jesus .
66001010	Roh Kudus bekuasa ba aku lebuh Hari Tuhan , lalu aku ninga nyawa ti inggar bejaku ari belakang aku munyi terumpit .
66001011	Ku iya , " Tuliska dalam siti bup utai ti dipeda nuan , lalu kirumka bup nya ngagai tujuh buah eklisia : ngagai Epesus , Smirna , Pergamum , Tiatira , Sardis , Piladelpia , enggau Laudisia . "
66001012	Aku lalu nguing deka meda orang ke bejaku ngagai aku , lalu lebuh aku nguing , aku tepedaka tujuh iti penuduk lampu ti digaga ari emas .
66001013	Ba tengah-tengah penuduk lampu nya bisi utai ti baka anak mensia ke ngena baju ti panjai , lalu dada Iya dibelit siti selampai emas .
66001014	Pala enggau buk Iya burak baka bulu bedus , ngemurak seleju , lalu mata Iya baka daun api .
66001015	Kaki Iya beperenching baka temaga ti udah dipugar , baka ti udah dituchi ngena api , lalu nyawa Iya munyi guru ai wung .
66001016	Jari kanan Iya megai tujuh igi bintang , lalu ari nyawa Iya pansut siti pedang ti bemata dua , lalu mua Iya beperenching baka penerang mata hari ti manchar tengah hari .
66001017	Lebuh aku meda Iya , aku rebah di kaki Iya baka ke mati . Tang Iya ngengkahka jari kanan Iya ba aku , lalu bejaku , " Anang takut ! Aku tu Pun enggau Pengujung ,
66001018	Iya ke idup ! Aku udah mati , tang peda , Aku idup belama-lama iya , lalu Aku megai kunchi Pemati enggau Dunya pemati .
66001019	Nya alai , tuliska utai ti dipeda nuan , utai ti diatu enggau utai ti deka nyadi udah bekau tu ila .
66001020	Misteri pasal tujuh igi bintang ti dipeda nuan ba jari kanan Aku , enggau pasal tujuh iti penuduk lampu ti digaga ari emas nya : tujuh igi bintang nya tujuh iku melikat ke tujuh buah eklisia , lalu tujuh iti penuduk lampu nya tujuh buah eklisia .
66002001	" Tuliska tu ngagai melikat eklisia di Epesus : ' Tu jaku ari Iya ke megai tujuh igi bintang ba jari kanan Iya , ke bejalai ba tengah-tengah tujuh iti penuduk lampu .
66002002	Aku nemu utai ti dikereja nuan , pemendar nuan bekereja , pasal ati nuan ti liat sereta tan . Aku nemu nuan enggai meda orang ke jai . Nuan udah nguji orang ke ngumbai diri rasul , tang ukai , lalu nuan udah nemu sida nya orang ke bula .
66002003	Aku mega nemu nuan liat ati natka pemerinsa ketegal nama Aku , lalu nuan enda kala mantul .
66002004	Tang Aku bisi jaku ngelaban nuan : nuan udah ngelengkaka pengerindu nuan ti keterubah .
66002005	Nya alai kingatka penyauh nuan udah labuh . Nesal ati ke dosa nuan , lalu kereja pengawa ti terubah dikereja nuan suba . Enti nuan enda , Aku deka datai ngagai nuan , lalu enchabut penuduk lampu nuan ari endur iya , enti nuan enda nesal ati ke dosa nuan .
66002006	Tang tu utai ti manah pasal nuan : nuan begedika utai ti dikereja orang Nikolaitan . Aku mega begedika utai nya .
66002007	" Awakka orang ke bisi pending , ningaka jaku ti disebut Roh Allah Taala ngagai eklisia ! Aku deka ngemendarka orang ke menang makai buah ari kayu pengidup ti tumbuh ba Kebun Allah Taala . '
66002008	" Tuliska tu ngagai melikat eklisia di Smirna : ' Tu jaku ari Iya ti Pun enggau Pengujung , ke udah mati lalu udah angkat idup baru .
66002009	" ' Aku nemu penusah nuan enggau penyeranta nuan ( tang nuan kaya ) . Aku nemu orang ke ngumbai diri orang Judah , tang ukai , ke bejai nuan . Sida nya balai gempuru Sitan .
66002010	Anang takutka pemerinsa ti baru deka ditatka nuan . Aku madah ngagai nuan , Sitan baru deka muai sekeda bala kita ngagai rumah jil , ngambika kita diuji , lalu kita deka kena perinsa sepuluh hari . Kita enda tau enda tetap ati datai ke mati , lalu Aku deka meri kita makota pengidup .
66002011	" Awakka orang ke bisi pending , ningaka jaku ti disebut Roh Kudus ngagai semua eklisia . Orang ke menang enda kena laban pemati ti kedua . '
66002012	" Tuliska tu ngagai melikat eklisia di Pergamum : ' Tu jaku ari Iya ke bisi pedang ti bemata dua .
66002013	" ' Aku nemu endur alai nuan diau , iya nya ba endur alai kerusi diraja Sitan . Tang nuan bepegai teguh ba nama Aku , lalu nuan enda besangkalka pengarap nuan ke Aku . Indah lebuh maya Antipas , saksi Aku ke tetap ati , dibunuh ba tengah-tengah bala kita , ba endur alai Sitan diau , deh nuan enda besangkalka pengarap nuan ke Aku .
66002014	Tang Aku bisi dua tiga iti utai disebut ngelaban nuan : sekeda kita nitihka ajar Balaam , ke ngajar Balak chara nguluka orang Israel bedosa , ngambika sida makai pemakai ti diberi ngagai engkeramba , sereta ngereja ulah ti kamah .
66002015	Sekeda kita mega nitihka ajar raban Nikolaitan .
66002016	Nya alai , nesal ati ke dosa kita . Enti kita enda , Aku deka lengkas datai ngagai kita , lalu nyerang sida ngena pedang ti pansut ari nyawa Aku .
66002017	Awakka orang ke bisi pending , ningaka jaku ti disebut Roh Kudus ngagai semua eklisia . Aku deka meri mana ti resia ngagai orang ke menang , lalu Aku deka meri ngagai iya sigi batu ti burak , ti udah ditulis enggau siti nama ti baru , ti enda ditemu orang reti , kelimpah ari orang ke nerima batu nya . '
66002018	" Tuliska tu ngagai melikat eklisia di Tiatira : ' Tu jaku Anak Allah Taala ti bisi mata ti baka daun api , enggau kaki ti baka temaga ti udah dipugar .
66002019	" ' Aku nemu utai ti dikereja nuan , pengerindu nuan , pengarap nuan , pengawa ti dikereja nuan , pasal ati nuan ti liat sereta tan . Aku nemu utai ti dikereja nuan diatu besai agi ari utai ti udah dikereja nuan terubah iya suba .
66002020	Tang tu jaku Aku ngelaban nuan : nuan enda ngerara indu ke benama Jesebel , ke ngumbai diri nabi lalu ngajar sereta nipu bala nembiak Aku lalu mai sida ngereja ulah ti kamah , sereta makai pemakai ti diberi ngagai engkeramba .
66002021	Aku udah meri iya peluang nesal ati , tang iya enggai nesal ati ke kereja iya ti kamah .
66002022	Nya alai Aku deka nikauka iya ngagai katil , lalu Aku deka ngasuh orang ke butang enggau Iya ditinggang penusah ti besai , enti sida enda nesal ati ke pengawa ti dikereja iya ;
66002023	lalu Aku deka munuh semua anak iya . Lalu semua eklisia deka nemu , Aku mansik runding enggau ati semua mensia . Lalu Aku deka meri ngagai genap iku kita nitihka utai ti udah dikereja kita .
66002024	Tang ngagai kita ke bukai di Tiatira , ke nadai udah nitihka ajar indu nya , ke nadai udah belajarka utai ti dikumbai sekeda orang ' resia ti dalam ti datai ari Sitan , ' Aku madah ngagai kita , Aku enda nambahka pemerat tanggungjawap kita ;
66002025	tang kita enda tau enda bepegai teguh ba utai ti dikemisi kita , nyentuk ngagai maya Aku datai .
66002026	Orang ke menang , ke majak ngereja pengawa Aku nyentuk ke ujung , deka diberi Aku kuasa atas semua bansa ;
66002027	lalu iya deka merintah sida ngena sebatang besi , baka ke ngeredakka periuk tanah , baka Aku ke udah nerima kuasa ari Apai ;
66002028	Lalu Aku deka meri ngagai iya bintang pagi .
66002029	Awakka orang ke bisi pending , ningaka jaku ti disebut Roh Kudus ngagai semua eklisia . '
66003001	" Tuliska tu ngagai melikat eklisia di Sardis : ' Tu jaku Iya ke bisi tujuh iku Roh Allah Taala , enggau tujuh igi bintang . Aku nemu utai ti dikereja nuan . Orang ngumbai nuan idup , tang nuan mati !
66003002	Dani lalu keringka teda utai ti agi dikemisi nuan , ti nyau deka mati , laban Aku nadai udah kala nemu pengawa nuan pemadu menyana di mua Allah Taala Aku .
66003003	Nya alai , kingatka utai ti udah diterima enggau didinga nuan . Nuan enda tau enda ngasika semua utai nya , lalu nesal ati ke dosa nuan . Enti nuan enda dani , Aku deka datai baka penchuri , lalu nuan enda nemu maya Aku deka datai ngagai nuan .
66003004	Tang nuan agi bisi dua tiga iku orang di Sardis , ke nadai udah ngamahka gari diri . Sida deka bejalai enggau Aku ngena pekayan ti burak , laban sida endang patut .
66003005	Orang ke menang deka ngena gari ti burak baka nya , lalu Aku enda muai nama sida ari bup pengidup . Aku deka ngaku sida endang enggi Aku di mua Apai Aku enggau di mua bala melikat Iya .
66003006	Awakka orang ke bisi pending , ningaka jaku ti disebut Roh Allah Taala ngagai semua eklisia ! '
66003007	" Tuliska tu ngagai melikat eklisia di Piladelpia : ' Tu jaku ari Iya ti kudus sereta bendar , ke bisi kunchi David , ke muka pintu lalu nadai orang ulih nikupka pintu nya , ke nikupka pintu , lalu nadai orang ulih nukangka pintu nya .
66003008	" ' Aku nemu utai ti dikereja nuan . Peda nuan , Aku udah ngengkahka di mua nuan siti pintu ti tetukang , ti enda ulih ditikupka orang . Aku nemu nuan endang enda kering , tang taja pia , nuan udah nitihka ajar Aku , lalu enda besangkalka nama Aku .
66003009	Aku deka ngasuh balai gempuru Sitan , ke ngumbai diri orang Judah , tang ukai , sereta bula  Aku deka ngasuh sida datai lalu meremi di kaki nuan , lalu sida deka nemu Aku udah rinduka nuan .
66003010	Laban nuan udah nitihka pesan Aku ti ngasuh nuan liat ati sereta tan , Aku deka ngintu nuan likun lebuh maya penusah ti deka ninggang dunya , lebuh semua mensia ke diau di dunya tu diuji .
66003011	Aku deka datai enda lama da agi . Pegai teguh utai ti dikemisi nuan , ngambika nadai orang ulih ngerampas makota nuan .
66003012	Orang ke menang deka digaga Aku nyadi tiang ti besai dalam Rumah Sembiang Allah Taala Aku , lalu iya deka diau dia belama-lama iya , lalu Aku deka nuliska nama Allah Taala Aku ba iya , enggau nama nengeri Allah Taala Aku , iya nya Jerusalem ti baru , ti nurun ari Allah Taala , ti pansut ari serega , enggau nama Aku Empu ti baru .
66003013	Awakka orang ke bisi pending , ningaka jaku ti disebut Roh Kudus ngagai semua eklisia ! '
66003014	" Tuliska tu ngagai melikat eklisia di Laudisia : ' Tu jaku Iya ke benama Amin , ke tetap ati , Saksi ti bendar , ti pun semua utai ti udah digaga Allah Taala .
66003015	" ' Aku nemu utai ti dikereja nuan . Nuan enda chelap enda angat . Naka meh pemanah enti nuan tak angat , tauka chelap !
66003016	Nya alai , laban nuan semina nyilu kuku aja , enda angat enda chelap , Aku deka nyemburka nuan ari nyawa Aku !
66003017	Laban nuan nyebut , " Aku kaya , bisi semua utai , lalu nadai suntuk utai , " tang nuan enda nemu diri merinsa , tusah , seranta , buta sereta telanjai .
66003018	Nya alai , Aku ngajar nuan meli emas ari Aku , emas ti udah dituchi ngena api , ngambika nuan nyadi kaya , lalu meli gari ti burak kena nuan mungkur tubuh nuan ti telanjai , sereta meli minyak kena nuan ngunsut mata nuan , ngambika nuan ulih meda .
66003019	Aku nganu sereta disiplin semua orang ke dikerinduka Aku . Nya alai , diau menyana , lalu nesal ati ke dosa nuan .
66003020	Dinga nuan , Aku bediri di mua pintu lalu nekung . Enti orang ninga nyawa Aku lalu muka pintu , Aku deka tama lalu makai enggau iya , lalu iya deka makai enggau Aku .
66003021	Orang ke menang deka dibai Aku duduk enggau Aku ba kerusi diraja Aku , baka Aku ke udah menang lalu duduk enggau Apai Aku ba kerusi diraja Iya .
66003022	Awakka orang ke bisi pending , ningaka jaku ti disebut Roh Kudus ngagai semua eklisia ! ' "
66004001	Udah nya aku malik , lalu tepedaka siti pintu tebuka di serega . Nyawa ti terubah bejaku munyi terumpit lalu bejaku ngagai aku , " Niki ke atas kitu . Aku deka nunjuk ke nuan utai ti enda tau enda nyadi udah lepas tu . "
66004002	Tekala nya Roh Kudus lalu bekuasa ba aku , lalu aku tepedaka siti kerusi diraja di serega , enggau siku orang duduk ba kerusi diraja nya !
66004003	Orang ke duduk ba kerusi diraja nya baka batu asija enggau batu akek mirah , lalu ngelingi kerusi diraja nya bisi anakraja ti bechura baka batu samerut .
66004004	Ngelingi kerusi diraja nya bisi dua puluh empat iti kerusi diraja ti bukai , lalu duduk ba kerusi diraja nya bisi dua puluh empat iku tuai , ke ngena gari burak , enggau makota emas ba pala sida .
66004005	Ari kerusi diraja nya pansut kilat , enggau munyi guru enggau letup guntur , lalu di mua kerusi diraja nya bisi tujuh iti sempun ti mau , iya nya tujuh iku roh Allah Taala .
66004006	Lalu di mua kerusi diraja nya bisi siti utai ti baka tasik ti digaga ari cheremin , ti baka batu kristal . Lalu ngelingi kerusi diraja nya , ari sepiak-sepiak , bisi empat iku utai ti idup , ti penuh laban mata ari mua enggau ari belakang .
66004007	Iya ti keterubah nya baka gamal singa . Iya ti kedua , baka gamal sapi . Iya ti ketiga baka mua mensia , lalu iya ti keempat baka menaul ti terebai .
66004008	Lalu genap iku utai ti idup nya bisi enam iti sayap , lalu genap iku sida penuh laban mata di dalam enggau di luar , lalu sida belagu siang malam , ku sida : " Kudus , kudus , kudus meh Tuhan Allah Taala ti Pemadu Bekuasa , ti udah bisi , ti bisi diatu enggau ti deka datai . "
66004009	Lalu genap kali empat iku utai ti idup nya belagu ngemuliaka sereta meri basa enggau terima kasih ngagai Iya ke duduk ba kerusi diraja nya , ke idup belama-lama iya .
66004010	Bala tuai ke dua puluh empat iku nya lalu nyungkurka diri di mua Iya ke duduk ba kerusi diraja nya , lalu nyembah Iya ke idup belama-lama iya . Sida ngengkahka makota sida di mua kerusi diraja nya , lalu belagu ,
66004011	" O Tuhan Allah Taala kami , Nuan endang patut nerima mulia , basa enggau kuasa , laban Nuan udah ngaga semua utai , lalu ulih peneka Nuan , sida ditempa , lalu diberi pengidup . "
66005001	Aku lalu tepedaka siti gulung surat ti mit ba jari kanan Iya ke duduk ba kerusi diraja nya . Gulung surat nya ditulis ari belakang enggau ari mua , lalu ditambit ngena tujuh iti chop tambit .
66005002	Lalu aku tepedaka siku melikat ti kering , ngangau enggau nyawa ti inggar , " Sapa patut muka gulung surat nya lalu mechahka chop tambit nya ? "
66005003	Tang nadai orang di serega tauka di dunya , tauka di dunya ti di baruh ditemu tau muka lalu meda utai ti di dalam gulung surat nya .
66005004	Aku lalu duie-duie nyabak , laban nadai siku orang ditemu patut muka gulung surat nya , tauka meda utai ti di dalam surat nya .
66005005	Udah nya siku ari bala tuai lalu bejaku ngagai aku , " Anang nyabak . Peda nuan ! Singa raban bansa Judah , Peturun David , udah menang . Iya ulih muka gulung surat enggau tujuh iti chop tambit nya . "
66005006	Lalu ba entara kerusi diraja enggau empat iku utai ti idup , enggau ba tengah-tengah bala tuai nya aku tepedaka siku Anak Domba bediri . Iya baka ke udah disayat . Iya bisi tujuh iti tanduk enggau tujuh igi mata , iya nya tujuh iku roh ari Allah Taala , ti dikirumka ngagai dunya .
66005007	Anak Domba nya datai lalu ngambi gulung surat nya ari jari kanan Iya ke duduk ba kerusi diraja .
66005008	Lalu lebuh Anak Domba nya ngambi gulung surat nya , empat iku utai ti idup nya enggau dua puluh empat iku bala tuai nya lalu nyungkurka diri di mua Anak Domba nya . Genap iku sida bela bisi belikan enggau mangkuk emas ti penuh laban menyan , iya nya sampi bala nembiak Tuhan .
66005009	Sida bepantun ngena lagu ti baru , ku sida : " Nuan endang patut ngambi gulung surat lalu muka chop tambit nya , laban Nuan udah dibunuh , lalu ulih darah Nuan , Nuan udah meli ke Allah Taala mensia ari semua raban bansa , jaku , menua enggau bansa ,
66005010	lalu Nuan udah ngaga sida nyadi perintah imam ke bekereja ke Allah Taala kami lalu sida deka merintah di dunya . "
66005011	Aku lalu malik , lalu ninga ngelingi kerusi diraja nya enggau ngelingi utai ti idup enggau ngelingi bala tuai nya , munyi nyawa beribu-ribu , bejuta-juta iku melikat !
66005012	Sida belagu enggau nyawa ti inggar : " Anak Domba ti udah dibunuh endang patut nerima kuasa , pengaya , penemu-dalam , enggau pengering , basa , mulia enggau puji ! "
66005013	Aku lalu ninga munyi semua utai ti idup di serega , di dunya enggau di baruh dunya , enggau dalam tasik , iya nya semua utai ti idup dalam sida , belagu : " Beri meh puji enggau basa , mulia enggau kuasa ngagai Iya ke duduk ba kerusi diraja , enggau ngagai Anak Domba , belama-lama iya ! "
66005014	Empat iku utai ti idup nya lalu nyaut , " Amin ! " Bala tuai lalu nyungkurka diri nyembah Allah Taala sereta nyembah Anak Domba .
66006001	Aku lalu tepedaka Anak Domba muka siti ari tujuh iti chop tambit nya , lalu ninga siku utai ti idup nya ngangau ngena nyawa ti meletup munyi guntur , " Datai kitu ! "
66006002	Aku malik , lalu tepedaka siku kuda ti burak . Orang ke nepan kuda nya bisi siti panah , lalu iya diberi siti makota , lalu iya pansut ari serega ngagai dunya , iya ke menang ke ingin deka menang suah agi .
66006003	Lebuh Anak Domba nya muka chop tambit ti kedua , aku lalu ninga utai ti idup ti kedua nya bejaku , " Datai kitu ! "
66006004	Siku kuda ti bechura mirah lalu pansut . Orang ke nepan iya udah diberi kuasa muai pemaik ari dunya , ngambika orang bebunuhka pangan diri . Lalu iya diberi siti pedang ti besai .
66006005	Lebuh Anak Domba nya muka chop tambit ti ketiga , aku lalu ninga utai ti idup ti ketiga bejaku , " Datai kitu ! " Aku lalu tepedaka siku kuda ti chelum . Orang ke nepan kuda nya megai siti dachin .
66006006	Aku lalu ninga utai ti munyi nyawa mensia ba tengah-tengah empat iku utai ti idup nya bejaku , " Satu kilogram gandum ke gaji sehari , enggau 3 kilogram barli ke gaji sehari . Tang anang ngerusak minyak kana enggau wain ! "
66006007	Lebuh Anak Domba nya muka chop tambit ti keempat , aku lalu ninga utai ti idup ti keempat bejaku , " Datai kitu ! "
66006008	Aku malik , lalu tepedaka siku kuda ti bechura pudar . Orang ke nepan kuda nya benama Pemati , dititihka Dunya Pemati . Seduai iya diberi kuasa merintah sebagi ari empat bagi dunya , ngambika seduai iya munuh mensia ngena pedang , ngena lapar pungkang , ngena penyakit , enggau ngena jelu babas .
66006009	Lebuh Anak Domba muka chop tambit ti kelima , aku lalu tepedaka di baruh alta , semengat orang ke udah dibunuh ketegal sida udah madahka jaku Allah Taala , lalu udah besaksika pasal Iya .
66006010	Sida ngangau enggau nyawa ti inggar , " O Tuhan ti Pemadu Bekuasa , ti kudus sereta bendar ! Ni pengelama baru Nuan deka ngakim lalu ngukum orang ke diau di dunya tu ke udah munuh kami ? "
66006011	Udah nya genap iku sida lalu diberi baju panjai ti burak , lalu sida diasuh belelak lama agi , datai ke semua orang ke udah nyadi ulun Kristus baka sida empu , enggau sida ke arap , udah dibunuh magang baka sida empu , kena ngenyukupka pemayuh sida .
66006012	Lebuh Anak Domba muka chop tambit ti keenam , aku malik lalu aku meda tanah balat amat berenyang , mata hari bebali chelum baka kain guni ti chelum , bulan bebali mirah baka darah ,
66006013	lalu bintang labuh ari langit ngagai dunya , baka buah ara ti apin mansau ti digusak kabut .
66006014	Langit lesap baka surat ti digulung , lalu semua bukit enggau pulau dipindahka ari endur sida .
66006015	Udah nya bala raja dunya , bala pemerintah enggau bala tuai soldadu , orang ke kaya enggau ke bekuasa , enggau semua orang bukai , ti ulun enggau ti ukai ulun , lalu belalai dalam lubang gua , enggau ba selikap batu ba sebelah bukit .
66006016	Sida ngangauka bukit , enggau ngangauka batu , " Tinggang kami lalu lalaika kami ari Iya ke duduk ba kerusi diraja , enggau ari pengeringat Anak Domba ;
66006017	laban hari pengeringat udah datai . Sapa ulih tan laban nya ? "
66007001	Udah nya aku lalu tepedaka empat iku melikat bediri ba empat iti sukut dunya , nagang empat bengkah ribut muput ngagai tanah tauka ngagai tasik , tauka ngagai kayu .
66007002	Udah nya aku lalu tepedaka siku agi melikat niki ari timur mai chop tambit Allah Taala ti idup . Iya lalu ngangau enggau nyawa ti inggar ngagai empat iku melikat ke udah diberi kuasa ngerusak tanah enggau tasik .
66007003	Ku iya , " Anang ngerusak tanah , tasik , tauka kayu , sebedau kitai ngechop kening bala ulun Allah Taala . "
66007004	Aku lalu ninga pemayuh tubuh sida ke deka dichop : 144,000 iku , ari semua raban bansa orang Israel ,
66007005	dua belas ribu iku ari siti-siti raban bansa , iya nya ari raban bansa Judah , Reuben , Gat , Aser , Naptali , Manasi , Simeon , Lewi , Isakar , Sebulun , Josep enggau Benjamin .
66007006	
66007007	
66007008	
66007009	Udah nya aku malik , lalu tepedaka mayuh amat orang , datai ke sida nyau enda ulih diitung . Sida nya datai ari genap bengkah bansa , ari semua raban bansa , menua , enggau jaku , lalu sida bediri di mua kerusi diraja enggau di mua Anak Domba . Sida ngena baju panjai ti burak , lalu sida megai dan engkerema ba jari sida ,
66007010	lalu sida ngangau enggau nyawa ti inggar , " Pengelepas endang datai ari Allah Taala kitai ke duduk ba kerusi diraja , enggau ari Anak Domba ! "
66007011	Semua melikat lalu bediri ngelingi kerusi diraja nya , enggau ngelingi bala tuai enggau ngelingi empat iku utai ti idup , lalu sida nyungkurka diri di mua kerusi ti diraja nya , lalu nyembah Allah Taala .
66007012	Ku sida , " Amin ! Beri meh puji , mulia , penemu-dalam , terima kasih , basa , kuasa enggau pengering ngagai Allah Taala kitai belama-lama iya ! Amin ! "
66007013	Siku ari bala tuai lalu nanya aku , " Sapa bala orang nya ke ngena baju panjai ti burak , lalu ari ni penatai sida ? "
66007014	Ku aku bejaku ngagai iya , " Tuan , nuan nemu . " Lalu ku iya bejaku ngagai aku , " Tu meh bala orang ke udah pansut ari penusah ti besai . Sida udah masu baju panjai sida , lalu ngaga baju nya burak ngena darah Anak Domba .
66007015	Nya kebuah sida bediri di mua kerusi diraja Allah Taala lalu nyembah Iya siang malam dalam Rumah Sembiang Iya ; Lalu Iya ke duduk ba kerusi diraja nya deka nyaga sida .
66007016	Sida enda agi lapar tauka aus , lalu mata hari enggau pengangat mata hari nadai agi manchar ngagai sida ,
66007017	laban Anak Domba , ke ba tengah-tengah kerusi diraja nya deka nyadi Pengibun sida , lalu Iya deka ngiring sida ngagai mata ai ti idup . Lalu Allah Taala deka ngendas semua ai mata ari mata sida . "
66008001	Lebuh Anak Domba muka chop tambit ti ketujuh , semua utai di serega lalu enda engkeretik kira setengah jam .
66008002	Udah nya aku lalu tepedaka melikat tujuh iku nya bediri di mua Allah Taala , lalu diberi tujuh iti terumpit .
66008003	Siku agi melikat datai , lalu bediri ngimbai alta , mai sarang menyan ti digaga ari emas . Iya lalu diberi mayuh amat menyan , enggau sampi semua nembiak Tuhan ba alta emas ti di mua kerusi diraja nya .
66008004	Asap ari menyan nya lalu niki sama enggau sampi bala nembiak Tuhan , ari jari melikat ke bediri di mua Allah Taala .
66008005	Udah nya melikat nya ngambi sarang menyan nya , ngisi sarang menyan nya enggau bara api ari alta , lalu nikauka sarang menyan nya ngagai dunya . Guntur meletup lalu beguru , kilat nyelar lalu tanah berenyang .
66008006	Tujuh iku melikat ke bisi tujuh iti terumpit , lalu sedia deka nyepu terumpit sida .
66008007	Melikat ti keterubah lalu nyepu terumpit iya . Ujan batu enggau api , bechampur enggau darah lalu labuh ninggang dunya . Sebagi ari tiga bagi dunya lalu angus . Sebagi ari tiga bagi kayu , enggau semua rumput angus .
66008008	Udah nya melikat ti kedua nyepu terumpit iya . Utai ti baka bukit ti besai , ti mau laban api , lalu ditikauka ngagai tasik .
66008009	Sebagi ari tiga bagi tasik lalu bebali nyadi darah . Lalu sebagi ari tiga bagi utai ti idup dalam tasik mati ; sebagi ari tiga bagi ari semua kapal rusak .
66008010	Melikat ti ketiga lalu nyepu terumpit iya . Sigi bintang ti besai , ti mau baka sempun , labuh ari langit , lalu ninggang sebagi ari tiga bagi sungai , enggau mata ai .
66008011	Nama bintang nya " Pait . " Sebagi ari tiga bagi ai lalu bebali pait , lalu mayuh orang mati laban ai nya , laban ai nya udah nyadi pait .
66008012	Melikat ti keempat lalu nyepu terumpit iya . Sebagi ari tiga bagi mata hari , sebagi ari tiga bagi bulan , enggau sebagi ari tiga bagi bintang lalu lenyau sebagi ari tiga bagi penampak sida . Ketegal nya sebagi ari tiga bagi penampak siang hari lenyau , lalu baka nya mega penampak malam hari .
66008013	Udah nya aku malik , lalu aku ninga munyi siku menaul ti terebai ba tengan langit bejaku enggau nyawa ti inggar , " Tulah ! Tulah ! Tulah meh orang ke diau di dunya , lebuh terumpit ti bukai nya disepu melikat tiga iku nya ! "
66009001	Melikat ti kelima lalu nyepu terumpit iya . Aku lalu tepedaka sigi bintang ti udah labuh ari langit ngagai dunya . Bintang nya lalu diberi siti kunchi kena muka lubang kebung ti nadai buntut .
66009002	Bintang nya lalu muka lubang kebung nya . Asap lalu pansut ari lubang kebung nya , baka asap ti pansut ari serumbung api ti besai . Mata hari enggau angin lalu petang laban asap ti pansut ari lubang kebung nya .
66009003	Bala buntak lalu pansut ari asap nya lalu nurun ngagai dunya . Sida diberi kuasa baka kuasa kala .
66009004	Sida ditagang ngemediska rumput tauka kayu , tauka utai bukai ti tumbuh , tang semina ngemediska orang ke nadai chop Allah Taala ba kening sida .
66009005	Buntak nya tau merinsaka sida lima bulan , tang enda tau munuh sida . Pedis amat sida diperinsa , asai ti disengat kala .
66009006	Dalam kandang lima bulan nya , sida deka ngiga pemati , tang enda tetemuka pemati . Sida ingin deka mati , tang pemati deka rari ari sida .
66009007	Buntak nya baka gamal kuda ti udah disediaka kena beperang . Ba pala sida bisi utai ti baka makota ti digaga ari emas , lalu mua sida baka mua mensia .
66009008	Buk sida baka buk indu , lalu ngeli sida baka ngeli singa .
66009009	Sida bisi tisik ti baka terabai dada , lalu sayap sida engkebap munyi kerita perang ti laju mansang beperang .
66009010	Iku sida baka iku kala , lalu sida bisi perengka kena nyengat , lalu kuasa ti dikena sida ngemediska mensia dalam kandang lima bulan nya , bisi ba iku sida .
66009011	Sida bisi siku raja , iya nya melikat ke bekuasa atas lubang kebung ti nadai buntut nya . Dalam Hebrew nama melikat nya Abadon . Dalam jaku Gerika , nama iya Apolion ( reti nya " Pengerusak " ) .
66009012	Penusah ti keterubah udah lepas . Dua bengkah agi penusah deka datai .
66009013	Udah nya melikat ti keenam lalu nyepu terumpit iya , lalu aku ninga munyi siti nyawa datai ari empat iti sukut alta emas ti di mua Allah Taala ,
66009014	bejaku ngagai melikat ti keenam , " Lepaska empat iku melikat ke ditanchang ba Sungai Eupratis ti besai ! "
66009015	Melikat ti empat iku nya lalu dilepaska . Sida endang udah disediaka ngambika ba jam , hari , bulan enggau taun nya , sida munuh sebagi ari tiga bagi mensia .
66009016	Pemayuh soldadu ke nepan kuda : dua ratus juta . Aku bisi ninga pemayuh bala sida .
66009017	Baka tu ku gaya bala kuda ti dipeda aku dalam genera nya : bala orang ke nepan kuda nya bisi terabai dada ti mirah baka api , biru baka batu nilam , kuning baka merirang , lalu pala bala kuda nya baka pala singa , lalu ari nyawa bala kuda nya pansut api , asap enggau merirang .
66009018	Sebagi ari tiga bagi mensia mati laban tiga bengkah penusah ti besai nya , iya nya api , asap , enggau merirang ti pansut ari nyawa bala kuda nya ,
66009019	laban kuasa kuda nya dalam nyawa sida , enggau ba iku sida . Iku sida baka ular , lalu bisi pala kena sida ngemakalka orang .
66009020	Mensia ti bukai , ke enda mati laban penusah ti besai nya , enggai nesal ati ke pengawa sida ke begagaka engkeramba , lalu enggai badu besembahka antu enggau engkeramba ti digaga ari emas , pirak , temaga , batu enggau ari kayu , ti enda ulih meda , tauka ninga , tauka bejalai .
66009021	Sida mega enggai nesal ati ke diri ke udah munuh orang , udah bedukun , udah ngereja pengawa ti kamah , udah ngenchuri .
66010001	Udah nya aku lalu tepedaka siku agi melikat ti kering , nurun ari serega . Iya dibalut remang , lalu ari atas puchuk pala iya bisi anakraja . Mua iya baka mata hari , lalu kaki iya baka tiang api .
66010002	Iya megai siti gulung surat ti mit , ti tebuka ba jari iya . Iya nanam kaki kanan iya ba tasik , lalu kaki kiba iya ditanam iya ba tanah .
66010003	Iya lalu ngangau enggau nyawa ti inggar , munyi singa ti negung . Lebuh iya ngangau , tujuh bengkah guntur lalu meletup .
66010004	Lebuh guntur tujuh bengkah nya udah meletup , aku baru deka belabuh nulis . Tang aku ninga nyawa bejaku ari serega , " Awakka utai ti udah disebut tujuh bengkah guntur nya nyadika resia . Anang nuliska utai nya ! "
66010005	Udah nya , melikat ke dipeda aku bediri ba tasik enggau ba tanah , ngedarka jari kanan iya ke langit .
66010006	Iya lalu besumpah atas nama Allah Taala ti idup belama-lama iya , ti udah ngaga langit , tanah , enggau tasik enggau semua utai ti dalam sida . Ku melikat nya bejaku , " Enda lama agi nganti .
66010007	Lebuh melikat ti ketujuh nyepu terumpit iya , misteri Allah Taala deka dikamatka , munyi ti udah dipadahka Iya ngagai bala ulun Iya , iya nya sida bala nabi . "
66010008	Udah nya nyawa ti udah didinga aku bejaku ari serega lalu bejaku baru ngagai aku . Ku iya , " Ambi gulung surat ti tebuka nya ari jari melikat ke bediri ba tasik enggau ba tanah . "
66010009	Aku lalu mansang ngagai melikat nya , lalu minta iya meri gulung surat ti mit nya ngagai aku . Lalu ku iya bejaku ngagai aku , " Ambi tu , lalu empa . Iya deka berasai pait dalam perut nuan , tang manis asai ai manyi dalam nyawa nuan . "
66010010	Aku lalu ngambi gulung surat ti mit nya ari jari iya , lalu aku makai gulung surat nya . Lalu gulung surat nya manis asai ai manyi dalam nyawa aku . Tang lebuh aku udah nelan iya , iya lalu nyadi pait dalam perut aku .
66010011	Aku lalu diberi pesan tu : " Nuan enda tau enda , sekali agi , benabika pasal mayuh bengkah menua , bansa , jaku enggau raja . "
66011001	Udah nya aku lalu diberi siti penyukat ti baka tungkat . Aku lalu diasuh nyukat : " Angkat nuan lalu sukat Rumah Sembiang Allah Taala , enggau alta nya , lalu itung orang ke besembiang dia ,
66011002	tang anang nyukat tengah laman ti ari luar Rumah Sembiang . Awakka iya enda disukat , laban endur nya diungkup ke orang kapir , lalu sida deka ngelunjak nengeri ti kudus dalam kandang empat puluh dua bulan .
66011003	Lalu Aku deka meri ngagai saksi aku ke dua iku nya kuasa kena benabi dalam kandang seribu dua ratus enam puluh hari , begari ngena kain guni . "
66011004	Saksi ke dua iku nya dua batang kayu kana , enggau dua iti penuduk lampu ti bediri di mua Tuhan ke merintah dunya .
66011005	Enti orang deka ngemediska seduai iya , api deka pansut ari nyawa seduai iya , lalu ngerusak munsuh nya . Barang sapa deka ngemediska seduai iya , deka dibunuh ngena chara nya .
66011006	Seduai iya bisi kuasa nutup langit ngambika hari enda ujan sekumbang seduai iya ke benabi , lalu seduai iya bisi kuasa atas semua ai , ngasuh ai bebali nyadi darah , enggau kuasa ngemediska dunya ngena semua macham penusah nitihka penyuah ti dikedekaka seduai iya .
66011007	Lalu lebuh seduai iya udah tembu nusui pesan seduai iya , jelu ti niki ari lubang kebung ti nadai buntut nya deka ngelaban seduai iya , ngalah lalu munuh seduai iya ,
66011008	lalu bangkai seduai iya deka ditejuka garing-garing ba jalai raya di nengeri ti besai nya , alai Tuhan ti udah diregang . Nengeri nya ngelambangka Sodom , tauka Ejip .
66011009	Dalam pengelama tiga hari setengah orang ari semua menua , raban bansa , jaku enggau bansa deka meda bangkai seduai iya , lalu enda nyagi orang nguburka seduai iya .
66011010	Lalu orang ke diau di dunya deka gaga ati , begawai lalu bekirumka pemeri ngagai pangan diri , ketegal utai ti udah nyadi ba nabi dua iku nya , ti udah balat merinsaka semua orang ke diau di dunya .
66011011	Tang udah lepas tiga hari setengah , seput pengidup datai ari Allah Taala , lalu tama ngagai seduai iya , lalu seduai iya bediri , lalu semua orang ke meda seduai iya , bela takut magang .
66011012	Udah nya seduai iya lalu ninga nyawa ti inggar bejaku ngagai seduai iya ari serega , " Niki ke atas kitu ! " Seduai iya lalu niki ke serega dalam remang , dikemataka bala munsuh seduai iya .
66011013	Tekala nya tanah lalu balat amat berenyang lalu sebagi ari sepuluh bagi nengeri runtuh . Tujuh ribu iku orang mati laban tanah ti berenyang nya , lalu sida ti bukai takut lalu ngemuliaka Allah Taala ti di serega .
66011014	Penusah ti kedua udah lepas , tang penusah ti ketiga deka datai enda lama da agi !
66011015	Udah nya melikat ti ketujuh lalu nyepu terumpit iya . Siti nyawa lalu bejaku inggar di serega , " Perintah dunya diatu udah nyadi Perintah Tuhan kitai enggau Perintah Kristus Iya , lalu Iya deka merintah belama-lama iya ! "
66011016	Bala tuai ke dua puluh empat iku , ke duduk ba kerusi diraja sida di mua Allah Taala , lalu nyungkurka diri nyembah Allah Taala ,
66011017	ku sida , " Kami meri terima kasih ngagai Nuan , Tuhan Allah Taala ti Pemadu Bekuasa , Iya ke diatu , enggau ti udah ! laban Nuan udah ngambi kuasa Nuan ti besai lalu udah belabuh merintah !
66011018	Orang kapir balat ringat , tang pengeringat Nuan datai alai orang ke mati deka diakim , alai Nuan deka meri upah ngagai bala nembiak Nuan , iya nya bala sida nabi , enggau semua nembiak Tuhan , enggau semua orang ke nangika nama Nuan , sida ke mit enggau ke besai , maya alai ngerusak sida ke nyadi pengerusak dunya ! "
66011019	Rumah Sembiang Allah Taala di serega lalu dibuka , lalu Peti Lampang Batu Adat bisi dipeda dalam Rumah Sembiang nya . Kilat nyelar , munyi letup enggau guru guntur bisi didinga , tanah berenyang , ujan batu balat amat nyadi .
66012001	Udah nya siti tanda ti besai lalu pegari di langit , iya nya siku indu ke begari ngena mata hari , lalu kaki iya bepelasarka bulan , lalu ba pala iya bisi siti makota ti digaga ari dua belas igi bintang .
66012002	Iya ngandung lalu nyabak laban iya radai deka beranak .
66012003	Siti agi tanda pegari di langit , iya nya siku naga ti besai ti bechura mirah , ti bisi tujuh igi pala enggau sepuluh iti tanduk , enggau tujuh iti makota ba pala iya .
66012004	Iya narit sebagi ari tiga bagi bintang ti di langit ngena iku iya , lalu nikauka sida ke baruh ngagai dunya . Naga nya lalu bediri di mua indu ke baru deka beranak nya , deka makai anak indu nya lebuh anak mit nya ada .
66012005	Indu nya lalu ngadaka anak lelaki siku , ti deka merintah semua bansa ngena sebatang besi . Tang anak iya dirampas lalu dibai ngagai Allah Taala enggau ngagai kerusi diraja Iya .
66012006	Indu nya lalu rari ngagai menua puang , ngagai siti endur ti udah disedia Allah Taala ke iya , alai iya deka ditupi dalam pengelama seribu dua ratus enam puluh hari .
66012007	Perang lalu nyadi di serega . Mikael enggau bala melikat iya beperang ngelaban naga nya , lalu naga nya enggau bala melikat iya beperang ngelaban Mikael enggau bala melikat iya .
66012008	Tang naga enggau bala melikat iya alah , lalu sida nadai agi endur di serega .
66012009	Naga ti besai nya , iya nya ular ti tuai , ti dikumbai Antu tauka Sitan ke nipu semua dunya , lalu dibuai ari serega . Iya enggau semua bala melikat iya dibuai ke baruh ngagai dunya .
66012010	Aku lalu ninga nyawa ti inggar bejaku di serega , " Diatu pengelepas , kuasa enggau Perintah Allah Taala kitai , enggau kuasa Kristus Iya , udah datai , laban iya ke bedawaka bala menyadi kitai di mua Allah Taala kitai siang malam , udah dibuai ke baruh .
66012011	Lalu sida udah ngalahka iya ngena darah Anak Domba , enggau ngena jaku saksi sida , laban sida enda sayauka nyawa diri datai ke mati .
66012012	Nya alai , rami gaga ati meh kita serega , enggau semua kita ke diau dia ! Tang naka meh penusah tanah enggau tasik , laban Sitan udah nurun ngagai kita , balat pedis ati , laban iya nemu timpuh diri nyau deka abis . "
66012013	Lebuh naga nya nemu diri udah dibuai ke baruh ngagai dunya , iya lalu begagaika indu ke udah ngadaka anak lelaki nya .
66012014	Tang indu nya diberi dua iti sayap menaul ti besai , ngambika iya ulih terebai lalu rari ari naga nya , ngagai menua puang , ngagai endur alai iya deka ditupi tiga taun setengah .
66012015	Naga nya lalu nyemburka ai baka ai bah ari nyawa iya , kena iya ngagai indu nya , ngambika indu nya ditabanka ai nya .
66012016	Tang tanah nulung indu nya . Tanah merangapka nyawa lalu nelan ai ti pansut ari nyawa naga nya .
66012017	Naga nya pedis amat ati ngagai indu nya , lalu nyerang bala peturun iya ti bukai , iya nya semua orang ke ngasika pesan Allah Taala , sereta besaksika Jesus .
66013001	Iya lalu bediri atas pasir ba tebing tasik . Aku lalu tepedaka siku jelu pansut ari tasik . Iya bisi sepuluh iti tanduk enggau tujuh igi pala , enggau sepuluh iti makota ba tanduk iya , enggau nama ti mechat Allah Taala ba pala iya .
66013002	Jelu ti dipeda aku nya baka engkuli . Kaki iya baka kaki beruang , lalu nyawa iya baka nyawa singa . Naga nya meri pengering , enggau kerusi diraja , enggau kuasa iya ti besai , ngagai jelu nya .
66013003	Sigi ari pala jelu nya baka ke udah balat bakal , tang bakal nya udah gerai , lalu semua orang di dunya tu bela nitihka jelu nya sereta alit ati .
66013004	Semua orang bela nyembah naga nya , laban iya udah meri kuasa iya ngagai jelu nya , lalu sida nyembah jelu nya , ku sida , " Sapa orang ke sebaka enggau jelu tu , lalu sapa ulih ngelaban iya ? "
66013005	Jelu nya lalu diberi kuasa bejaku sumbung sereta bejaku busung ngelaban Allah Taala , lalu iya dikemendarka ngena kuasa nya dalam pengelama empat puluh dua bulan .
66013006	Iya muka nyawa iya lalu bejaku busung ngelaban Allah Taala , ngeleseka nama Allah Taala , enggau endur alai Allah Taala diau , iya nya semua orang ke diau di serega .
66013007	Iya mega dikemendarka nyerang bala nembiak Tuhan , lalu ngalahka sida , lalu iya diberi kuasa atas semua raban bansa , menua , jaku enggau bansa ,
66013008	lalu semua orang ke diau di dunya deka nyembah iya , iya nya semua orang , kenyau ari sebedau penumbuh dunya , ti nadai nama ditulis dalam bup pengidup Anak Domba ti udah dibunuh .
66013009	Enti orang bisi pending , awakka iya ninga :
66013010	Enti orang deka ditangkap , iya tetap deka ditangkap . Enti orang deka dibunuh ngena pedang , iya tetap dibunuh ngena pedang . Tu begunaka ati ti tan enggau pengarap ari bala nembiak Tuhan .
66013011	Udah nya aku tepedaka siku agi jelu pansut ari dalam tanah . Iya bisi dua iti tanduk baka anak domba , lalu iya bejaku munyi naga .
66013012	Iya bejalaika semua kuasa jelu ti keterubah , ngarika jelu nya empu , lalu iya mejalka dunya enggau semua orang ke diau dalam dunya , nyembah jelu ti keterubah , ti bisi bakal ti udah gerai .
66013013	Iya ngereja kereja ajih , nyengkaum ngasuh api nurun ari langit ngagai dunya , dipeda semua orang mayuh .
66013014	Lalu iya nipu mensia ti diau di dunya ngena kereja ajih ti diasuh kereja iya ngarika jelu nya , ngasuh sida ngaga siku anak patung neladan gamal jelu ti udah bakal laban pedang , tang agi idup ;
66013015	lalu iya dikemendarka ngesuhka seput ke dalam anak patung jelu nya , ngambika anak patung nya nemu bejaku enggau munuh semua orang ke enggai nyembah anak patung jelu nya .
66013016	Iya mega mejalka semua orang ke mit , ke besai , ke kaya enggau ke seranta , ti ulun enggau ti ukai ulun , dikelai ngena siti tanda ba jari kanan tauka ba kening sida ,
66013017	ngambika nadai orang ulih bebeli tauka bejualka utai enti sida nadai kelai nya , iya nya , nama jelu nya , tauka lumur nama nya .
66013018	Tu begunaka penemu-dalam . Awakka orang ke pintar , ngira lumur jelu nya , laban nya lumur mensia . Lumur nya 666 .
66014001	Udah nya aku malik , lalu tepedaka Anak Domba bediri ba Bukit Sion . Lalu sama bediri enggau Iya mega 144,000 iku orang ke bisi nama Anak Domba enggau nama Apai Iya ditulis ba kening sida .
66014002	Aku lalu ninga nyawa bejaku ari serega , munyi guru ai wung , munyi letup guntur , munyi belikan .
66014003	Sida bepantun ngena lagu ti baru di mua kerusi diraja , di mua empat iku utai ti idup , enggau di mua bala tuai . Nadai orang ulih belajarka lagu nya , kelimpah ari sida 144,000 iku nya ti udah ditebus ari dunya .
66014004	Sida nya meh orang ke nadai udah kala beleman enggau indu , laban sida udah diau tuchi . Sida nya meh orang ke nitihka Anak Domba ngagai sebarang endur Iya bejalai . Sida udah ditebus ari semua bansa mensia nyadi orang ke terubah-rubah iya diserahka ngagai Allah Taala enggau ngagai Anak Domba ,
66014005	lalu sida nadai kala bula . Sida nadai penyalah .
66014006	Udah nya aku tepedaka siku agi melikat terebai ba tengan langit , mai Berita Manah ti meruan belama iya ti deka ditusui ngagai orang ke diau di dunya , ngagai semua bansa , raban bansa , jaku enggau menua .
66014007	Ku iya bejaku enggau nyawa ti inggar , " Nangika Allah Taala , lalu pujika mulia Iya , laban maya udah datai alai Iya deka ngakim . Sembah meh Iya ti udah ngaga serega , tanah , tasik enggau mata ai ! "
66014008	Melikat ti kedua lalu bejaku nangkanka melikat ti keterubah , ku iya , " Udah alah ! Alah meh Babilon ti besai nya ti udah mejalka semua bansa ngirup wain pengingin iya ti kamah ! "
66014009	Melikat ti ketiga lalu bejaku enggau nyawa ti inggar nangkanka seduai ti dulu , " Enti orang nyembah jelu enggau anak patung iya , lalu nerima kelai ba kening tauka ba jari sida ,
66014010	orang nya deka mega ngirup wain pengeringat Allah Taala , ti dituang enda ditaku ngagai mangkuk pengeringat Allah Taala , lalu orang nya deka diperinsaka ngena api enggau merirang di mua bala melikat ti kudus enggau di mua Anak Domba .
66014011	Lalu asap ari api ti dikena merinsaka sida deka pansut ke atas belama-lama iya , lalu sida enda ulih belelak siang malam , iya nya sida ke nyembah jelu nya enggau nyembah anak patung iya , lalu nerima tanda nama iya . "
66014012	Tu begunaka ati ti tan ari bala nembiak Tuhan , iya nya sida ke ngasika pesan Allah Taala , sereta tetap ati arapka Jesus .
66014013	Aku lalu ninga nyawa bejaku ari serega , ku iya , " Tuliska tu : belabuh ari diatu , beberekat meh orang ke mati dalam Tuhan ! " " Sigi amat beberekat , " ku Roh Allah Taala nyaut , " ngambika sida belelak ari pengawa sida , laban utai ti udah dikereja sida , nitihka sida . "
66014014	Udah nya aku malik , lalu tepedaka siti remang ti burak , lalu duduk ba atas remang nya bisi siku orang ke baka gamal Anak Mensia . Ba pala iya bisi makota emas , lalu ba jari iya bisi siti bikung ti tajam .
66014015	Siku melikat pansut ari Rumah Sembiang , lalu ngangau enggau nyawa ti inggar ngagai iya ke duduk ba atas remang , " Biauka bikung nuan , lalu ngetau , laban maya ngetau udah datai , laban dunya udah mansau ! "
66014016	Iya ke duduk ba atas remang nya lalu miauka bikung iya ngagai dunya , lalu dunya diketau .
66014017	Udah nya siku agi melikat pansut ari Rumah Sembiang di serega , lalu iya mega bisi bikung ti tajam .
66014018	Udah nya siku agi melikat pansut ari alta . Melikat tu bekuasa atas api , lalu iya ngangau enggau nyawa ti inggar ngagai melikat ke bisi bikung ti tajam nya , ku iya , " Biauka bikung nuan , lalu ketau tangkai buah anggur dunya , laban buah anggur udah mansau ! "
66014019	Melikat nya lalu miauka bikung iya ngagai dunya , lalu ngetau buah anggur ari dunya , lalu nibarka buah anggur nya ngagai pitan pengeringat Allah Taala .
66014020	Buah anggur nya lalu diindik ari luar nengeri . Darah lalu pansut ari pitan anggur nya lalu rarat 300 kilometer , enggau kira 2 meter penalam .
66015001	Udah nya aku tepedaka siti agi tanda di langit , tanda ti besai sereta manah , iya nya tujuh iku melikat ke mai tujuh bengkah penusah , iya nya penusah ti penudi , laban udah bekau penusah tu nyadi , Allah Taala badu agi ringat .
66015002	Aku lalu tepedaka utai ti baka tasik cheremin ti bechampur enggau api , enggau orang ke udah ngalahka jelu enggau anak patung iya , enggau lumur nama iya , bediri ba tebing tasik cheremin nya , megai belikan Allah Taala ba jari sida .
66015003	Lalu sida bepantun ngena lagu Moses , ulun Allah Taala ti kudus , enggau lagu Anak Domba , ku sida , " Naka meh pemesai enggau pemanah kereja Nuan , O Tuhan Allah Taala ti Pemadu Bekuasa ! Jalai Nuan endang lurus sereta betul , O Raja ke belama-lama iya !
66015004	Sapa enda nangi lalu muji nama Nuan , O Tuhan ? Laban semina Nuan siku aja ti kudus . Semua bansa deka datai lalu nyembah Nuan , laban ukum ti diberi Nuan udah dipandangka . "
66015005	Udah nya aku malik , lalu tepedaka langkau sembiang ti dalam Rumah Sembiang di serega tebuka ,
66015006	lalu tujuh iku melikat , ke mai tujuh bengkah penusah ti besai , pansut ari Rumah Sembiang nya . Sida bepekayan ngena kain linin ti beperenching , lalu dada sida dibelit ngena selampai emas .
66015007	Siku ari empat iku utai ti idup nya lalu meri ngagai tujuh iku melikat nya tujuh igi mangkuk emas ti penuh laban pengeringat Allah Taala ti idup belama-lama iya .
66015008	Rumah Sembiang nya lalu penuh laban asap ti pansut ari mulia enggau ari kuasa Allah Taala , lalu nadai orang ulih tama ngagai Rumah Sembiang nya sebedau penusah besai tujuh bengkah ti dibai tujuh iku melikat nya , abis .
66016001	Udah nya aku ninga nyawa ti inggar bejaku ari Rumah Sembiang nya ngagai melikat ke tujuh iku nya , " Mupuk meh kita lalu tuang tujuh igi mangkuk pengeringat Allah Taala nya ngagai dunya ! "
66016002	Melikat ti keterubah lalu mupuk , lalu nuang mangkuk iya ngagai dunya . Penyakit rumbak ti balat sereta bebau lalu pegari ba orang ke bisi kelai jelu , ti nyembah anak patung jelu nya .
66016003	Udah nya melikat ti kedua lalu nuang mangkuk iya ngagai tasik . Ai tasik lalu bebali nyadi baka darah orang ke mati , lalu semua utai ti idup dalam tasik nya , mati magang .
66016004	Udah nya melikat ti ketiga nuang mangkuk iya ngagai sungai , enggau ngagai mata ai , lalu ai sungai enggau mata ai bebali nyadi darah .
66016005	Aku lalu ninga melikat ke ngibun ai bejaku , " Ukum ti diberi Nuan endang lurus , O Allah Taala ti Kudus , Nuan ke diatu enggau ti udah !
66016006	Laban mensia udah munuh bala nembiak Tuhan enggau sida nabi , lalu diatu Nuan udah meri sida darah ke diirup sida . Sida endang patut ngirup nya ! "
66016007	Aku lalu ninga nyawa bejaku ari alta , " Sigi amat , Tuhan Allah Taala ti Pemadu Bekuasa ! Ukum ti diberi Nuan endang bendar sereta lurus ! "
66016008	Udah nya melikat ti keempat nuang mangkuk iya ngagai mata hari , lalu mata hari dikemendarka nganguska mensia ngena api .
66016009	Mensia lalu angus laban pengangat ti balat , lalu sida nyumpah nama Allah Taala ti bisi kuasa atas semua penusah ti besai nya , tang sida enggai nesal ati ke dosa sida , sereta enggai ngemuliaka Iya .
66016010	Melikat ti kelima lalu nuang mangkuk iya ngagai kerusi diraja jelu nya , lalu semua perintah jelu nya dibalut pemetang . Orang nyau ngigit dilah diri laban balat tusah ,
66016011	lalu nyumpah Allah Taala ti di serega ketegal pemedis enggau rumbak sida . Tang sida enggai nesal ati ke utai ti udah dikereja sida .
66016012	Melikat ti keenam lalu nuang mangkuk iya ba Sungai Eupratis . Sungai nya lalu rangkai , nyendiaka jalai ti deka ditengah bala raja ke datai ari timur .
66016013	Aku lalu tepedaka tiga iku roh ti kamah , ti baka gamal engkatak , pansut ari nyawa naga nya , enggau ari nyawa jelu nya , enggau ari nyawa nabi ti pelesu nya .
66016014	Sida nya roh antu ti ngereja kereja ajih , ke bejalai ngagai semua raja di dunya tu , lalu ngempuruka sida beperang lebuh Hari Besai Allah Taala ti Pemadu Bekuasa .
66016015	" Peda nuan , Aku datai baka penchuri ! Beberekat meh orang ke dani , ke mengkang ngena gari diri , ngambika iya enda bejalai telanjai ngayanka tubuh diri ! "
66016016	Sida roh antu nya lalu ngempuruka bala raja nya ba siti endur ti dikumbai Armagedon dalam Hebrew .
66016017	Melikat ti ketujuh lalu nuang mangkuk iya ngagai angin , lalu nyawa ti inggar bejaku ari kerusi diraja ti dalam Rumah Sembiang nya , ku iya , " Udah tembu ! "
66016018	Kilat lalu nyelar , guntur meletup lalu beguru , tanah balat amat berenyang . Nadai tanah udah kala ngemalat nya berenyang kenyau ari mensia terubah diau di dunya tu .
66016019	Nengeri ti besai nya lalu pechah tiga , lalu semua nengeri dalam semua menua runtuh magang , lalu Allah Taala ingatka Babilon ti besai , lalu mejalka nengeri nya ngirup ari mangkuk pengeringat Allah Taala .
66016020	Semua pulau di tasik rari magang , lalu semua bukit nadai agi ditemu .
66016021	Tekang ujan batu ti besai , pemerat sigi-sigi kira 50 kilogram , labuh ari langit lalu ninggang mensia . Mensia lalu nyumpah Allah Taala ketegal penusah laban ujan batu nya , laban ujan batu nya amat balat .
66017001	Udah nya siku ari tujuh iku melikat ke bisi tujuh igi mangkuk nya datai , lalu bejaku ngagai aku , " Aram tua mupuk . Aku deka nunjuk ke nuan jalai indu sundal ti tebilang nya deka diukum , iya ke duduk atas mayuh bengkah sungai ,
66017002	ti udah bambai enggau bala raja dunya , ti udah mabuk bambai enggau iya . "
66017003	Melikat nya lalu mai aku dalam roh ngagai menua puang , lalu aku tepedaka siku indu duduk ba atas jelu ti mirah-redam , ti penuh laban nama ti mechat Allah Taala . Jelu nya bisi tujuh igi pala , enggau sepuluh iti tanduk .
66017004	Indu nya bepekayan ngena gari ti ungu enggau mirah-redam , lalu diias ngena perengka emas , batu ti berega enggau batu mutiara . Iya megai sigi mangkuk emas ti penuh laban utai ti jai sereta kamah , ti datai ari kereja iya ti bambai ;
66017005	lalu ba kening iya bisi dituliska siti nama ti misteri : " Babilon ti Besai , indai ke semua indu sundal , enggau ke semua utai ti jai di dunya tu . "
66017006	Aku lalu meda indu nya mabuk laban darah bala nembiak Tuhan , enggau laban darah orang ke dibunuh ketegal sida udah taluk ke Jesus . Lebuh aku meda iya , aku balat alit ati .
66017007	Tang ku melikat nya bejaku ngagai aku , " Nama kebuah nuan balat alit ati baka nya ? Aku deka madahka ngagai nuan misteri pasal indu enggau pasal jelu ti bisi tujuh igi pala enggau sepuluh iti tanduk , ti ditepan iya .
66017008	Jelu ti dipeda nuan nya endang idup dulu menya , tang iya enda agi idup diatu . Iya baru deka niki ari lubang kebung ti dalam , lalu iya deka dirusak . Semua orang ke diau di dunya , ke apin bisi nama ditulis dalam bup pengidup kenyau ari penumbuh dunya , deka balat alit ati lebuh sida meda jelu nya , laban dulu menya iya idup , tang diatu iya enda agi idup , lalu iya deka pegari baru .
66017009	Tu begunaka penemu-dalam enggau pemintar : tujuh igi pala nya tujuh igi bukit , ti alai indu nya duduk .
66017010	Sida nya mega tujuh iku raja . Lima ari sida nya udah alah , siku agi merintah , lalu siku ti bukai apin datai , lalu lebuh iya datai ila , iya enda tau enda merintah enda lama .
66017011	Nyadi pasal jelu ti udah idup dulu menya , tang enda agi idup diatu , nya raja ti kelapan , tang iya nya siku ari sida ke tujuh iku nya , lalu iya deka dirusak .
66017012	Lalu sepuluh iti tanduk ti dipeda nuan , nya sepuluh iku raja ke apin berengkah merintah , tang sida deka diberi kuasa merintah nyadi raja sejam aja , sama enggau jelu nya .
66017013	Sida ke sepuluh iku nya endang seati enggau pangan diri , lalu sida meri pengering enggau kuasa sida ngagai jelu nya .
66017014	Sida deka beperang ngelaban Anak Domba , lalu Anak Domba deka ngalahka sida , laban Iya Tuhan ari atas semua tuhan , Raja ari atas semua raja , lalu orang ke enggau Iya endang udah dikangauka lalu dipilih sereta tetap ati . "
66017015	Lalu ku melikat nya madah ngagai aku , " Sungai ti dipeda nuan nya , ti alai indu sundal nya duduk , nya mayuh bengkah menua , mensia , bansa , enggau jaku .
66017016	Lalu sepuluh iti tanduk ti dipeda nuan nya , enggau jelu nya , deka begedika indu sundal nya . Sida deka ngerampas semua utai iya , lalu nelanjaika iya , lalu makai isi iya , lalu nunu iya ,
66017017	laban Allah Taala udah ngasuh sida raja nya seati ngereja juluk ati Iya , lalu berunding deka nyerahka kuasa diraja sida ngagai jelu nya , nyentuk ngagai maya jaku Allah Taala dikamatka .
66017018	Indu ke dipeda nuan nya , nya meh nengeri ti besai ti merintah bala raja di dunya tu . "
66018001	Udah nya aku tepedaka siku agi melikat nurun ari serega . Kuasa iya besai , lalu dunya nyau tampak terang laban mulia iya .
66018002	Lalu iya ngangau enggau nyawa ti inggar , " Udah alah ! Babilon ti besai udah alah ! Iya udah nyadika endur alai antu diau , nyadika endur alai roh ti kamah , nyadika endur alai semua burung ti kamah sereta dipegedika , diau .
66018003	Laban semua bansa bela udah ngirup wain pengingin iya ti kamah , lalu sida raja dunya tu udah bambai enggau iya , lalu bala sedagar dunya nyadi kaya laban pengaya ti datai ari pengamah ulah iya . "
66018004	Udah nya aku ninga siti agi nyawa bejaku ari serega , " Pansut ari iya , kita ke nembiak Aku , enggai ke kita bedosa enggau iya , enggai ke kita sama enggau iya natka penusah ti besai ;
66018005	laban dosa iya nyau betugung ngeninggi langit , lalu Allah Taala udah ngingatka penyai iya .
66018006	Kereja ngagai iya baka ke udah dikereja iya ngagai kita . Bayar iya dua kali lipat ke semua utai ti udah dikereja iya . Iri mangkuk iya enggau ai ti dua kali bisa agi ari ai ti udah disediaka iya ke kita .
66018007	Baka iya ti udah ngemuliaka diri empu sereta nyamai diau , baka nya meh beri ngagai iya pemerinsa enggau ati ti tusah . Laban iya udah bejaku dalam ati diri , ' Aku duduk ditu nyadi kuin ! Aku ukai indu ke balu . Aku enda tusah ati , '
66018008	baka nya meh penusah ti besai deka nuntung iya dalam sehari aja , penyakit , ati ti tusah , enggau lapar pungkang , lalu iya deka ditunu ngena api , laban Tuhan Allah Taala , ke ngakim iya , endang bekuasa . "
66018009	Lalu bala raja dunya ti bambai enggau iya , lalu ngereja ulah ti kamah enggau iya , deka bekeduie nyabakka iya , lebuh sida meda asap pansut ari api ti nganguska iya .
66018010	Sida deka bediri ari jauh , laban sida takut meda pemerinsa iya . Ku sida , " Naka meh pemalat penusah nuan ! Naka meh pemalat penusah nuan nengeri Babilon ti besai , nuan nengeri ti kering , Babilon ! Dalam sejam aja ukum nuan datai . "
66018011	Bala sedagar dunya mega nyabak sereta ngulitka iya , laban nadai orang agi meli barang sida ,
66018012	barang ti digaga ari emas , pirak , batu ti berega , batu mutiara , barang ti digaga ari linin , kain ungu , sutera , kain ti mirah-redam , semua macham kayu ti jarang dipeda , enggau semua macham utai ti digaga ari gading , enggau ari kayu ti berega , utai ti digaga ari temaga , ari besi enggau ari batu burak ,
66018013	kulit kayu manis , rempah , menyan , mur , enggau minyak tata ti berega , wain enggau minyak , tepung enggau gandum , jelu sapi enggau jelu bedus , kuda enggau kerita kuda , enggau ulun , iya nya semengat mensia .
66018014	Ku bala sedagar nya bejaku ngagai iya , " Semua utai ti manah ti dikinginka nuan , udah lesap magang , lalu semua pengaya enggau pemajik nuan udah lenyau magang , lalu nadai ditemu agi ! "
66018015	Bala orang sedagar , ti nyadi kaya bedagang dalam nengeri nya , deka bediri ari jauh , laban sida takut meda pemerinsa iya , lalu sida deka bekeduie nyabak sereta ngulit .
66018016	Ku sida , " Naka meh pemalat penusah nya ! Naka meh pemalat penusah nengeri ti besai nya ti ngena kain linin , kain ungu , kain ti mirah-redam , ti diias ngena perengka emas , batu ti berega enggau batu mutiara !
66018017	Lalu dalam sejam aja semua pengaya iya abis dirusak . " Lalu semua juragan kapal , orang tambang ke belayar ngena kapal , kelasi , enggau semua orang ke bedagang di tasik , bediri ari jauh ,
66018018	lalu nyerauh lebuh sida meda asap ti pansut ari api ti nganguska iya . Ku sida , " Kati nengeri bukai bisi udah baka nengeri ti besai nya ? "
66018019	Sida lalu ngerabu pala diri enggau amau , duie-duie nyabak sereta ngulit . Ku sida , " Naka meh pemalat penusah nya ! Naka meh pemalat penusah nengeri ti besai nya , alai semua orang ke bisi kapal ti belayar di tasik , nyadi kaya laban pengaya iya ! Lalu dalam sejam aja semua utai iya abis dirusak !
66018020	Rami gaga ati meh nuan ke iya , O serega , kita nembiak Tuhan , enggau kita rasul enggau kita nabi , laban Allah Taala udah ngukum iya ke kita ! "
66018021	Udah nya , siku melikat ti kering lalu ngambi sigi batu ti mesai batu kisar , lalu nikauka batu nya ngagai tasik . Ku iya , " Baka tu ku pemalat nengeri Babilon ti besai nya deka ditikau ke baruh , lalu nadai ditemu agi ;
66018022	Munyi belikan enggau munyi nyawa orang ke belagu , munyi nyawa orang ke nebah kesuling enggau terumpit , nadai agi didinga dalam nuan ; lalu orang ke landik begagaka utai nadai agi ditemu dalam nuan ; Lalu munyi batu kisar nadai agi didinga dalam nuan ;
66018023	Penampak lampu nadai agi manchar dalam nuan ; Lalu munyi nyawa indu enggau nyawa lelaki ke ditikah nadai agi didinga dalam nuan ; Laban bala sedagar nuan endang orang ke pemadu bekuasa dalam dunya , lalu semua bansa udah ditipu kereja keramat nuan .
66018024	Darah sida nabi , darah nembiak Tuhan , enggau darah semua orang ke udah dibunuh di dunya , ditemu magang dalam nengeri nya . "
66019001	Udah nya aku lalu ninga utai ti munyi nyawa bala mayuh di serega . Ku sida , " Aliluya ! Pengelepas , mulia enggau kuasa endang enggi Allah Taala kitai ,
66019002	laban Iya ngakim ngena pemendar enggau pengelurus ! Iya udah ngukum indu sundal nya ti udah ngamahka dunya ngena pengawa iya ti bambai , lalu Allah Taala udah malas iya laban iya udah munuh bala nembiak Allah Taala . "
66019003	Sida lalu manjung baru , " Aliluya ! Asap ari api ti nganguska nengeri ti besai nya deka niki ke atas belama-lama iya ! "
66019004	Bala tuai ti dua puluh empat iku nya , enggau empat iku utai ti idup lalu nyungkurka diri nyembah Allah Taala , ke duduk ba kerusi diraja nya . Ku sida , " Amin ! Aliluya ! "
66019005	Lalu ari kerusi diraja nya pansut munyi siti nyawa . Ku iya , " Beri puji ngagai Allah Taala , semua kita ke nembiak Iya , kita ke nangika Iya , ke besai enggau ke mit . "
66019006	Udah nya aku lalu ninga utai ti munyi nyawa bala mayuh , munyi guru ai wung , enggau munyi letup guntur . Ku sida , " Aliluya ! Laban Tuhan kitai , Allah Taala ti Pemadu Bekuasa , endang merintah .
66019007	Aram kitai rami gaga ati sereta lantang ngemesaika nama Iya , Laban gawai tikah Anak Domba udah datai lalu tunang Iya udah nyendiaka diri .
66019008	Tunang Iya udah diberi kain linin ti tuchi ti beperenching nyadika pekayan iya . " ( Kain linin nya pengawa ti lurus ti dikereja bala nembiak Tuhan . )
66019009	Melikat nya lalu bejaku ngagai aku , " Tuliska tu : Beberekat meh orang ke udah diambi ngabang ngagai gawai tikah Anak Domba . " Lalu ku iya bejaku ngagai aku , " Tu jaku ti bendar ari Allah Taala . "
66019010	Aku lalu nyungkurka diri di kaki iya , deka nyembah iya , tang ku iya bejaku ngagai aku , " Anang nyembah aku ! Aku tu pen ulun baka nuan , baka semua orang bukai ke arapka pemendar ti dipandangka Jesus . Sembah Allah Taala ! " Laban pemendar ti dipandangka Jesus nya roh ti benabi .
66019011	Udah nya aku meda serega tebuka . Siku kuda ti burak lalu pegari . Orang ke nepan iya nya benama Tetap Ati Sereta Bendar . Iya ngakim tauka beperang ngena pengelurus .
66019012	Mata Iya baka daun api , lalu ba pala Iya mayuh bengkah makota . Lalu Iya bisi nama ti ditulis ba Iya , ti enda ditemu orang , tang semina ditemu Iya Empu aja .
66019013	Baju panjai Iya udah disepuhka ngagai darah . Nama Iya " Jaku Allah Taala . "
66019014	Lalu bala soldadu serega , ke bepekayan ngena kain linin ti burak sereta tuchi , nitihka Iya , nepan kuda ti burak .
66019015	Ari nyawa Iya pansut siti pedang ti tajam , ti dikena Iya ngalahka semua bansa , lalu Iya deka merintah sida ngena sebatang besi . Iya deka ngindik buah anggur dalam pitan pengeringat Allah Taala ti pemadu Bekuasa .
66019016	Ba baju panjai Iya enggau ba pah Iya bisi dituliska nama tu , " Raja ke semua raja , enggau Tuhan ke semua tuhan . "
66019017	Udah nya aku tepedaka siku melikat bediri atas mata hari . Iya ngangau enggau nyawa ti inggar ngagai semua burung ti terebai ba tengan langit , " Datai lalu begempuru ngagai pengerami makai besai Allah Taala .
66019018	Datai meh kita lalu empa meh isi bala raja , isi bala tuai soldadu , isi bala orang ke bekuasa , isi kuda enggau isi orang ke nepan kuda , enggau isi semua mensia ti ulun enggau ti ukai ulun , ke besai enggau ke mit ! "
66019019	Udah nya aku tepedaka jelu nya enggau bala raja dunya , enggau bala soldadu sida begempuru deka beperang ngelaban Iya ke nepan kuda nya , enggau ngelaban bala soldadu Iya .
66019020	Jelu nya lalu ditangkap , sama enggau nabi ti pelesu nya , ti udah ngereja kereja ajih di mua jelu nya kena iya nipu orang ke bisi kelai jelu nya , enggau orang ke udah nyembah anak patung jelu nya . Jelu nya enggau nabi ti pelesu nya lalu dibuai idup-idup ngagai danau api ti mau laban merirang .
66019021	Sida ke bukai dibunuh ngena pedang ti pansut ari nyawa Iya ke nepan kuda nya , lalu semua burung bebendar amat makai isi sida .
66020001	Udah nya aku tepedaka siku melikat nurun ari serega , megai kunchi lubang kebung ti nadai buntut nya , enggau siti rantai ti besai .
66020002	Iya lalu nangkap naga nya , iya nya ular ti tuai nya , iya nya Antu tauka Sitan , lalu nanchang iya seribu taun .
66020003	Melikat nya lalu nikauka iya ngagai lubang kebung nya , ngunchi pintu lubang kebung nya , lalu nanggam pintu nya , ngambika iya enda agi nipu mensia , datai ke pengujung seribu taun nya . Udah nya iya enda tau enda dilepaska enda lama .
66020004	Udah nya aku tepedaka mayuh kerusi diraja , lalu duduk ba kerusi diraja nya bala orang ke udah diberi kuasa ngakim . Aku mega tepedaka semengat orang ke udah dipumpung pala ketegal sida udah besaksika pasal Jesus , sereta udah madahka jaku Allah Taala , orang ke nadai udah nyembah jelu nya tauka nyembah anak patung iya , sereta nadai udah nerima kelai jelu nya ba kening tauka ba jari sida . Sida angkat idup baru lalu merintah enggau Kristus seribu taun .
66020005	Orang bukai ke udah mati , enda angkat idup baru , datai ke seribu taun nya udah abis . Tu pengangkat ari mati ti keterubah .
66020006	Beberekat sereta kudus meh orang ke diangkatka ari mati ti keterubah tu ! Pemati ti kedua nadai kuasa atas sida , tang sida deka nyadi imam Allah Taala , enggau imam Kristus , lalu sida deka merintah enggau Iya seribu taun .
66020007	Ba pengujung seribu taun nya , Sitan deka dilepaska ari rumah jil iya ,
66020008	lalu iya deka pansut lalu nipu semua bansa ba empat iti sukut dunya , iya nya , Gok enggau Magok , ngempuru lalu nyendiaka sida beperang . Pemayuh sida nya nyau ngemayuh igi pasir ti ba tebing tasik .
66020009	Sida lalu bejalai ngagai semua endur di serata dunya , lalu ngelulung kem bala nembiak Tuhan , enggau nengeri ti dikerinduka Allah Taala . Tang api nurun ari serega , lalu ngerusak sida .
66020010	Sitan ti udah nipu sida lalu ditikauka ngagai danau api enggau merirang , alai jelu enggau nabi ti pelesu nya udah dibuai , lalu sida deka diperinsaka siang malam belama-lama iya .
66020011	Udah nya aku tepedaka siti kerusi diraja ti besai sereta burak , enggau siku orang ke duduk ba kerusi diraja nya . Dunya enggau langit rari ari Iya , lalu nadai ditemu agi .
66020012	Aku lalu tepedaka orang ke udah mati , ke besai enggau ke mit , bediri di mua kerusi diraja nya , lalu mayuh bengkah bup dibuka . Siti agi bup dibuka , iya nya bup pengidup . Lalu orang ke udah mati diakim nitihka utai ti udah dikereja sida , munyi ti ditulis dalam bup nya .
66020013	Tasik lalu nyerahka orang ke mati dalam iya . Pemati enggau Dunya pemati nyerahka orang ke mati dalam seduai iya , lalu semua orang nya diakim nitihka utai ti udah dikereja sida .
66020014	Udah nya Pemati enggau Dunya pemati dibuai ngagai danau api . Danau api nya pemati ti kedua .
66020015	Orang ke nadai nama ditulis dalam bup pengidup , dibuai ngagai danau api nya .
66021001	Udah nya aku tepedaka langit ti baru enggau dunya ti baru ; laban langit ti dulu enggau dunya ti dulu udah lesap , lalu tasik nadai agi .
66021002	Aku lalu tepedaka nengeri ti kudus , iya nya Jerusalem ti baru , nurun ari serega , ari Allah Taala , dikemas baka indu ke deka ditikah enggau laki iya ;
66021003	aku lalu ninga nyawa ti inggar bejaku ari kerusi diraja nya , " Diatu Allah Taala deka diau enggau nembiak Iya ! Iya deka diau enggau sida , lalu sida deka nyadika nembiak Iya , lalu Allah Taala Empu deka begulai enggau sida , lalu nyadi Allah Taala sida .
66021004	Iya deka ngendas semua ai mata ari mata sida , lalu pemati nadai agi , nadai agi ngulit , nadai agi nyabak , nadai agi pedis , laban utai ti lama nyau nadai agi . "
66021005	Udah nya Iya ke duduk ba kerusi diraja bejaku , " Peda nuan , diatu Aku ngaga semua utai nyadi baru magang ! " Iya mega bejaku ngagai aku , " Tuliska tu , laban leka jaku tu bendar sereta tau dikarapka . "
66021006	Lalu ku Iya bejaku ngagai aku , " Udah tembu ! Aku tu Pun enggau Pengujung . Ngagai orang ke aus , Aku deka meri sida ai ari mata ai pengidup nyadika pemeri .
66021007	Orang ke menang deka nerima pesaka tu ari Aku , lalu Aku deka nyadi Allah Taala sida , lalu sida deka nyadi anak Aku .
66021008	Tang orang ke penakut , ke aum juak , ke ngereja penyai , ke pemunuh , ke bambai , ke bemanang , ke nyembah engkeramba , enggau semua orang ke bula , endur alai sida nya danau api enggau merirang . Nya pemati ti kedua . "
66021009	Siku ari tujuh iku melikat nya , ke bisi tujuh igi mangkuk ti penuh laban tujuh bengkah penusah besai ti penudi , datai lalu bejaku ngagai aku , " Datai kitu , laban aku deka nunjuk ke nuan Tunang , iya nya bini Anak Domba . "
66021010	Melikat nya lalu mai aku dalam roh ngagai tuchung bukit sigi ti besai sereta tinggi , lalu mandangka ngagai aku nengeri Jerusalem ti kudus , ti nurun ari serega , ari Allah Taala ,
66021011	ti beperenching laban mulia Allah Taala , beperenching baka batu ti berega , baka batu asija , chiru baka batu kristal .
66021012	Nengeri nya bisi dinding kuta ti besai sereta tinggi , enggau dua belas iti pintu , lalu ba genap iti pintu nya bisi siku melikat , lalu ba semua pintu kuta nya bisi dituliska nama dua belas raban bansa orang Israel ;
66021013	tiga iti pintu ba dinding kuta ti muak ke timur , tiga muak ke utara , tiga muak ke selatan , lalu tiga muak ke barat .
66021014	Lalu dinding kuta nengeri nya didirika ba atas dua belas igi batu pemun , lalu ba dua belas igi batu pemun nya bisi dituliska nama dua belas iku rasul Anak Domba .
66021015	Melikat ke bejaku ngagai aku bisi sebatang penyukat ti digaga ari emas , kena nyukat nengeri , pintu , enggau dinding kuta nengeri nya .
66021016	Nengeri nya besegi empat . Buka iya sebaka enggau pemanjai iya . Melikat nya nyukat nengeri nya ngena penyukat nya . Pemanjai iya , buka iya sebaka enggau peninggi iya , iya nya dua ribu empat ratus kilometer .
66021017	Melikat nya mega nyukat dinding nengeri nya , lalu penebal iya enam puluh meter , nitihka penyukat mensia ti dikena iya .
66021018	Dinding nya digaga ari batu asija , lalu nengeri nya empu digaga ari emas ti tulin , ti senayau baka gelas .
66021019	Batu pemun ke dinding nengeri nya dilagu ngena semua macham batu ti berega . Batu pemun ti keterubah nya batu asija , iya ti kedua batu nilam , ti ketiga batu sejabu , ti keempat batu samerut ,
66021020	ti kelima batu unam , ti keenam batu akek mirah , ti ketujuh batu ratna chempaka , ti kelapan batu pirus , ti kesemilan batu jakut kuning , ti kesepuluh batu akek gadung , ti kesebelas batu kuning , ti kedua belas batu kechubung .
66021021	Lalu pintu ti dua belas iti nya digaga ari dua belas igi batu mutiara , siti-siti pintu digaga ari sigi batu mutiara , lalu jalai raya di nengeri nya digaga ari emas ti tulin , ti senayau baka gelas .
66021022	Aku nadai meda Rumah Sembiang dalam nengeri nya , laban Tuhan Allah Taala ti Pemadu Bekuasa Empu enggau Anak Domba nyadika Rumah Sembiang dalam nengeri nya .
66021023	Lalu nengeri nya enda begunaka mata hari tauka bulan manchar ngagai iya , laban mulia Allah Taala manchar ngagai iya , lalu Anak Domba nyadika lampu iya .
66021024	Semua bansa deka bejalai dalam penampak nya , lalu bala raja dunya deka mai mulia sida ngagai nengeri nya ,
66021025	lalu pintu nengeri nya deka tebuka belama , laban dia nadai malam .
66021026	Orang deka mai ngagai nengeri nya semua mulia enggau pengaya ari semua bansa .
66021027	Tang nadai utai ti enda tuchi , tauka orang ke ngereja penyai , tauka orang ke bula , tau tama ngagai nengeri nya , tang semina orang ke bisi nama ditulis dalam bup pengidup Anak Domba .
66022001	Udah nya melikat nya mandangka ngagai aku sungai ai pengidup , ti bekilat baka batu kristal , ti rarat ari kerusi diraja Allah Taala enggau ari kerusi diraja Anak Domba
66022002	nengah tengah-tengah jalai raya nengeri nya . Ba tebing sungai nya ari sepiak-sepiak bisi kayu pengidup , ti bebuah dua belas kali setaun , sekali tiap-tiap bulan , lalu daun kayu nya dikena ngeraika bansa .
66022003	Utai ti disumpah Allah Taala nadai ditemu dalam nengeri nya , tang kerusi diraja Allah Taala enggau kerusi diraja Anak Domba bisi di nengeri nya , lalu bala nembiak Iya deka nyembah Iya ;
66022004	lalu sida deka meda mua Iya , lalu nama Iya bisi ba kening sida .
66022005	Malam nadai agi , lalu sida enda begunaka lampu tauka penampak mata hari , laban Tuhan Allah Taala Empu deka nyadika penampak sida , lalu sida deka merintah belama-lama iya .
66022006	Lalu ku melikat nya bejaku ngagai aku , " Jaku tu amat , sereta tau dikarapka . Lalu Tuhan , Allah Taala ti meri roh benabi , udah ngirumka melikat Iya ngambika nunjukka ngagai bala nembiak Iya utai ti enda tau enda nyadi enda lama da agi . "
66022007	" Dinga kita , Aku deka datai enda lama da agi . Beberekat meh orang ke ngasika jaku ti benabi dalam bup tu . "
66022008	Aku , John , udah ninga sereta meda semua utai tu . Lalu lebuh aku ninga sereta meda sida , aku lalu nyungkurka diri nyembah melikat ke udah nunjukka utai nya ngagai aku .
66022009	Tang ku iya bejaku ngagai aku , " Anang nyembah aku ! Aku pen ulun baka nuan , baka bala nabi ke menyadi nuan , baka semua orang ke ngasika jaku ti dalam bup tu . Sembah Allah Taala ! "
66022010	Lalu ku iya bejaku ngagai aku , " Anang ngelalaika jaku ti benabi ti disebut dalam bup tu , laban maya nyau semak .
66022011	Awakka orang ke ngereja penyai , majak ngereja penyai , lalu awakka orang ke kamah , majak ngereja ulah ti kamah , lalu orang ke lurus , majak ngereja pengelurus , lalu orang ke kudus , majak kudus . "
66022012	" Dinga , Aku deka datai enda lama da agi , mai upah ngagai genap iku orang , kena mayar iya nitihka utai ti udah dikereja iya .
66022013	Aku tu Alpa enggau Omega , Iya ti pemadu dulu enggau pengabis dudi , ti Pun enggau Pengujung . "
66022014	Beberekat meh orang ke masu baju panjai sida , ngambika sida bulih hak makai buah ari kayu pengidup , lalu tau tama ngagai nengeri nya nengah pintu nengeri .
66022015	Tang orang ke ngereja penyai , orang ke bemanang , ke bambai , ke pemunuh , ke nyembah engkeramba enggau semua orang ke bula , enda tau tama ngagai nengeri nya .
66022016	" Aku , Jesus , udah ngasuh melikat Aku madahka utai tu ngagai kita ke dalam eklisia . Aku tu urat enggau peturun David , bintang pagi ti manchar terang . "
66022017	Roh enggau Tunang lalu nyebut , " Datai kitu ! " Lalu awakka semua orang ke ninga , nyebut , " Datai kitu ! " Lalu awakka semua orang ke aus , datai . Awakka barang sapa deka , ngambi ai pengidup nyadika pemeri .
66022018	Aku meri jaku tangkan ngagai semua orang ke ninga jaku ti benabi dalam bup tu : enti orang nambahka jaku ngagai jaku tu , Allah Taala deka nambahka ngagai sida semua penusah ti dipadahka dalam bup tu ,
66022019	lalu enti orang muai utai ari jaku ti benabi dalam bup tu , Allah Taala deka muai ungkup sida ari kayu pengidup , enggau ungkup sida ari Nengeri Ti Kudus , ti dipadahka dalam bup tu .
66022020	Iya ke besaksika semua utai tu , nyebut , " Aku endang deka datai enda lama da agi ! " Amin . Datai meh Nuan Tuhan Jesus !
66022021	Awakka pengasih Tuhan Jesus Kristus meruan enggau semua nembiak Tuhan . Amin .

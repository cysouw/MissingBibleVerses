# language_name:        Bunama
# closest ISO 639-3:    bdd
# ISO_15924:            Latn
# year_short:           1991
# year_long:            1991 Print<br>2013 Web Version
# vernacular_title:     LOINA HAUHAUNA: Nupela Testamen long tokples Bunama long Niugini
# english_title:        The New Testament in the Bunama language of Papua New Guinea
# URL:                  http://www.scriptureearth.org/data/bdd
# copyright_short:      © Wycliffe Bible Translators, Inc. 1991
# copyright_long:       LOINA HAUHAUNA<br>The New Testament in the Bunama language, Milne Bay Province, Papua New Guinea<br>Translation by Wycliffe Bible Translators: © 1991, Wycliffe Bible Translators, Inc.<br> Print publisher, 1991 by The Bible Society of Papua New Guinea<br>Web version: 2013, Wycliffe Bible Translators, Inc.<br>www.Wycliffe.org<br>http://pngscriptures.org<br>www.ScriptureEarth.org<br>Creative Commons license<br>(Attribution-Noncommercial-No Derivative Works)http://creativecommons.org/licenses/by-nc-nd/3.0<br>Your are free to share — to copy, distribute and transmit the text under the following conditions: Attribution. You must attribute the work to Wycliffe Bible Translators (but not in any way that suggests that they endorse you or your use of the work).; Noncommercial. You may not use this work for commercial purposes.; No Derivative Works. You may not alter, transform, or build upon this work.; In addition, you have permission to port the text to different file formats, as long as you don’t change any of the text or punctuation of the Bible. Notice — For any reuse or distribution, you must make clear to others the license terms of this work.<br>Tok OraitDispela Buk Baibel i kam wantaim tok orait na lo bilong Creative Commons Attribution-Noncom-mercial-No Derivative Works license. Em i tok olsem yu ken givim kopi long narepela manmeri. Yu ken wokim kopi na givim long husat i laikim. Tasol, yu mas tok klia dispela samting i kam long http://tokplesbaibel.org. Yu no ken kisim mani na salim dispela. Yu mas givim nating. Na tu, yu no ken senisim Tok. Ol piksa i kam wantim ol Baibel na narapela buk i stap long dispela sait i gat tok orait long usim wan-taim dispela samting tasol. Sapos yu laik narapela tok orait, yu mas askim husat i papa bilong copyright long dispela ol piksa. Sapos yu laik stretim samting i no orait long dispela tok orait, stretim tok, salim Buk Baibel, o tainim Tok bilong God long nupela tok ples, yu ken askim mipela. Olgeta tok orait na lo long tok ples English i stap long http://creativecommons.org/licenses/by-nc-nd/
# notes:                
40001001	Lele bewa To'abihetena Yesu tubunao nugenugetadi weyahidi . Yesu tubuna hauhauna Debida , ma tubuna nugenugetana Ebalahamo .
40001002	Weyahina bewa gide : Ebalahamoina natuna Aisake , ma Aisake natuna Yakobo , ma Yakobo natunao Yuda matasinao .
40001003	Yudaina natunao Pelesi ma Dela , sinadiu sanina Temali , Pelesi natuna Esiloni , ma Esiloni natuna Elama ,
40001004	ma Elama natuna Aminadaba , ma Aminadaba natuna Nasoni , ma Nasoni natuna Salimoni ,
40001005	ma Salimoni mwanena Leyabi ma natudiu Bwasa , ma Bwasa mwanena Ludi , ma Bwasa ma Ludi natudiu Obedi , ma Obedi natuna Yese .
40001006	Yese natuna Debida tauna kini , ma Debidaina Ulaiya mwanena 'ihematabaleya ma 'ihaiya ta natudiu Solomoni .
40001007	Solomoni natuna Lehoboama , ma Lehoboama natuna Ebaya , ma Ebaya natuna Esa ,
40001008	ma Esa natuna Yosepata , ma Yosepata natuna Yolama , ma Yolama natuna Usaya ,
40001009	Usaya natuna Yotama , ma Yotama natuna Eyasi , ma Eyasi natuna Hesakaya .
40001010	Hesakaya natuna Manasa , ma Manasa natuna Amoni , ma Amoni natuna Yosaya .
40001011	Yosaya natunao Yekonaya matasinao , ma 'idi tutaina meBabiloni sinaoma ma meYudiya si'abiyahidiya ta sitauyediya 'idi tupwa Babiloni 'oina .
40001012	Tutaina Babiloni 'oina simiyamiya . Yekonaya natuna Siyalitiyeli , ma Siyalitiyeli natuna Selubabela .
40001013	Selubabela natuna Ebiyuda , ma Ebiyuda natuna Ilaiyakimi , ma Ilaiyakimi natuna Esoli .
40001014	Esoli natuna Sadoka , ma Sadoka natuna Ekimi , ma Ekimi natuna Eliyuda .
40001015	Eliyuda natuna Eliyesa , Eliyesa natuna Madani , ma Madani natuna Yakobo .
40001016	Yakobo natuna Yosepa , tauna Meli mwanena , ma Meliina natuna Yesu . Yesu tauna sihesaniyeya To'abihetena .
40001017	Yesu tubunaowedi sanidi 'adi baibaiwa potitu . Ceguma Ebalahamo 'oinega tahasili ma Debida 'oina , beno 'adi baibaiwa potini . Ma 'eguma Debida 'oinega tahasila ee tutaina meBabiloni meYudiya sitauyediya Babiloni 'oina , beno 'adi baibaiwa potini . Ma 'idi tuta Babiloni 'oina 'oinega ma Yesu 'ina tuta 'oina 'adi baibaiwa wete potini .
40001018	Bewa gide To'abihetena Yesu 'ina li'u . Yesu sinana Meli silosonaneya Yosepa ba'idana , ta 'abwa geya simiyaluwa ma Meli 'igamwa , ma 'ina gamwaina Yaluyaluwa Tabuna 'oinega .
40001019	Ma Yosepaina 'inuwagala Meli 'ina gamwa weyahina . Tauna loheya bwebwe'ana , ta geya nuwana ma Meli 'igihemwadine , ma 'inuwatuhu 'abehega 'ilogwahata gahuwe .
40001020	Ma Yosepa 'ina nuwatuhu 'abwa 'ipaipaihowa , ta 'ina tuta 'enowa nihiyega Yehoba 'ina anelose 'aigeda 'ihegwaeya , 'igwae , “ Yosepa , 'owa Debida tubuna , sahena 'unuwanuwagala Meli 'ina gamwa weyahina , beno Yaluyaluwa Tabuna 'oinega , tuwa 'eguma 'utoe mwaneu .
40001021	Ma 'abwa natuna meloheyana 'ihenatune , ma 'uhesaniye sanina Yesu , weyahina tauna 'ina tomotaiyao 'idi pui 'oidiyega 'abwa 'i'abihetedi . ”
40001022	Ginauledi silatulatu weyahina mwalohene palopita 'aigeda 'ina gwae 'ihepwaila nugetediya ta Buki Tabu 'oina 'ilelediya 'igwae ,
40001023	“ Gumalaulauna geya 'ilogwali ma 'igamwa ma natuna meloheyana 'ihenatune , ma sanina sida hesaniye Imanuweli . ” ( Ma saniina 'ana bui Yehoba ba'idadai . )
40001024	Ma Yosepa 'eno'enowega 'itoholowa ta aneloseina 'ina gwae 'ihematamataneya , ma Meli 'ihaiya ,
40001025	ma geya 'wapina 'i'iabitoho ma 'ana siga 'ihenatuna , ma Yosepa gwamaina 'ihesaniyeya Yesu .
40002001	Tutaina Yesu 'ili'uwa Bedeliyema 'oina , Helodi tauna 'iloiloina Yudiya 'alona . Ma tutaina 'oina tupwadi tosanasanapuwao tupwa bomatuwega sitauyama ma meYelusalema 'oidiya sihesilala ,
40002002	sigwae , “ To'eha meYudiya 'idi kini hauhaunaina ? Casanapuya 'ili'u pwaiya , weyahina 'ina 'ipwala 'a'iteya tupwa bomatuwega 'isaehaneya , 'oinega 'atauyama sabi 'etuluha 'oina . ”
40002003	Cidi gwae bewa toloinaina Helodi 'ihesagoheya ma 'i'ateyohowa ma wete meYelusalema mabwaiyadi si'ateyohowa gwae bewa weyahina .
40002004	Ma Helodi meYudiya 'idi topwaoli madoudi ma loina 'ana tohe'itao 'ibwau 'autedima ma 'oidiya 'ihesilala 'igwaeya , “ To tupwa 'oina To'abihetenaina 'ina 'ebeli'u ? ”
40002005	Ma sigwae , “ Bedeliyema 'oina , beno Yudiya 'alona , gide palopita 'ina hepwaila Buki He'asisi 'alona 'igwaeya ,
40002006	‘ Bedeliyema 'alona 'igu boda Isileli 'idi toloina 'abwa 'ilatuma , ma 'i'itayahidi . Bewa weyahina Bedeliyema 'asa wasawasa ma sanina madouna Yudiya 'asainao mabwaiyana 'oidiyega . ’ ”
40002007	Coinega Helodi tosanasanapuwedi 'ibwau gahuwediya , ma 'oidiya 'ihesilaleya tutaina 'ipwalaina 'ilatu hohauwa .
40002008	Cihesilala ma 'idi hemaisa 'ihesagoheya ma 'iloinaediya , 'igwae , “ Watauya Bedeliyema 'oina ma gwamaina wa'ebese bwaibwaini , ma 'eguma walobeya wahilama 'oiguwa ma wahepwaila , ma taugu wete yatauya ma ya'etuluha 'oina . ”
40002009	Nage 'oinega silatuwa ma sitauya , ma 'ipwalaina mwalo tupwa bomatu 'oina si'e'ebubuya matadiya 'isaehaneya tauna simuliyeya ma tupwaina 'ipwalaina 'isaemasiya 'oina sitauya ta gwamaina silobeya ,
40002010	ma 'ipwalaina weyahina siyaliyaya madou hedada .
40002011	Gwamaina silobeya ma siluhuwa hadai ma gwama sinana Meli ba'idana si'itediya , ma si'etuluha gwamaina 'oina . Wete helauwedi si'ewedima ma gwamaina 'oina silagudiya , beno goula ma 'inisenisi ma wete mulo .
40002012	Ma muliyetega nihiyega Yehoba 'ihemataluwediya ma sahena Helodi 'oina sihilahila , 'oinega sitoholowa ma mali 'edega sitauya 'idi 'asa .
40002013	Sitauya , ma hesi Yosepa 'oina anelose 'aigeda nihiyega 'ilatuwa ma 'ihegwaeya , 'igwae , “ Yosepa , 'utoholo ma gwama masinana 'utoedi ma wadena tupwa Itipita 'oina ma nobwa wamiyamiya ma 'ana siga yahemataluwego , ma walohihilama . Cimi dena bewa huhuna , weyahina Helodi nata beno gwamaina 'i'ebese ma 'abehega 'ilohe'amasi . ”
40002014	Coinega nihuwanina 'oina Yosepa 'itoholowa ma gwama masinana 'itoediya ma sitauya Itipita .
40002015	Ma Itipita 'oina simiyamiya ma 'ana siga Helodi 'i'amasa . Cidi miya taumanaina nage ma 'abehega Yehoba 'ina gwae 'ilatu , gwaeina 'aigeda palopita 'ihepwaila nugeteya 'igwae , “ Itipita 'oinega natugu yabwauweyama . ”
40002016	Ma tutaina Helodi tosonogaedi 'iyamwa 'asaediya , weyahina geya sihilama , 'idi 'abo weyahina 'igamwasowala madouna , ma 'ina loina 'ilaguya ta tolo'alehao 'ihewasaediya Bedeliyema 'asanao 'oidiya , ma 'abehega gwagwama loheloheyadi taudi 'adi bolime 'eluwa 'oinega 'isuluwa sida lohe'amasidi . Gwagwamaedi bewa gide 'adi loina Helodi 'ilaguya , weyahina tosonogaedi 'idi gwae 'oinega 'isanapu pwaiya gwamaina 'ina li'u 'ana tuta .
40002017	Coinega tutaina 'ilatuwa to'aha palopita Yelemaiya mwalo 'ihepwaila nugeteya , 'igwae ,
40002018	“ Dougwaegwae 'asa Lama'a 'oinega tahesagohe . Nuwagala ma mataneu sidogwaegwae . Litiyeli ma'ina susuwao sidoudou , ma 'idi dou 'oinega sahena siyaliyaliyaya , natudiyao 'idi 'amasa weyahina . ”
40002019	Itipita 'oina simiyamiya eeta 'ana siga Helodi 'i'amasa , ma Yehoba 'ina anelose 'ilatuwa Yosepa 'oina , ta nihiyega 'ihegwaeya ,
40002020	'igwae , “ Yosepa , 'utoholo ma gwama masinana 'utoedi ma wahila Isileli 'oina , weyahina gwama 'ana 'aleha 'i'amasa pwaiya . ”
40002021	Ma Yosepa 'itoholowa , ma gwama masinana 'itoediya ma sihila Isileli .
40002022	Sihilama ta Yosepa wasa 'ihesagoheya 'abehega Helodi natuna Alekeleo 'ihesuwaheyeya ma 'ihetoloina tupwa Yudiya 'oina , ma Yosepa 'imatauta ta geya nuwana 'itauya Yudiya 'oina , ma nihiyega Yehoba sanapu 'i'ebwaeya , ma 'isakowasiya 'itauya tupwa Galili 'oina ,
40002023	ma 'ilo'asa Nasaleta 'oina . Bewa 'oinega palopitao 'idi hepwaila nugeta 'ilatuwa sigwae , “ Tauna 'abwa sihesaniye gwama Nasaleta . ”
40003001	Tuta nage 'oina Yoni to'abihebabitaiso 'ilatuwa balabala 'awawa tupwa Yudiya 'alona ma 'ilolohatoto 'igwaeya ,
40003002	“ Cimi mumuga galana 'oidiyega wanuwabui , weyahina Yehoba nata 'oida 'ihetoloina . ”
40003003	Palopita Aiseya mwalohene bewa Yoniina weyahina 'igwaeya , “ Tobwau 'aigeda tupwa balabala 'awawa 'enana madouna 'oinega 'ihepwaila latuwa ma 'igwae , ‘ Badaina 'ina 'eda wahunae ma wagihedumwalu . ’ ”
40003004	Ma Yoni 'ana 'ale'o hebai kameli hunuhunuwana tuwa , ma 'ana gadiwana kameli 'wapina , ma 'ana 'e'ahai bilolo ma mwagagau tuwa .
40003005	Ma Yoniina tupwa balabala 'awawa 'ilolohatoto ta meYelusalema ma Yudiya 'ana tomiyao ma we'aha Yolidani papalina 'ana tomiyao mabwaiyadi si'autama Yoni 'oina ,
40003006	ma 'idi mumuga galana sihepwailediya , ma 'oinega 'i'abihe babitaisowedi we'aha Yolidani 'alona .
40003007	Ma Palisiyao ma Sadusiyao baibaiwadi wete sinaoma sabi babitaiso , ta Yoni 'i'itediya ma 'ihegwaediya , 'igwae , “ To'abo 'omi gide mwata ! Ma wanuwatuhuya 'abehega nata Yehoba 'ina gamwasowala 'oinega wadena , 'awa ?
40003008	Coinega 'ilobwainegomiya ma 'imi nuwabui moisa wahe'itaedi 'imi paihowa bwebwe'adi 'oidiyega .
40003009	Ma sahena wanuwanuwa hane 'abehega 'omi Ebalahamo tubunao ma 'oinega Yehoba 'i'atemuyemuyegomi . Hesi geya ! Ma wa'ita Yehoba sawasawahina ma dimwa bewa 'oidiyega Ebalahamo tubunao 'ipaihowadi .
40003010	Ma 'eguma 'imi mumuga geya bwebwe'adi nata Yehoba 'iheyatalaegomi , gide 'aiwe 'eguma geya huwaina bwebwe'ana , tomota sigoha yahuledi ma 'aiwe 'ala'alata 'oina siuledi ma sigabudi .
40003011	“ Ceguma wanuwabui , taugu we'ahega ya'abihe babitaisowegomi , ma hesi 'abwa 'aigeda loheya muliguwega 'inaonaoma , tauna 'imadou sinegauwa , ta geya 'ilobwainegau ma weyahina 'ana butu yalihasi . Ma loheyaina 'itauyama , ma Yaluyaluwa Tabuna , gide 'aiwe ninima , 'oinega nata 'i'abihe babitaiso .
40003012	Ma wete 'ina goliyega witi 'isapidi ma huwaidi sigubala ma muliyetega huwaina 'ausaladi 'ihedodo 'ina hada 'e'ahai , ma mohomohowedi 'igabudi 'aiwe ninima hatayaina 'oina . ”
40003013	Tuta nage 'oina Yesu tupwa Galili 'i'ebesineya ma 'inaowa Yolidani , Yoni 'oina , sabi babitaiso .
40003014	Coinega Yoni nuwanuwana Yesu ba'idana sihesa'ugelasa , ma 'igwaeya , “ Cilobwaineya ma 'owa 'u'abihe babitaisogau , ma togidega 'unaoma ma 'abehega taugu ya'abihe babitaisogo ? ”
40003015	Ma Yesu Yoni 'ina gwae 'ihemaiseya , 'igwae , “ Geya . Hesi bewa gide 'owa 'u'abihe babitaisogau . Weyahina bewa 'oinega loina mabwaiyadi 'ausaladi tamuliyedi . ”
40003016	Coinega Yoni 'itagwala ma Yesu 'i'abihe babitaisoya . Ma 'oinega Yesu we'ahega 'igayohanema , ma galewa 'i'eso'eya ma Yesu Yehoba Yaluyaluwana 'i'iteya 'ana 'ita gide gabubu 'isuluma ma 'oina 'itowa .
40003017	Ma hesi 'aigeda 'enana galewega 'igwaema 'igwae , “ Beno natugu moisa . Tauna weyahina yayaliyaya madouna . ”
40004001	Bewa 'oinega Yehoba Yaluyaluwana Yesu 'itoeya ma 'itauyeya tupwa balabala 'awawa ma 'abehega 'ana tohona Seitani 'oinega 'iloba .
40004002	Ma sabwelo poti 'alona geya 'i'ai , ma 'igomaleya madouna .
40004003	Ma totohoina 'ilatuma ma 'igwaeya , “ Ceguma 'owa Yehoba Natuna , dimwa bewa 'uloinaedi ma sihe'e'ahai . ”
40004004	Ma Yesu 'igwaeya , “ Buki He'asisi 'alona loina 'imiyamiya 'abehega , ‘ Tomota yawasidi geya 'e'ahaimo 'oinega , ma hesi Yehoba 'ina gwaeyao mabwaiyadi 'oidiyega . ’ ”
40004005	Coinega Seitani Yesu 'itoeya ma 'itauyeya Yelusalema , ma Hada He'asisi tabwana moisa 'oina 'ihetoholoya ,
40004006	ma 'ihegwaeya , 'igwae , “ Ceguma 'owa Yehoba Natuna , bewa 'oinega 'ulataheya , ma geya'abwa 'uhesihesilae . Weyahina Buki He'asisi 'igwae pwaiya 'igwae , ‘ Yehoba 'ina anelose 'iloinaedi ma si'itayahigo , ’ ma wete 'igwae , ‘ Nimadiyega si'ahaligo , ma 'oinega sahena 'uhesihesilae dimwa 'oidiya . ’ ”
40004007	Ma Yesu wete 'igwaeya , “ Caigeda wete gwae Buki He'asisi 'oina 'imiyamiya , 'igwaeya , ‘ Sahena 'ino Bada Yehoba 'utohotoho . ’ ”
40004008	Ma Seitani Yesu 'itoeya 'oya madouna tabwanina , ta nage 'oina 'ebe loina wasawasa bale'uwa mabwaiyana Yesu 'oina 'ihe'itediya ,
40004009	ma wete 'itohohileya , 'igwae , “ Tupwa nage mabwaiyadi yada 'ebwaego , 'eguma 'ube'u sulu ma 'oiguwa 'utuluha , nata 'ebe loinaedi ya'ebwaego . ”
40004010	Coinega 'iheliyeya 'igwae , “ Seitani 'u'ebesinegau . Buki He'asisi 'alona loina 'imiyamiya 'abehega , ‘ Cino Bada Yehoba namo 'oina 'u'etuluha ma taunamo 'ina gwae 'uhematamatanedi . ’ ”
40004011	Ma Seitani Yesu 'i'ebesineya , ma muliyega aneloseyao silatuwa ma silemeya .
40004012	Ma muliyetega Yesu wasa 'ihesagoheya 'abehega Yoni deliya silaguluhuweya , 'oinega 'ihila ma Galili 'oina 'itauya .
40004013	Coinega Nasaleta 'i'ebesineya ma 'ilo'asa Kapaneumi holai , beno susu Sebuloni ma Napitalai 'idi bale'uwa .
40004014	Ginaula bewa weyahina palopita Aiseya mwalohene 'ihepwaila ta Buki He'asisi 'oina 'ileleya , 'igwae ,
40004015	“ Sebuloni ma Napitalai , 'idi gogo beno hola ma we'aha Yolidani gamwagamwanidiya , taudi ganamuli 'idi tupwa , sanina Galili .
40004016	Taudi guguyou 'ina tupwa 'oina simiyamiya , ma hesi bewa tuwa maedana madouna si'ita pwaiya , weyahina mwalo 'amasa 'ina tupwa galana 'oina simiyana , ma bewa tuwa 'asilala 'oidiya 'isaehaneya . ”
40004017	Tuta nage 'oina Yesu 'ina lohatoto 'ihegaina ta 'igwae , “ Cimi paihowa galadi 'oidiyega wanuwabui , weyahina nata ma Yehoba 'ihetoloina 'oida . ”
40004018	Coinega 'aigeda tuta Yesu Galili holai 'ihasahasane , ta togomana siteluwa matasina 'i'itediya 'idi gomana siyahuyahuwe , 'aigeda Saimoni , tauna wete sihesaniyeya Pita , ma tasina sanina Andulu .
40004019	Coinega 'ibwauwediya , ta 'igwae , “ Wamuliyegau ma tomota wa'onadi . ”
40004020	Nage 'oina 'idi gomana si'ebesineya ma Yesu simuliyeya .
40004021	Coinega wete 'ihasahasane , ma togomana sitetoi wagai 'idi gomana sigibugibubudi 'i'ita lobediya , taudi Yemesa ma Yoni matamadiu , tauna sanina Sebedi . Eema Yesu Yemesaina ma tasina 'ibwauwedima ,
40004022	ma sitoholowa , ma waga ta tamadiu si'ebesinediya , ta Yesu simuliyeya .
40004023	Yesu Galili mabwaiyana 'isakowasiyeya , ma 'idi hada tapwalolo 'oidiya 'ilohatotowa , ma tetela bwebwe'ana Yehoba 'ina loina weyahina 'ihehepwaila , ma wete tomota 'adi lohalao 'oidiyega 'i'abi hebwebwe'anediya mabwaiyadi .
40004024	Coinega Yesu tetelina 'isaweyaneya Siliya gogonao mabwaiyadi 'oidiya , 'oinega tolohalao mabwaiyadi sitautauyedima 'oina , taudi silohala madouna ma wahidi simuyamuya , ma taudi hi'ahi'a si'abi hebuwediya , ma taudi 'adi lohala hebwasubwasumo ma wete tobelu , ma Yesu 'i'abi hebwebwe'anediya mabwaiyadi .
40004025	Bewa weyahina boda madouna Yesu simuliyeya , Galiliyega ma Dikapoliyega ma Yelusalemega ma Yudiyega ma wete Yolidani hali tupwega .
40005001	Yesu boda madouna 'i'itediya , 'oinega 'i'ebesinediya ma 'ihaneya 'oyai ma 'imiyatoiya , 'oina , ma 'ina tomuliyao wete sihanema .
40005002	Coinega Yesu 'ihegaina ma 'ihe'ita 'oidiya , 'igwae :
40005003	Comi ma'imi nuwadobi wayaliyaya , weyahina Yehoba nimana wamiyamiya .
40005004	Comi todou wete wayaliyaya , 'abwa Yehoba 'iheyaliyayegomi .
40005005	Comi 'imi mumuga nuhana , wayaliyaya weyahina 'abwa Yehoba bale'u mabwaiyana 'i'ebwaegomi .
40005006	Ma 'eguma 'omi mumuga 'ausalana nuwanuwami madouna wayaliyaya , beno 'abwa mumuga bwebwe'ana 'atemiya 'imadou .
40005007	Ma 'omi to'atemuyamuya wayaliyaya , weyahina Yehoba wete 'i'atemuyamuyaegomi .
40005008	Comi 'atemi 'ausaladi wayaliyaya , weyahina 'abwa Yehoba wa'ita .
40005009	Comi to'abi henuwadaumwala wayaliyaya , weyahina Yehoba 'i'ahwa natunegomi .
40005010	Ceguma 'omi 'imi paihowa bwebwe'ana weyahina tomota si'alehegomi , beno wayaliyaya weyahina Yehoba nimana wamiyamiya .
40005011	Ma 'eguma weyahigu tomota siloloheliwegomi , si'ale'alehegomi , ma 'idi 'abowega si'ahwa galegalegomi , wayaliyaya tuwa .
40005012	Moisa 'ilobwainegomiya ma wayaliyaya madouna , weyahina 'abwa 'ami maisa bwebwe'ana galewa waloba . Ma 'omi gide Yehoba 'ina palopitao mwalo . Weyahina taudi wete 'idi miya mwau silobeya tomota 'oidiyega .
40005013	Comi gide hola mebale'u weyahidi . Ma hesi 'eguma hola 'ina waiwai 'igumwala , geya sawasawahina ma 'ibwebwe'ana hila , 'oinega talogwahate ma tasiwa yahule 'eda 'oina .
40005014	Ma wete 'omi gide mayale mebale'u weyahidi . Ceguma mayale tagabu , sahena walata 'oinega ta'ahu'ahu hetaluhi , ma hesi 'ebe lagu tabwanina talagu , ma hada mabwaiyana 'i'asilala . Wete gide 'eguma 'oya pwatana tahe'asa , geya sawasawahina ma 'asaina tadahwa .
40005015	
40005016	Comi wete gide , 'ilobwainegomiya ma 'imi 'asilala wa'abi he'asilala tomota 'oidiya , ma 'oinega 'imi paihowa bwebwe'ana si'ita ma Tamamiu galewa sihepwatuwe .
40005017	Sahena wanuwanuwatuhu 'abehega taugu yanaoma ma Mosese 'ina loinao nuwana palopitao 'idi he'itao ya'ewayahuledi . Ma hesi yanaoma ma 'abehega loinaedi ya'abilatuhedi .
40005018	Ma yahegwaegomi 'abehega loinaedi silatu ma geya'abwa 'aigeda to'aha muhemuhena 'oidiyega 'isawala ma 'ana siga galewa ma bale'u sisawala .
40005019	Ma 'eguma taiya loinaedi 'aigeda 'oidiyega muhemuhena 'ilogwahate , ma tomota wete gide 'ihe'itaedi , tauna Yehoba 'ina 'ebeloina 'alona tauna toloduduna moisa , ma hesi 'eguma loinaedi 'uhematamatanedi ma 'uhe'itaedi , beno saniu 'imadou Yehoba 'ina 'ebeloina 'alona .
40005020	Wete yahegwaegomi 'abehega 'ilobwainegomiya ma mumugami taudi Palisiyao ma loina 'ana tohe'itao 'idi mumuga 'ida bwebwe'ana sinedi . Ma 'eguma geya , sahena Yehoba 'ina 'ebeloina 'oina waluhuluhu .
40005021	Loina nugenugetana tubudao 'oidiya wasanapuya , 'igwae , “ Sahena lohe'amasa , ma 'eguma taiya 'ilohe'amasa , loina 'iloba . ”
40005022	Ma hesi taugu yaloinegomi 'abehega 'eguma taiya 'owa tasiu 'ugamwasowale , 'abwa loina 'uloba . Ma 'eguma tasiu 'u'ahwa galagalae loina 'uloba , toloinao 'oidiyega . Ma wete 'eguma tasiu 'ana gwae mwauna 'ulagu , 'abwa 'uluhu 'asa 'ala'alatana 'oina .
40005023	Coinega 'eguma 'ino pwaoli 'u'ewe'eweyama ma 'abehega 'upwaoli Yehoba 'oina , ma 'eguma 'ebwa 'unuweya 'abehega tasiuina 'inuwagala 'owa 'ino mumuga weyahina ,
40005024	'ilobwainegowa ma 'ino pwaoli 'ulagu 'ebe pwaoli deina , ma 'uhila tasiu 'oina ma 'utoho ma ba'idau walabina hila , ma muliyetega 'uhilama ma Yehoba 'oina 'upwaoli .
40005025	Ma 'eguma 'aigeda loheya 'itoego ma 'itauyego sabi heyatalaego , 'ilobwainegowa ma nugeta puiina 'ugihedumwalu mwayamwayauwe ma'iyau . Ma 'eguma geya , 'a tohe'ewaina 'ida tauyego toloina 'oina ma 'a loina 'uloba , beno silagugo deliya ,
40005026	ma hesi geya'abwa 'ulatulatu ma 'ana laba 'a buki mabwaiyana 'uhemaisa hegumwalidi .
40005027	Loina nugenugetana wasanapu pwaiya , 'igwae , “ Sahena logwali , ”
40005028	ma hesi taugu yaloinegomi 'abehega 'eguma to loheya wahine 'oina 'inuwatuhu dahwana , tauna 'atena 'ipui pwaiya .
40005029	Ceguma mata 'ebeulauina 'ebubunega 'i'abihebe'ugo 'ilobwaineya 'ubwai yahule . Muya geya madouna 'eguma wahiu 'aigeda tuwa 'uloyahule , ma hesi muya madouna 'eguma matau weyahina Yehoba wahiu mabwaiyana 'iule suluhe 'asa 'ala'alatana 'oina .
40005030	Gide wete 'eguma nima 'ebeulauina 'ina paihowega 'i'abihebe'ugo 'ilobwaineya ma 'u'upwa yahule . Muya geya madouna 'eguma wahiu 'aigeda tuwa 'uloyahule , ma hesi muya madouna 'eguma nimau weyahina Yehoba wahiu mabwaiyana 'iulesuluhe 'asa 'ala'alatana 'oina .
40005031	Loina nugenugetana 'igwaeya , “ Ceguma loheya 'aigeda nuwanuwana ma mwanena 'isa'ile 'ina leta loheyaina 'ida lele ma mwanena 'i'ebwae ma 'oinega 'isa'ila . ”
40005032	Ma hesi taugu yahegwaegomi 'abehega , 'eguma loheya mwanena geya 'ipui ma tuwa 'isa'ila ma 'ihaibala hali wahine 'oina , loheyaina beno mwanena nugenugetana 'i'abihepuiya , 'eguma wahineina 'ihaibala hali loheya 'oina . Ma loheyaina 'eguma 'ihai wahine sa'isa'ilina 'oina beno loheyaina wete topui .
40005033	Wete loina nugenugetana wasanapuya 'igwaeya , “ Ceguma wagwaehane , sahena 'imi gwaeyedi wale'wale'wadi , ma hesi Yehoba weyahina wapaihowedi . ”
40005034	Ma hesi taugu 'imi gwae hane mabwaiyadi ya'ausidi . Geya'abwa galewa weyahina wagwaegwae hane nuwana wa'e'eta'wata'walulu , weyahina galewa Yehoba 'ina 'ebemiya .
40005035	Sahena bale'u weyahina wa'e'eta'wata'walulu , weyahina 'ahena 'ana 'ebelagu , wete sahena Yelusalema weyahina wa'e'eta'wata'walulu , weyahina toloina madouna 'ina 'asa .
40005036	Wete sahena debau weyahina 'u'eta'wata'walulu , weyahina geya sawasawahiu ma debau 'aigeda 'uloine ma 'iwa'e'e , nuwana 'iduba , 'awa ?
40005037	Ma hesi 'eguma gwae moisa , 'ugwae , “ Moisa . ” Ma 'eguma geya , 'ugwae “ Geya . ” Weyahina 'eguma gwae 'ulohepoi , beno Seitani 'oinega .
40005038	Loina nugenugetana wasanapu pwaiya , 'igwae , “ Mata 'aigeda 'ana henimahila mata 'aigeda , ma sala 'ana henimahila sala 'aigeda . ”
40005039	Ma taugu yahegwaegomi 'abehega sahena wahenimahila , ma hesi 'eguma taiya 'ase'aseu 'ebeulanega 'isapi , sahena 'uhehenima hile , ma hesi 'ase'ase 'adigeyageyau wete 'utagwale ma 'isapi .
40005040	Ma 'eguma taiya heyatala 'oinega 'a 'ale'o 'i'ewa , 'ino sita wete 'u'ebwae .
40005041	Ma wete 'eguma taiya 'ihegwaego ma 'ina tobwatobwa 'u'ahala gogo 'aigeda 'oinega ma gogo 'aigeda 'oina , 'ilobwainegowa ma 'upasima ma gogo heluwena wete 'oina 'utauya .
40005042	Ma wete 'eguma taiya 'i'ahwa'ahwanoi 'oiuwa ginaula 'aigeda weyahina , ginaulaina 'u'ebwae , ma sahena 'ino tobwatobwa 'unuwanuwahi .
40005043	Gwae nugenugetana wasanapu pwaiya 'igwae , “ Ciyamiyao wahelauwedi , ma hesi 'ami 'alehao walo'alehedi . ”
40005044	Ma taugu yahegwaegomi 'ami 'alehao wahelauwedi , ma taudi si'abi hemuyemuyegomi weyahidi wa'ahwanoi Yehoba 'oina ma 'i'abihetedi .
40005045	Bewa 'oinega Tamadai galewa 'i'ahwa natunegomi , weyahina tauna helau huhuna , ma tauna wete 'ina sinala 'ihalahala togalagala ma tobwebwe'ana 'oidiya , ma wete 'ina dohi 'itagwatagwale tobwebwe'ana ma taudi geya tobwebwe'ana 'oidiya .
40005046	Ma 'eguma 'iyamiyaomo wahehelauwedi , geya sawasawahina ma maisa Yehoba 'oinega waloba , weyahina togalaedi , gide takesi 'ana to'ewao , 'idi helau gide 'omi 'imi helau , 'iyadiyaomo sihehelauwedi .
40005047	Wete 'eguma tasimiyaomo wahe'iya'iyaguwedi geya mumugami hali tomota mumugadi 'ibwebwe'ana sine , weyahina taudi ganamuli 'iyadiyaomo sihehelabinidi , 'oinega taudi ma 'omi tuwa mumugami mahemahetena .
40005048	Ma 'omi 'ilobwainegomiya ma mumugami 'ausalana mabwaiyana , gide Tamamiu galewa .
40006001	Wete Yesu 'igwaeya : Ceguma tutaina nuwanuwami ma wahelau taudi towewelohe 'oidiya , sahena tomota matadiya wapaipaihowa . Ceguma gide wapaihowa 'ese , sahena hepwatu nuwana maisa walobaloba Tamamiu galewa 'oinega .
40006002	Ma tutaina wahehelau towewelohe 'oidiya , sahena yoguli wamu'amu'a , gide taudi to'e'abo'abo hada tapwalolo nuwana 'asa 'oidiya yoguli simu'amu'adi ma 'abehega tomota 'idi helau si'itadi ma sihepwatuwedi . Hede 'adi maisa tuta bewamo 'oina silobaloba ma hesi tuta 'inaonaoma geya maisadimo .
40006003	Ma 'omi tutaina wahehelau tuwa wa'ebwaya dahwana ,
40006004	ma 'oinega sahena tomota si'ita'ita , ma Tamamiumo 'imi 'ebwaya dahwanaina 'i'ita , ma muliyetega maisa bwebwe'ana 'i'ebwaegomi .
40006005	Cimi 'ahwanoi wete gide , 'eguma wa'ahwanoi Yehoba 'oina , sahena to'e'abo'abo gide wa'ahwa'ahwanoi , weyahina taudi nuwanuwadi ma tomota matadiya tapwalolo 'alona nuwana 'asai sitoholo ma si'ahwa'ahwanoi . Moisa 'adi hepwatu tuta bewa tuwa silobaloba , ma tuta 'inaonaoma geya .
40006006	Ma 'owa 'eguma 'u'ahwanoi , 'uluhu nugeta 'ino hada 'alona ma 'uhadagudu ma 'u'ahwanoi dahwana Tamadaina 'oina , ma taunamo 'i'itago ma muliyetega maisa bwebwe'ana 'i'ebwaego .
40006007	Ma wete 'imi 'ahwanoi 'oidiya sahena walolohilahiladi gwae gide taudi ganamuli si'oba'oba . Taudi 'idi hemisa ma gwae baibaiwadi 'oidiyega maisa bwebwe'ana siloba .
40006008	Sahena 'omi taudi gide , weyahina 'omi Tamamiu 'imiyamiya , ma tauna 'ami mwauwao 'isanapu nugetediya ma muliyetega weyahina wa'ahwa'ahwanoi .
40006009	Coinega tuta 'ahwanoi 'oidiya bewa gide wa'ahwanoi 'esa : “ Tamama galewa , saniu 'ahe'asisiye , ma 'a'ahwanoiyego ma 'owa 'uloinemai ,
40006010	ma 'oinega 'ino nuwatuhuwedi 'apaihowadi , gide tuwa megalewa sipaipaihowa .
40006011	Cama 'e'ahai sabwelo 'aigeda 'aigeda 'oina 'u'ebwa'ebwaemai .
40006012	Ma 'ima mumuga galadi 'unuwasamudi , gide wete tauma 'iyamayao 'idi mumuga galadi 'oima 'anuwasamudi .
40006013	Ma sahena 'utohotohomai , ma hesi togalaina 'oinega 'u'abihetemai . ”
40006014	Ceguma 'omi 'iyamiyao 'idi puiyao 'oimiya wanuwasamudi , Tamamiu galewa wete 'imi puiyao 'inuwasamudi .
40006015	Ma hesi 'eguma 'iyamiyao 'idi puiyao 'oimiya sahena wanuwanuwa samudi , Tamamiu wete 'omi 'imi puiyao sahena 'inuwanuwasamudi .
40006016	Wete 'eguma tutaina 'oina tapwalolo weyahina wahudi , beno geya sowana wa'ai , sahena manimi 'ilolonohunohu gide tuwa tonuwagala . Ma to'abo 'idi paihowa gide , weyahina taudi 'adi 'ita si'abihegaledi ma 'abehega 'idi hudi tomota sisanapu . Taudi 'adi hepwatu tuta bewamo silobaloba , ma 'abwa geya .
40006017	Ma 'omi hesi tutaina 'e'ahai 'oinega wahudi tapwalolo weyahina , wamanibuyo ma wasinate ,
40006018	'oinega tomota 'imi hudiina sahena sisanasanapu ma Tamamiumo to'aha 'atemiya 'imiyamiya 'isanasanapu ma 'ana maisa 'i'ebwaegomi .
40006019	Sahena 'imi wasawasa bale'uwa wahehe'autedi , weyahina sohusohu ma mwahulu wasawasa bale'uwa si'abi'abi hegaladi ma wete toyagaha siluhuluhu 'imi hada 'oidiya sabi yagaha ,
40006020	ma hesi 'imi wasawasa galewa weyahina wahehetapewa . Weyahina galewa geya wete sohusohu nuwana mwahulu ma 'ida tobwatobwa si'abihegaladi , ma wete geya toyagaha .
40006021	Ma to tupwa 'imi wasawasa 'imiyamiya , beno tupwaina 'oina 'imi nuwatuhu 'ipili .
40006022	Matada gide wahida 'ana 'asilala . Coinega 'eguma matadaina 'ausalana , wahida mabwaiyana 'asi'asilalana ,
40006023	ma 'eguma matada sigala , wahida wete mabwaiyana siguguyou , ma 'eguma 'asilalaina 'igibo , 'abwa guguyou 'ubwa'ubwa 'i'ali sakowasiyegita .
40006024	Topaihowa geya sawasawahina ma 'ihetopaihowa badao 'eluwa 'oidiya , 'aigeda 'ilogwahate ma hesi 'aigeda tuwamo weyahina 'ipaihowa , ma 'oinega 'aigeda 'i'ahwa bwebwe'ane ma 'aigeda 'i'ahwa galagala . Coinega geya sawasawahina ma Yehoba 'ina paihowa ma wasawasa bale'u ta'abiluwedi .
40006025	Coinega yahegwaegomi 'abehega sahena 'imi miya bale'uwa weyahina wanuwanuwatuhu madouna , 'ami 'e'ahai ta 'ami we'aha ta 'ami 'ale'o weyahidi . Weyahina yawasida ginaula madouna 'oida , ma tobwatobwaedi wahi weyahidi geya ginaula madouna .
40006026	Bewa 'aigeda 'ebe'ita ya'ebwaegomi bwasumo 'oidiya , tuta mabwaiyana geya sidauna , geya si'eli'eli , ma wete geya 'idi hada 'e'ahaimo . Bwasumowedi ginaula 'i'iudi , ma tuwa beno Tamadai galewa tuta baibaiwana 'adi 'e'ahai 'i'ebwa'ebwaedi . Ma hesi wanuwatuhuyahi 'abehega 'omi madoumi Yehoba 'oina , 'oinega sawasawahina ma 'ihe'aigomi .
40006027	Ma taiya 'oimiyega sawasawahina 'ina nuwatuhuwega 'ina tuta bale'uwa 'i'abiheduduli ? Geya , 'awa ?
40006028	Coinega to'aha weyahina wanuwanuwatuhu madouna 'ami 'ale'o weyahidi ? Ma 'aigeda wete bewa 'ebe'ita , haneyao 'idi bwala gogowa weyahidi wanuwatuhu dadani . Tuta baibaiwana geya sipaihowa ma wete geya 'adi 'ale'o sipaihowadi .
40006029	Ma moisa , Solomoni 'ana 'ale'owao ma 'ana pasao 'adi 'ita 'ausaladi , ma hane 'adi 'ita hesi bwebwe'ana hedada .
40006030	Coinega wanuwanuwatuhu Yehoba 'ina 'itayahina 'oimiya weyahina . Tauna pwatula 'ihepasediya hane bwebwe'adi 'oidiyega ; nige haneyedi sididiya ma gona siwelai ma sigabudi , ma 'omi pwatula wabwebwe'ana sinediya , ma hesi 'ami 'ale'owao 'i'ebwaegomi . Coinega sahena 'imi hemisa Yehoba 'oina 'iwe'awe'a .
40006031	Geya'abwa wanuwanuwatuhu madouna ma wagwaegwae 'abehega , “ To'aha 'a'ai ? ” bo “ To'aha 'anuma ? ” bo “ To'aha 'a'ote ? ”
40006032	Gwae bewa gide tomiya ganamuli 'idi gwae . Ma to'aha 'imi nuwatuhu Tamamiu galewa 'isanapu pwaidiya , gide 'ami 'e'ahai ta 'ami we'aha ta wete 'ami 'ale'o 'i'ebwaegomi tuwa .
40006033	Cilobwainegomiya ma nugeta Yehoba 'ina loina ta 'ina 'eda dumwaluna wa'ebese ma wamuliye , eeta 'ami 'e'ahai ma 'ami 'ale'o 'i'ebwaegomi wete .
40006034	Geya'abwa wanuwanuwatuhu gona weyahina . Beno namo nata tuwa weyahina wanuwanuwatuhu . Ma sabwelo sinaonaoma 'adi mwau sahena sabwelo nata 'ana mwau ba'idana talagulagu hegogone , ma hesi sabwelo 'aigeda 'aigeda taudi 'adi mwau weyahidi tanuwanuwatuhu 'adi sabwelowedi 'oidiya .
40007001	Sahena tomota wa'ahwa'ahwa galagaladi 'amuge wete Yehoba 'i'ahwa galagalaegomi .
40007002	Weyahina to ginaula 'oidiyega tomota wa'ahwa galagalaedi nata 'oidiyega Yehoba 'i'ahwa galagalaegomi , ma wete togidega wamumuga 'esa tomota 'oidiya Yehoba gide wete 'imumuga 'oimiya .
40007003	Ma geya sawasawahina ma tasiu weyahina 'ugwae 'abehega matana 'aiwe tupwatupwana 'imiyamiya , weyahina 'owa wete matauwa 'etupwa 'imiyamiya , ma geya 'u'ita .
40007004	Geya'abwa tasiu 'ugwaegwaene 'abehega 'aiwe tupwatupwana 'u'ewayahule matanega , weyahina 'owa wete matauwa 'etupwa 'imiyamiya .
40007005	Cowa hede 'aigeda to'abo , 'awa ? Ma hesi 'etupwa matauwega 'u'ewayahule nugete , ma 'oinega 'u'ebubuna bwaibwaina ma muliyetega tasiu matanega 'aiwe tupwatupwana 'u'ewayahule .
40007006	Sahena Yehoba 'ina ginaulao 'u'e'eheleye 'edewa 'oidiya , tabu ta silogwahatedi ma sinaligo . Geya sawasawahina ma wete 'imi bagi bawe wa'ebwa'ebwaedi , tabu ma wete si'ahuhe bi'ibi'idi .
40007007	Wa'ahwanoi , ma Yehoba 'i'ebwaegomi . Wete wa'ebesa ma 'oinega waloba . Ma waula'e'e ma 'ahwa'eda 'iso'e .
40007008	Ceguma ta'ahwanoi , Yehoba 'i'ebwaya 'oida , ma 'eguma ta'ebe'ebesa 'abwa taloba , ma wete 'eguma ta'eulaula'e'e beno 'ahwa'eda 'ihuwe 'oida .
40007009	Ma togidega 'omi gwagwama tamadiyao , 'eguma natumiyao 'e'ahai weyahina si'ahwanoi , beno da'ule wa'ebwaedi ?
40007010	Bo 'eguma silahana weyahina si'ahwanoi mwata wa'ebwaedi ? Geya hene !
40007011	Moisa 'omi togala , ma 'imi 'ehele natumiyao 'oidiya wasanapu pwaiya , 'abehega ginaula 'ausaladimo wa'ebwa'ebwaedi . Gide wete Tamamiu galewa , 'eguma wa'ahwanoi 'oina , 'isanapuya to'aha bwebwe'ana 'ilobwainegomiya ma 'i'ebwaegomi .
40007012	Ma 'eguma nuwanuwami to'aha ma tomota 'oimiya sipaihowa , beno 'omi wete gide 'oidiya wapaihowa 'ese , weyahina bewa Mosese ma palopitao 'idi loina 'ana bwagila .
40007013	Cahwa 'i'iuna 'oinega waluhu ma sahena 'ahwa madouna 'oinega , beno 'ebe hesilae 'ana 'eda . Cedaina madouna ma 'ana tauya meyameyahana ma tomota mabwaiyadi 'oina sitautauya .
40007014	Ma yawasi bwebwe'ana 'ana 'eda 'ana tauya mwauna , ta 'ana 'ahwa 'i'iuna tuwa , ma tomota hisahisadimo 'oina siluhuluhu .
40007015	Tohepwaila 'abo'abodi 'oidiyega wa'itayahigomi , weyahina tupwadi 'abwa sinaoma 'oimiya , 'adi 'ita gide sipi manamanasamidi , ma 'alodiya hesi gide tuwa 'edewa lolosasa .
40007016	Ma 'idi paihowao 'oidiyega 'abwa wasanapudi , weyahina talitali geya sawasawahina huwaina 'ihepiyoi . Buyubuyuwa wete gide geya sawasawahina ma huwaina 'ihedamaya .
40007017	Weyahina 'aiwe bwebwe'adi huwaidi bwebwe'adi , ma 'aiwe galadi huwaidi wete galadi .
40007018	Ma 'iyamo 'aiwe bwebwe'adi geya sawasawahina ma huwaidi galadi sihuwaedi . Ta wete 'aiwe galadi geya sawasawahidi ma huwaidi bwebwe'adi sihuwaedi .
40007019	Ma hene 'eguma 'aiwe geya sida huwa huwaina bwebwe'ana , nata tagoha yahule ma tagabu .
40007020	Gide wete tohepwaila 'abo'abodi 'idi paihowega sawasawahina ta'inanadi .
40007021	Baibaiwadi 'oiguwa si'ahwa'ahwa bada ma 'abwa sahena siluhuluhu Yehoba 'ina 'ebeloina 'oina , beno namo taudi Tamagu galewa 'ana tohematamatanao .
40007022	Tuta 'inaonaoma 'oina tomota baibaiwadi 'abwa 'oiguwa sigwae , “ Bada , 'apaihowa weyahiu ma saniuwega 'alologuguya ma hi'ahi'a tomota 'oidiyega 'aula latuwediya , ma wete paihowa 'ebe henainaida 'apaihowediya . ”
40007023	Ma hesi 'oidiya 'abwa yagwae , “ Geya yasanapugomi taiyawedi 'omi . Wahila ma geya'abwa waluhuluhuma , weyahina 'omi togala . ”
40007024	Cigu gwae bewa 'eguma taiya 'ihesagohedi ma 'ihematamatanedi , tauna gide 'aigeda tohada'abi sanasanapuna , 'ina wahuwahu dimwa 'oina 'i'abiya ,
40007025	ma muliyetega dohi 'idobima , ma yagewa 'idauma , wete yaumai madouna 'itowa , ma 'ina hadaina geya 'iguli , weyahina 'ina wahuwahu dimwa 'oina 'i'abiya .
40007026	Ma 'eguma taiya 'igu gwae bewa 'ihesagohediya ma geya 'imuliyedi , tauna gide toheyauyaule 'ina hada 'i'abiya nenegwala 'oina .
40007027	Coinega dohi madouna 'idobiya , ma yagewa 'idauwa , ma wete yaumai madouna 'itowa , ma hadaina 'iguliya ma 'ile'wa yahuleya .
40007028	Tutaina he'ita bewa Yesu 'ilosalohidiya ma bodaedi nuwadi 'ihenainaida ,
40007029	ma sigwae , “ He'ita bewa waiwaina , ma 'ida loina 'ana tohe'itao 'idi he'ita we'ana . ”
40008001	Coinega 'oyega 'idobima ma boda madouna simuliyeya .
40008002	Ma 'oidiyega 'aigeda loheya ma 'ana lepelo 'inaoma Yesu 'oina 'i'ahetulasa , ma 'ihegwaeya 'igwae , “ Bada , 'eguma 'ino nuwatuhu gide , sawasawahina ma 'u'abihe bwebwe'anegau . ”
40008003	Ta Yesu nimanega loheya 'wapina 'i'abi tohoya , ma 'igwae , “ Cehe 'ausala ! Cubwebwe'ana . ” Ta loheyaina 'ana lepelo 'igumwala mwayamwayauwa , ta 'ibwebwe'ana .
40008004	Coinega Yesu 'ihegwaeya , “ Cutauya ma sahena 'eta taiya 'oina 'uhehepwailegau , ma hesi dumwadumwaluna 'utauya topwaoli 'oina ma 'i'itago , ma 'oinega 'upwaoli Yehoba 'oina to'aha gide 'ada loina Mosese 'oinega , ma tomota sisanapugo 'abehega 'ubwebwe'ana pwaiya . ”
40008005	Eeta Yesu 'inaoma gogo Kapaneumi 'oina , ma tolo'alehao taudi meLoma 'adi tohanugeta 'aigeda 'inaoma ma 'i'ahwanoiya Yesu 'oina ,
40008006	'igwae , “ Bada , 'igu 'ali'e 'aigeda 'ilohala , ma hadai ma'ana muya madouna 'i'eno'eno , ma geya sawasawahina ma 'inihu . ”
40008007	Ta Yesu 'igwae , “ Nata yanaowa ma ya'abihe yawesai . ”
40008008	Ma loheyaina Yesu 'ina gwae 'ihemisaeya , 'igwae , “ Bada , geya 'ilobwainego ma 'igu hada 'uluhu , ma hesi 'ugwaemo ma 'igu 'ali'e 'iyawesai .
40008009	Weyahina taugu loina yasanasanapu , ma 'agu toloinao 'idi gwae 'ana tomuliya , ma wete 'igu tolo'alehao yaloinaedi , ma 'eguma 'aigeda 'oina yagwae , ‘ Cutauya ’ , 'itauya tuwa ; ma 'eguma 'aigeda 'oina yagwae , ‘ Cunaoma ’ , wete 'inaoma ; ma 'eguma 'igu topaihowa 'aigeda yahegwae , ‘ Bewa 'upaihowa' , 'ipaihowa tuwa . ’ ”
40008010	Cina hepwaila bewa 'oinega Yesu 'iyaliyaya madouna , ta 'isakowasiya ma bodaedi simulimuliye 'ihegwaediya , 'igwae , “ Moisa , geya 'aigeda taiya yaloba meIsileli 'oimiyega 'ina hemisa loheya bewa gide ,
40008011	ma yahepwaila 'oimiya 'abehega baibaiwa hedade 'abwa tupwa mabwaiyana 'oidiyega sisawalama ma 'ane Ebalahamo ma Aisake ma Yakobo ma'iyadiyao si'ai hegogona Yehoba 'ina 'ebeloina 'alona ,
40008012	ma hesiyage 'omi 'abehega Yehoba natunao 'iula latuwegomi guguyou 'alona , ma nobwa wadou ma wahesala'i'ita , muyamuya 'oinega . ”
40008013	Eeta Yesu tolo'aleha 'adi tohanugetaina 'ihegwaeya , “ Causala , 'uhila . Cino 'ali'e nata 'iyawesai , gide 'ino hemisa . ” Tuta nage 'oina 'ina 'ali'eina waiwai 'ilobeya .
40008014	Coinega Yesu Pita 'ina hada 'iluhuwa , ma Pita lawana 'i'iteya 'ilohala , wahina 'iloyahiyahiya .
40008015	Eeta 'inaowa ma nimana 'i'abiya , ma 'ina lohala 'isawala , ma 'itoholowa ma 'e'ahai 'i'atububuya Yesu weyahina .
40008016	Coinega boi hohauwa tomiya 'asao tupwadi tomota si'ewedima , taudi hi'ahi'a 'oidiya simiyamiya , 'oinega Yesu hi'ahi'aedi 'ina gwaeyega 'iula latuwediya , ma wete tolohalao mabwaiyadi 'i'abihe bwebwe'anediya .
40008017	Ginauledi bewa silatu pwaiya ma 'oinega palopita Aiseya 'ina hepwaila nugeta 'ilatuwa , gide Buki He'asisi 'oina 'ihepwaila 'igwae , “ Tauna 'ida muyamuya ma 'ada lohalao 'ana to'ewayahula . ”
40008018	Tuta nage 'oina Yesu boda madouna 'i'itediya sitoholo sakowasiyeya , 'oinega 'ana tomuliyao 'ihegwaediya ma 'abehega wagega sihabala hali tupwa .
40008019	Coinega 'aigeda loina 'ana tohe'ita 'inaoma ma Yesu 'ihegwaeya 'igwae , “ Tohe'ita , nuwanuwagu ma yamuliyego . To tupwa 'oina 'utautau taugu yamuliyego . ”
40008020	Ma Yesu loheyaina 'ihegwaeya , 'igwae , “ Cedewa totopwatula ma'idi gaula , ma wete bwasumo ma'idi nehwa , ma taugu Loheyaiguina geya 'igu 'ebe 'enomo . ”
40008021	Ta 'aigeda wete tomuliya 'inaoma ma Yesu 'ihegwaeya , 'igwae , “ Bada , 'utagwalegau ma yahila nugeta ma tamagu yayamwa 'ina 'amasa weyahina , ma yalagu , ma muliyetega yamuliyego . ”
40008022	Ta Yesu 'ihegwaeya , “ Tuwa ! Nobwa tamau , ma hesi 'umuliyegau , ma taudi to'amasao 'idi to'amasa silagu galiha . ”
40008023	Coinega Yesu ma 'ana tomuliyao sigeluwa wagai ,
40008024	ma sihabahabala hali tupwa , ma Yesu waga 'alona 'i'eno sineya . Ma muliyetega wediliya madouna 'itowa , ma bagodu 'isiwasiwa di'wa wagai , ma 'i'iunamo ma sidamana .
40008025	Ta Yesu sihanoya ma sigwae , “ Bada , 'ulememai 'amuge tadamana . ”
40008026	Ma 'ihegwaediya , “ To'aha weyahina wamatauta ? Togidega geya 'imi hemisamo , 'awa ? ” Coinega 'itoholowa ma yaumai ma bagodu 'iheliyediya , 'igwae , “ Walolagu ! ” Ma ni'u mabwaiyana 'idaumwala .
40008027	Coinega tomotaiyedi si'iteya nuwadi 'ihenainaida ma sigwae , “ To loheya bewa , ta yaumai ma bagodu 'enana simuliyeya ? ”
40008028	Sihabala pwaiya ma siluhuwa meGadala 'idi tupwa , ma loheya siteluwa hi'ahi'a 'i'abihebuwediya ma galiha duluhina 'oinega silatuma . Ma mumugadi gala hedade , 'oinega geya sawasawahina ma 'aigeda taiya 'idi tupwaina 'oinega 'itauya .
40008029	Siteluwaedi Yesu si'iteya ma sitala'asona , sigwae , “ Cei ! Cowa Yehoba Natuna , to'aha 'utohotoho ma 'abehega 'upaihowa 'oima ? Cabehega tuta bewa 'unaoma sabi 'abihe muyemuyemai ma muliyetega heyatala ? ”
40008030	Ma deidiya bawe baibaiwadi siduladula , ma 'adi to'itayahinao si'ita'itayahidi .
40008031	Coinega hi'ahi'aedi Yesu 'oina si'ahwanoiya , sigwae , “ Ceguma 'uula latuhemai , sawasawahina ma baweyedi nage 'oidiya 'uhetunemai ? ”
40008032	Ma 'ihegwaediya , “ Walatuma . ” Ta loheloheya siteluwaedi 'oidiyega hi'ahi'aedi siulalatuwa ta silomwaya mwayauwa , bawe 'oidiya siluhuwa , 'oinega baweyedi mabwaiyadi sipili butubutu ta 'ade'adewalega sibe'uwa ma holai sidamana .
40008033	Coinega baweyao 'adi to'itayahinaowedi simatauta ma sidena sitauya 'idi 'asa , ma ginauledi si'itediya mabwaiyana sihepwailediya tomiya 'asaedi 'oidiya , to'aha gide yauyauledi 'oidiya 'ilatuwa .
40008034	Ta tomiya 'asaedi mabwaiyadi silatuma Yesu sabi 'itaina , ma tutaina silobeya silohesohesoiyeya ma 'abehega 'idi tupwa 'i'ebesine .
40009001	Coinega Yesu wagai 'igeluwa ma 'ihabala hila 'ina gogowa .
40009002	Ma 'aigeda topeu boda si'ahaliya 'ina 'ebe'eno 'oina ma sinaoleyama Yesu 'oina . Bodaedi 'idi hemisa Yesu 'isanapuya ma topeu 'ihegwaeya 'igwae , “ Natugu , 'uyaliyaya , 'ino mumuga galadi 'adi nuwasam 'uloba pwaiya . ”
40009003	Ma tupwadi loina 'ana tohe'itao Yesu 'ina gwae sihesagoheya ma taudimo sihehegwaegwae sigwae , “ Yesuina 'igwaegwae hopa'ala Yehoba 'oina . ”
40009004	Cidi nuwatuhuina Yesu 'isanapu pwaiya ma 'ihegwaediya , 'igwae , “ To'aha weyahina 'atemiyega wanuwanuwatuhu galana ?
40009005	Ma to'aha wanuwatuhuya yada gwae loheya bewa 'oina ma 'abehega yagwae , ‘ Cino mumuga galana yanuwasam pwaiya ’ , nuwana yada gwae , ‘ Cutoholo ma 'utauya ’ ?
40009006	Ma wasanapu 'abehega taugu Loheyaiguina bale'uwa ma sawesawehigu tomota 'idi mumuga galana yanuwasamudi . ” Coinega topeuina 'ihegwaeya , 'igwae , “ Cutoholo ma 'ino 'ebe'eno 'u'ahali ma 'utauya 'ino gogowa . ”
40009007	Coinega topeuina 'itoholowa ma 'itauya 'ina gogowa . ’
40009008	Ma bodaedi paihowa bewa si'iteya ma ma'idi he'asisi Yehoba sihehepwatuwe , weyahina tauna Yesu 'ana to'abihewaiwai .
40009009	Coinega Yesu tupwa bewa 'i'ebesineya ma 'itauya , ma loheya 'aigeda 'i'iteya , sanina Madiu , takesi 'ana hada 'ebe paihowa 'alona 'imiyamiya , 'oinega 'ihegwaeya , 'igwae , “ Madiu , 'umuliyegau . ” Ta Madiu 'itoholowa ma Yesu 'imuliyeya .
40009010	Muliyetega hada 'aigeda 'oina Yesu 'iluhuwa sabi 'ai ma tolopui gide takesi 'ana to'ewao ma tolopui tupwadi wete sinaoma , ma Yesu ma'ana tomuliyao ma'iyadiyao simiyatoiya .
40009011	Coinega tupwadi Palisiyao si'iteya ma Yesu 'ana tomuliyao 'oidiya sihesilala , sigwae , “ To'aha weyahina 'imi tohe'ita takesi 'ana to'ewao ma wete togala tupwadi ba'idanao si'ai'ai hegogona ? ”
40009012	Ma Yesu gwae bewa 'ihesagoheya ma 'ihegwaediya , “ Taudi wahidi waiwaidi geya nuwadi to'abihebwebwe'ana , ma tolohalao hesi .
40009013	Coinega 'ilobwainegomiya ma Yehoba 'ina gwae wanuwa sabwalena Buki He'asisi 'oina , 'igwaeya , ‘ Nuwanuwagu 'atemuyamuya , ma geya nuwagu pwaoli . ’ Bewa yanaoma geya tobwebwe'ana weyahidi , ma hesi topui sabi 'abihetedi . ”
40009014	Ta Yoni 'ana tomuliyao sinaoma ma Yesu sihegwaeya , sigwae , “ Tauma ma Palisiyao 'ima tapwalolo weyahina 'ai 'oinega 'ahudi , ma togidega ma 'oinega 'owa 'a tomuliyao geya sida hudi ? ”
40009015	Coinega Yesu gwae hegehegedi 'i'ebwaediya , 'igwae , “ Togidega , sawasawahina hai 'ana toyo'owao sinuwagala 'eguma tohai meloheyana ma'iyadiu siyaliyaliyaya ? Nuwana geya , 'awa ? Ma wanuwatuhuyahi 'abehega tuta 'inaonaoma ma tohaiina 'i'ebesinedi , ma hesi sinuwagala ma 'e'ahai 'oinega si'etala he'asisi . ”
40009016	Ma 'aigeda wete gwae hegehegedi 'ihegwaediya , 'igwae , “ Geya sawasawahina ma 'ale'o 'ehauna tupwatupwana 'ale'o miyamiyana tabwabwada , 'amuge gide taigalaina 'ilotaigalasehe .
40009017	Ma geya wete sawasawahina ma we'aha 'ehauna ma waiwaina tasiwa 'wapi 'ebesiwa miyamiyana 'oina . Ceguma bewa gide tapaipaihowa 'ese , we'aha 'ina seseha 'oinega 'wapiina 'ilotaigala , ma we'ahaina 'ilotasiwa , ma 'oinega 'ebesiwaina 'igala . Ma 'ilobwaineya ma we'aha 'ehauna ma waiwaina tasiwa 'ebesiwa 'ehauna 'alona , ma 'oinega mabwaiyana bwebwe'ana . ”
40009018	Cabwa Yesu 'ihehegwaegwae ma 'aigeda toloina 'inaoma ma Yesu matana 'i'ahetulasa , ma 'igwae , “ Bada , natugu wahinena nige 'i'amasa , ma nuwanuwagu 'unaoma ma wahina 'u'abitoho ma 'itoholo hila . ”
40009019	Ma Yesu 'itoholowa ta ma'ana tomuliyao toloinaina simuliyeya ,
40009020	ma sitautauya , ma wahine 'aigeda bweyahina 'idaudau bolime tuwelo 'oidiya mulidiyega 'inaoma , ma Yesu 'ana 'ale'o papalina 'i'abitohoya .
40009021	Weyahina 'ina nuwatuhu 'atena 'igwaeya , “ Ceguma tuwa Yesu 'ana 'ale'omo ya'abitoho , nata yabwebwe'ana . ”
40009022	Ma Yesu 'ilo'itahila ta wahineina 'i'iteya , ma 'igwae , “ Yauwedo natugu , 'ino hemisega 'ubwebwe'ana pwaiya . ” Ma tuta nage 'oina wahineina 'ibwebwe'ana .
40009023	Coinega Yesu 'itauya ma toloinaina 'ina hada 'ilatuwa ma 'i'iteya todou sidoudou ma lololi 'ana tomu'ao lololi simu'amu'adi , ta 'enadi madou hedada .
40009024	Ta Yesu 'ihegwaediya 'igwae , “ Walatu . Gwama bewa geya 'i'amasa , ma hesi 'i'eno sineya . ” Ma simaluweya .
40009025	Eeta bodaedi silatuwa ma Yesu 'iluhuwa ma gwamaina nimana 'i'abiya , ta mayawasina 'itoholowa .
40009026	Muliyetega wasaina bewa 'i'edadana tupwa mabwaiyana 'oidiya .
40009027	Tupwa nage 'oinega Yesu 'itautauyama , tomata gibugibu 'eluwa simuliyeya , ma sibwaubwau 'enadi madouna 'oinega , sigwae , “ Debida tubuna ee , 'u'atemuyemuyemai ! ”
40009028	Ta hadai 'iluhuwa ma tomata gibugibuwedi sinaoma 'oina , ma Yesu 'ihegwaediya , “ Togidega wahemisegauwa 'abehega sawasawahigu matami ya'abi he'asilala ? ” Ma taudi sigwae , “ Bada , sawasawahiu . ”
40009029	Coinega matadi 'i'abitohodiya ma 'ihegwaediya , “ Cimi hemisa 'oidiyega matami si'asilala , ”
40009030	ma matadi si'asilala . Ma Yesu loina pa'alina 'i'ebwaediya , 'igwae , “ Sahena taiya 'oina wahehepwailegau . ”
40009031	Ta hesi sitauya , ma Yesu 'ina loina siligehiya , ma 'ina paihowaina sihepwaila dadaneya tupwa mabwaiyana 'oidiya .
40009032	Ma Yesu ma'ana tomuliyao sitautauya , ma 'aigeda loheya welabana memenana sibuiya sitoeyama Yesu 'oina .
40009033	Ma 'oinega Yesu welabana 'ipa'iya , ma loheyaina 'ibwebwe'ana ma 'ihegwaegwae . Ma boda ma'idi yaliyaya Yesu si'ahwa bwebwe'aneya , ma sigwae , “ Geya 'eta taiya 'ina paihowa bewa gide ta'ita Isileli 'alona . ”
40009034	Ma hesi Palisiyao sigwaeya , “ Welabanao 'idi bada 'ina waiwaiyega Yesu welabanao 'ipa'ipa'idi , ma geya Yehoba 'ina waiwaiyega . ”
40009035	Ta Yesu 'asa madoudi ma 'i'iudi 'oidiya 'isakowasiya ma 'idi hada tapwalolowao 'oidiya 'ihe'ita ma 'iloguguya Yehoba 'ina loina tetelina weyahina , ma wete lohala baibaiwana 'oidiyega tomota 'i'abihe bwebwe'anediya .
40009036	Ma boda 'i'itediya ma 'i'atemuyemuyediya , weyahina 'adi mwauwao 'oidiyega geya 'adi to'abihetenamo , gide sipi 'wani'wanidi , geya 'adi to'itayahinamo .
40009037	Ma 'ana tomuliyao 'ihegwaediya , “ Mamasalai bwebwe'ana , ma to'eli'eli 'omi hisahisamimo .
40009038	Coinega tanoha taniwagana 'oina wa'ahwanoi ma topaihowao wete 'ihesumanedi , 'ina tanoha si'eli . ”
40010001	Yesu 'ana tomuliyao site tuwelo 'ibwauwediya ma loina ma waiwai 'i'ebwaediya ma 'oinega sawasawahidi hi'ahi'a tomota 'oidiyega siulalatuhedi ma lohala ma we'a 'oidiyega tomota si'abihe bwebwe'anedi .
40010002	Cana tomuliyaowedi sanidiyao bewa : Nugeta Saimoni , tauna sihesaniyeya Pita , ma tasina Andulu , wete Yemesa ma tasina Yoni , taudi tamadiu Sebedi ,
40010003	wete Pilipi ma Batolomiu ma Tomasi ma Madiu , tauna takesi 'ana to'ewa , ma wete hali Yemesa tauna Alipiyo natuna , ma Tadiyasi ,
40010004	ma wete hali Saimoni , tauna to'ala'ohe'ohe Isileli 'ina miyawasi Loma weyahina , ma Yudasa Isakaliyota , tauna 'abwa Yesu 'itebae .
40010005	Yesu site tuwelowedi 'iloinediya ma 'ihesumanediya , 'igwae , “ Sahena taudi ganamuli 'oidiya watautauya , ma wete sahena Sameliya 'asanao 'oidiya waluhuluhu ,
40010006	ma hesi sipi 'wani'wanidi 'oidiya watauya , taudi beno 'ida bodao meIsileli ,
40010007	ma 'oidiya wahepwaila 'abehega Yehoba 'ina loina 'ilatu pwaima .
40010008	Tolohalao wa'abihe yawesaidi ma to'amasa wa'abihe toholodi ma tolepelowao wa'abihe bwebwe'anedi , ma wete hi'ahi'a tomota 'oidiyega waulalatuhedi . Yehoba 'ina helau 'i'ebwae daisigomi pwaiya , 'oinega 'omi wete sawasawahimi ma wa'ebwaya 'awawa tomota 'oidiya .
40010009	“ Ma 'imi sakowasi 'oina sahena mane 'imi peha 'oidiya wado'odo'o , haite weyahina .
40010010	Sahena wete peha wa'ewa'ewa , sahena wete 'ami 'ale'o 'eluwa , sahena 'ami butu 'eluwa , sahena 'imi digona 'eluwa wa'ewa'ewadi , ma hesi 'abwa 'ami 'iluwana waloba , 'abwa wa'ai .
40010011	“ Ma 'eguma 'asa madouna bo 'i'iuna 'oina waluhu wa'ebesa nugeta taiya 'ina mumuga 'ausalana , ma 'oina wahetaumana ee 'ana siga tupwaina wa'ebesine .
40010012	Ma 'eguma 'aigeda hada 'oina waluhu , nugeta waloyauwedo 'oidiya .
40010013	Ceguma susuwedi 'idi mumuga 'ausalana , wahelauwedi ma wagwae helauwedi , ma 'eguma 'idi mumuga galana sahena 'imi helau ma 'imi gwae helau 'oidiya wamudamudali .
40010014	“ Ma 'eguma geya 'aigeda taiya 'itoegomi 'ina hada , nuwana 'imi gwae geya 'ihesagohedi , 'asaina 'oinega walatu ma 'ahemiyega gawalina walohutuhutui yahuledi 'idi tupwa , beno 'ebe'ita 'asa taniwagadiyao 'oidiya , ma muliyetega 'asaina wa'ebesine .
40010015	Moisa , 'abwa yatala 'ana tuta 'oina , taudi 'asaedi silologwahategemiya loina madou hedada siloba , ma geya gide meSodoma ma meGomola 'adi loina .
40010016	“ Wanuwatuhuyahi 'abehega taugu yahesumanegomi gide sipi manamanasamumi watautauya 'edewa lolosasa gamwagamwanidiya , 'oinega sawasawahina ma wanuwasanapu mwata gide , ma hesi wamumuga hohonuha gide gabubu .
40010017	“ Coinega wa'itayahigomi , weyahina tomota 'abwa sitauyegomi , yatala weyahina , ma hada tapwalolo 'oidiya 'abwa si'etutuwegomi ,
40010018	ma sitoegomi ma sitauyegomi toloinao ma kiniyao matadiya ma sihe'ewegomi , weyahina 'omi 'abehega 'igu bodao , ma wasagu 'oidiya wahepwaile , ma wete tupwa 'atamana tomotaedi 'imi hepwaila sihesagohe .
40010019	“ Ma 'eguma matadiya sihetohologomi sahena wa'ate'ateyoho togidega wagwae 'esa , weyahina tutaina 'abwa Yehoba 'imi gwae 'ida 'ebwaegomi ,
40010020	ma geya 'abehega 'omi wagwaegwae , ma Yehoba yaluyaluwana 'oimiyega 'igwaegwae .
40010021	“ Ma wete tuta sinaonaoma 'oidiya tomota 'idi susu 'alona lo'aleha 'ilatu weyahigu , beno loheya tasina 'itebae ma silohe'amasi . Gide wete tamana natuna 'itebae ma silohe'amasi . Wete gwagwama sinadiyao ma tamadiyao 'oidiya silo'aleha ma silohe'amasidi .
40010022	Ma tomota mabwaiyadi silo'alehegomi weyahina 'omi 'abehega 'agu tohemisao . Ma 'eguma taiyawedi si'alama'i'ita ma sitoholo pa'ala ma 'ana siga tuta 'ana 'ebelosaloha 'oina , 'abwa yaliyaya hataya siloba .
40010023	“ Ma 'eguma 'aigeda tupwa 'oina sihunuhunugomi , wadena hali 'asa 'oina . Moisa 'abwa , sahena 'asa mabwaiyana Isileli 'alona wapaipaihowa salohi , ma taugu loheyaiguina yahilama .
40010024	“ Tomuliya geya sawasawahina ma 'ina tohe'ita 'imadousine . Gide wete topaihowa geya sawasawahina ma 'ina bada 'iloine .
40010025	Ma hesi 'ausala 'eguma 'abehega 'omi 'agu tomuliyao , ma 'omi ma taugu tahemahemahetena . Weyahina taugu hada toniwagagu , ma 'eguma sihesaniyegau Tomudulele , 'omi 'igu bodao 'abwa si'ahwa galagalaegomi madouna .
40010026	“ Coinega sahena tomotaedi wamatamatautedi , weyahina ginauledi 'wai'waihidi 'abwa Yehoba 'i'abi latuwedi , ma si'asilala .
40010027	Eeta to'aha guguyou 'oina yahepwailediya 'oimiya , sabwelowa wahepwailedi tomota baibaiwadi 'oidiya , ma to'aha yahe'ahwa henahenaeya 'oimiya wahepwaila latuwedi 'imi talube'uwega .
40010028	“ Ma taudi wahimi silolohe'amasi sahena wamatamatautedi , weyahina taudi wahimimo sawasawahina ma silohe'amasi , ma yaluyaluwami geya'abwa . Ma hesi Yehoba wamataute , weyahina tauna sawasawahina ma 'asa 'ala'alatana 'oina wahimi ma yaluyaluwami 'ilohe'amasi luwedi .
40010029	“ Cebe'ita bewa , 'eguma dinegwa 'eluwa tagimwanedi , 'adi maisa toea 'aigeda tuwa , ma hesi Yehoba 'i'ita'itayahidi , ma 'eguma 'aigeda 'i'amasa , beno Tamamiuina 'ina nuwatuhu 'oinega .
40010030	Ma bwagana geya sawasawahina ma hunuhunuwa wahasili deba 'aigeda 'oina , ma hesi Yehoba 'adi baibaiwa 'isanasanapu .
40010031	Coinega sahena wa'ate'ateyoho , weyahina 'omi Yehoba 'ina ginaula madouna , ma dinegwa geya ginaula madouna .
40010032	“ Ceguma taiyawedi weyahigu sihehepwaila tomota matadiya , 'abwa galewa taugu wete weyahidi yahepwaila Tamagu matana .
40010033	Ma 'eguma taiyawedi siuhalegau tomota matadiya , taugu wete 'abwa galewa Tamagu matana yauhaledi .
40010034	“ Sahena wanuwanuwatuhu 'abehega 'igu dobima bale'uwa 'oinega nuwadaumwala waloba . Geya hene , ma 'aleha hesi .
40010035	Cigu dobima weyahina loheya tamana 'ilo'alehe , ma wete wahine sinana 'ilo'alehe , ma wahine lawana 'ilo'alehe ,
40010036	ma loheya 'ina susu silo'alehe .
40010037	“ Ma 'eguma taiya tamana ma sinana 'ihelauwedi madouna , ma taugu 'i'iuna , tauna geya sawasawahina ma 'imuliyegau . Ma 'eguma taiya wete natuna meloheyana bo mewahinena , 'ihelauwe madouna , ma taugu 'i'iuna , tauna geya sawasawahina ma 'imuliyegau .
40010038	Ma 'eguma taiya yawasina geya 'itagwale ma 'i'amasa kelose 'oina , gide taugu , tauna geya sawasawahina ma 'imuliyegau .
40010039	Ma 'eguma taiya tauna yawasina weyahina 'ipaipaihowa , 'abwa 'i'wadalele ; ma 'eguma taiya yawasina 'i'wadalele weyahigu , 'abwa yawasi 'ausalana 'iloba hila .
40010040	“ Ma 'eguma taiya 'itoegomi , taugu ma 'agu Tohesumanaina wete 'itoemai .
40010041	Ma 'eguma 'owa palopita 'utoe 'ina hepalopita weyahina , 'abwa palopita 'ana maisa 'uloba . Ma 'eguma 'owa loheya 'ausalana 'utoe 'ina mumuga bwebwe'ana weyahina , 'abwa loheya bwebwe'ana 'ana maisa 'uloba .
40010042	Ma 'eguma 'owa we'aha gogai 'agu tohemisa 'ehauna 'aigeda 'oina 'u'ehele , yahegwaego 'abwa 'a maisa 'ausalana 'uloba . ”
40011001	Yesu 'ina lohatoto 'ana tomuliyao site tuwelo 'oidiya 'ilosalohiya , ma 'oinega tupwaina 'i'ebesineya ma 'isakowasiya 'asaedi 'aigeda 'aigeda 'oidiya , 'ihe'ita ma 'ilolohatoto .
40011002	Tuta nage 'oina Yoni to'abihebabitaiso deliya silagu pwaiya , ma To'abihetenaina 'ina paihowa tetelina 'ihesagoheya , ma 'oinega 'ana tomuliyao 'ihesumanediya ta sitauya Yesu 'oina ,
40011003	ma sihesilaleya , sigwae , “ Togidega 'owa To'abihetenaina weyahiu 'ayamwayamwa , bo hali loheya 'ayamwayamwa ? ”
40011004	Ta 'idi gwae Yesu 'ihemaiseya , 'igwae , “ Wahila ma Yoni 'oina wahe'ote'otetela ginauledi 'oiguwega wahesagoheya , ma wete wa'itediya ,
40011005	tomata gibugibu matadi 'itayahala pwaiya , tohe'au'au sibwebwe'ana pwaiya ta sitautauya , tolepelo wahidi sibwebwe'ana hila , totenatuitui gwae sihehesagohe , to'amasa sitoholo hila , ma wete tohewewelohe tetela bwebwe'ana sihesagohe pwaiya .
40011006	Coinega watauya ma Yoni wahegwae ma sahena weyahigu 'ihehenuwanaluwa , weyahina 'eguma taiya 'ina hemisa weyahigu geya 'iwe'a , tauna 'iyaliyaya . ”
40011007	Eeta Yoni 'ana tomuliyaowedi sihila , ma Yesu 'i'ahwa lalagata ma boda 'oidiya Yoni weyahina 'ihepwaila 'igwaeya , “ Mwalo mabwaiyami tupwa balabala 'awawa watauya Yoni sabi hesagohaina , ma to'aha nuwanuwami ma 'abehega wa'ita ? Cemi nuwanuwami 'abehega 'aigeda pwatula sinabwana yaumai 'inihunihuwe wa'ita ?
40011008	“ Bo nuwana 'aigeda loheya ma 'ana 'ale'o wasawasa sabi 'itaina ? Bo geya , weyahina taudi ma 'adi 'ale'o wasawasa toloina madoudi 'idi tupwa simiyamiya .
40011009	“ Ma to'aha hede weyahina ta watauya balabala 'awawa ? Nuwana 'abehega wanuwatuhuya nata palopita 'aigeda wa'ita 'awa ? Moisa , loheyaina wa'iteya palopitao 'imadou sinediya .
40011010	Yoniina weyahina mwalo Yehoba 'ina gwae Buki He'asisi 'oina bewa gide 'ihepwaila nugeteya , 'igwae , ‘ Bewa 'igu tohalewasa yahesumane matauwa 'itautauya , ma 'ino 'eda 'ihuna . ’ ”
40011011	Ta Yesu wete 'igwae , “ Moisa , Yoni to'abihebabitaiso tauna mebale'u mabwaiyadi 'imadou sinediya , ma hesi mabwaiyadi taudi Yehoba 'ina 'ebeloina 'alona Yoni simadou sineya .
40011012	“ Tuta Yoni 'ina 'abihebabitaiso 'oinega ma nige , tomota sitohotoho waiwai ma 'abehega Yehoba 'ina 'ebeloina 'oina siluhu , ma tohewaiwaiyedi taudi 'idi waiwaiyega siluhu .
40011013	Mwalo palopitao mabwaiyadi 'idi gwaeyao ma Mosese 'ina loina 'oidiyega gwae hemisa sigwae nugeta eeta 'ana laba Yoni 'itauyama .
40011014	Ma 'eguma nuwanuwami ma wanuwasabwalena Yoni weyahina , wada sanapu 'abehega tauna tuwa Ilaitiyaina weyahina wayamwayamwa .
40011015	“ Coinega 'eguma taiya matenana gwae bewa 'ihesagohedi .
40011016	“ Comi boda 'ehaumi togidega yagwae hegehegedi 'esa weyahimi ? Nuwana yagwae 'omi gide tuwa gwagwama 'ebe maketi 'alona si'e'eheyaheyale , ma 'iyadiyao 'oidiya sibwaubwau sigwae ,
40011017	‘ Ciyamayao , togidega 'iya ta 'alahulahusa ma geya wada sobuwa ! Ma wete 'adou gwaegwae ma geya wada douwa ! ’
40011018	“ Gwae hegehegediyedi 'ana nuwasabwalena 'abehega Yoni 'inaoma ma geya 'i'ai ma geya 'inuma , ma 'oinega wagwae 'abehega hi'ahi'a Yoni 'i'abi hebuweya !
40011019	Ma taugu Loheyaiguina yanaoma ma ya'ai'ai ma yanumanuma , ma wete weyahigu walolomugi , wagwaegwae , ‘ Loheyaina to'ai ma tonuma hedahedade , ma topui takesi 'ana to'ewao ma topui baibaiwadi 'ihe'iya'iyaguwedi . ’ “ Ma taudi tosanapu moisa 'abwa 'idi paihowa bwebwe'adi 'oidiyega sanapu moisa 'ilatulatu . ”
40011020	Coinega Yesu 'asaedi 'ina paihowa waiwaidi si'iteya , ma geya sinuwabui 'idi puiyao 'oidiyega , taudi 'iheheliyediya , 'igwaeya ,
40011021	“ Comi meKolasini ma meBedeseida 'atemuyamuyaimi hesi . Weyahina 'ebe henainaidaedi yapaihowa pwaidiya 'oimiya , ma hesi geya wanuwabui . Ma hesi 'eguma meTaiya ma meSaidoni 'oidiya yada paihowediya , beno mwalo hene sida nuwabuiya , ma sibasibauwa 'adi 'ale'o sida 'otedi ma giba 'oidiyega sida gibadi ma sida he'itaedi 'abehega 'idi mumuga galadi 'oidiyega sinuwabui pwaiya .
40011022	Ma hesi 'omi geya , 'oinega yatala 'ana sabwelo 'oina nata Yehoba meTaiya ma meSaidoni 'i'atemuyemuyedi , ma 'omi sahena .
40011023	“ Ma 'omi meKapaneumi togidega ? Cabehega taumimo wa'abilagasigomi galewa , 'awa ? Geya hene ! Ma hesi nata Bwebweso 'alona siula dobihegomi . Weyahina 'ebe henainaidaedi yapaihowa pwaidiya 'oimiya ma hesi geya wanuwabui , ma mwalo 'eguma meSodoma 'oidiya yada paihoweya , mwalo hene sida nuwabuiya , ma 'ane Yehoba sahena 'imutumutudi , ma nige 'idi 'asa 'ida miyamiya .
40011024	Coinega yatala 'ana sabwelo 'oina Yehoba nata meSodoma 'i'atemuyemuyedi , ma 'omi sahena . ”
40011025	Tuta nage 'oina Yesu 'igwaeya , “ Yauwedo Tamagu , 'owa galewa ma bale'u 'adi toloina , sanapu bewa 'udahweya tosonogao ma tonuwasabwalenao 'oidiyega , ma hesi gwagwama 'i'iudi 'oidiya 'uhe'itaeya .
40011026	Moisa Tamagu , 'ino nuwatuhu bewa 'ausala . ”
40011027	Ma wete 'igwaeya , “ Ginaula mabwaiyana Tamagu nimaguwa 'ilagu pwaidiya ma Tamaguina taboinamo 'isanapugauwa , ma taugu wete Tamagu taugumo yasanapuya , ma wete 'eguma taiyawedi taudi nuwanuwagu ma Tamagu yahe'itae 'oidiya , taudi wete sisanapu .
40011028	“ Ma 'oinega 'omi 'imi paihowa mwauna , wanaoma 'oiguwa , ma ya'abihe 'aiyawasigomi .
40011029	Ma 'omi wahe'au'aunawegau ma ma'iyagwao tapaihowa , ma 'oinega yaluyaluwami 'idi 'aiyawasi siloba , weyahina taugu 'igu mumuga nuhana ma tonuwasulu .
40011030	Coinega paihowaedi ma 'aha'ahalaedi ya'ebwaegomi meyameyahana . ”
40012001	Sabatiya Yesu ma'ana tomuliyao tanoha 'alonega sitauya , ta tomuliyaowedi sigomaleya , 'oinega witi huwaina si'abilolodiya ma si'aiya .
40012002	Ma tutaina Palisiyao si'itediya , Yesu sihegwaeya , sigwae , “ Bada , togidega ma 'oinega 'a tomuliyao Sabati 'ana loina siligeligehi ? ”
40012003	Coinega Yesu 'idi gwae 'ihemaiseya , 'igwae , “ Buki He'asisi 'oina sileleya Debida weyahina , 'eguma wahasili wasanapu 'abehega Debidaina ma'iyanao sigomaleya ,
40012004	ta Yehoba 'ina hada 'iluhuwa ma beledi hehe'asisina 'i'eweya ta si'aiya . Belediina ma'ana loina , 'abehega topwaolimo 'adi tagwala ma si'ai , ma hesi sigomaleya ta 'oinega tuwa si'aiya .
40012005	“ Buki He'asisi 'alona loina wete 'imiyamiya 'abehega Hada He'asisi 'ana topwaoliyao Sabati 'ana loina siligehi , ma beno geya pui .
40012006	“ Moisa Hada He'asisi ginaula madouna , ma hesi 'aigeda ginaula madou hedade bewa .
40012007	Yehoba 'ina gwae 'abehega , ‘ Pwaoli geya nuwagu , ma 'atemuyamuya hesi . ’ Ceguma gwae bewa 'ana sanapu wasanapu , sahena 'agu tomuliyao wa'ahwa'ahwa galagalaedi , weyahina geya sipui .
40012008	“ Weyahina Sabati 'ana toloina loheyaiguina taugu tuwa . ”
40012009	Nage 'oinega Yesu 'itauya , ma 'idi Hada tapwalolo 'oina 'iluhuwa .
40012010	Ta nobwa 'aigeda loheya nima meyomeyona , 'oinega Palisiyao Yesu 'oina sihesilala , sigwaeya , “ Bada , togidega , sawasawahina ma Sabati 'oina tolohala ta'abihe bwebwe'anidi ? ” Ma 'idi hesilalaina weyahina beno 'eguma Yesu 'igwae pui , eema sihe'ewa toloina matana .
40012011	Ma 'idi gwae Yesu 'ihemaiseya , 'igwae , “ Togidega 'omi 'eguma 'aigeda ma'ina sipi 'aigeda tuwamo , ma sabwelo Sabati 'oina gaula 'alona 'ibe'u , 'ilobwaineya ma 'ilisi hanehe ?
40012012	Moisa sipi ginaula 'i'iuna , ma tomota hesi ginaula madouna . Coinega sawasawahina ma paihowa bwebwe'adi Sabatiya tapaihowadi . ”
40012013	Coinega Yesu loheyaina 'ihegwaeya , 'igwae , “ Nimau 'uyasi . ” Ta loheyaina nimana 'iyasiya ma 'ibwebwe'ana hila , gide wete hali nimana .
40012014	Ma hesi Palisiyao ma'adi gamwasowala silatuwa ma taudimo siloina togidega Yesu silohe'amasi 'ese .
40012015	Taudi 'idi loina 'waihina Yesu 'isanapu pwaiya , 'oinega tupwa nage 'i'ebesineya ma 'itauya hali tupwa , ma tomota mabwaiyadi simuliyeya , ta nage 'oina tolohala mabwaiyadi 'i'abihe bwebwe'anediya ,
40012016	ma wete 'ihegwaediya ma 'abehega sahena sihehepwaila dadane tomota 'oidiya .
40012017	Cina paihowaina bewa mwalo palopita Aiseya Yehoba 'ina gwae 'ihepwaila nugeteya , 'igwae ,
40012018	“ Wa'ita 'igu topaihowa bewa hesihesinuwaina , ma 'ateguwega yahelauweya ma'igu yaliyaya . Yaluyaluwagu yalagu 'oina ma loina dumwaludi 'ihepwailedi taudi ganamuli 'oidiya .
40012019	Tauna nata geya 'ihehe'ohe'ohe bo 'ihehebwaubwau bo 'asa 'alona 'igwaegwae 'asona .
40012020	Digona lasalasana sahena 'ilologwahate . Ma wete wodam butabutana sahena 'iuleule , ta 'ana siga tauna 'oinega loina dumwaluna 'ihewaiwai ,
40012021	ma 'ane tauna saninega tomiya ganamuli sihemise . ”
40012022	Caigeda loheya , mwalo welabana 'idi paihowega matana sigibuwa , ma wete memenana 'ibuiya , 'oinega si'eweyama Yesu 'oina ta 'i'abihe bwebwe'aniya , ma sawasawahina 'igwae ma 'i'ebubuna .
40012023	Coinega tomota mabwaiyadi nuwadi 'ihenainaida ma sigwae , “ Bewa To'abihetenaina , Debida 'ina susuwega , 'awa ? ”
40012024	Ma hesi Palisiyao paihowa bewa wasana sihesagoheya ma sigwae , “ Geya , ma hesi welabanao 'iyadi sanina Tomudulele 'ina waiwaiyega hi'ahi'a 'iula latuhediya . ”
40012025	Ma Yesu 'idi nuwatuhu 'isanapu pwaiya ta 'ihegwaediya , 'igwae , “ Tomudulele tauna 'iyanao geya sowana 'iulaula latuwedi . ” Ma wete 'igwae , “ Ceguma 'aigeda 'ebeloina 'oina tomota siwataha ma siboidimo silolo'aleha , 'abwa 'ebeloinaina 'iwe'a ma 'ibe'u . Casa bo susu wete gide 'eguma 'alodiya wataha 'ilatu , 'abwa siwe'a ma sibe'u .
40012026	“ Seitani wete gide , 'eguma ma'ina bodao siboidimo silo'aleha , nata 'ina 'ebeloinaina 'ibe'u .
40012027	Wagwae pwaiya 'abehega taugu Tomudulele 'ina waiwaiyega hi'ahi'a yaula latuwediya , ma taiya hede 'ina waiwaiyega 'omi waulaula latuwedi ? Tomudulele 'oinega , bo Yehoba 'oinega ? Bewa weyahina wanuwanuwatuhu ma wasanapu 'abehega taiya taugu .
40012028	“ Ma taugu hesi Yehoba Yaluyaluwana 'ina waiwaiyega hi'ahi'a yaula latuwediya , 'oinega wasanapu 'abehega Yehoba 'ina loina 'ilatu pwaima 'oimiya .
40012029	“ Cebe'ita bewa loheya waiwaina gide Seitani 'ina hada . Geya sawasawahina 'aigeda taiya 'iluhu ma 'ina tobwatobwa 'ilohetuwe , ma hesi 'eguma 'aigeda loheya balaeyega tohewaiwaiina nimana ma 'ahena 'ipai nugetedi , ma 'oinega muliyetega sawasawahina 'iluhu 'ina hada ma tobwatobwaedi 'ilohetuwe .
40012030	“ Ceguma taiyawedi taudi geya 'agu to'abihetenao , taudi 'agu 'alehao . Ma wete taudi taiyawedi geya ba'idagwao 'ada paihowa hegogona , taudi 'igu paihowa si'abi'abi hegala .
40012031	“ Coinega bewa yahegwae bwaibwainigomi 'abehega tomota 'idi puiyao ma 'idi gwae galadi mabwaiyana Yehoba 'inuwasamudi . Beno namo 'eguma Yaluyaluwa Tabuna si'ahwa galegale , geya sowana Yehoba 'inuwasamudi .
40012032	“ Ma 'eguma taiya 'i'ahwa galegalegau taugu Loheyaiguina , Yehoba nata gwaeina 'inuwasam , ma 'eguma taiya Yaluyaluwa Tabuna 'i'ahwa galegale gesowana Yehoba 'inuwanuwasam , tuta bewa 'oina , ma tuta sinaonaoma 'oidiya . ”
40012033	Yesu wete 'ihegwaediya , “ Caiwe 'eguma 'ausalana , huwaina wete 'ausalana . Ma 'eguma 'aiwe galana , huwaina wete galana . Weyahina 'aiwe 'aigeda 'aigeda huwaidi 'oidiyega tasanasanapudi 'abehega 'aiwedi 'ausaladi bo galadi .
40012034	“ Comi tuwa mwata natunao , 'oinega geya sawasawahina ma gwae 'ausaladi wa'inanadi , weyahina mabwaiyami togala , ma wete 'imi nuwatuhuwao to'aha gide 'atemiya simiyamiya , tuta mabwaiyana 'ahwamiyega silatulatuma .
40012035	Weyahina loheya 'ausalana 'atenega ginaula 'ausaladi 'ipaihowa , ma hesi loheya galana 'atenega ginaula galadi 'ipaipaihowadi .
40012036	“ Coinega yahegwaegomi 'abehega sabwelo yatala 'oina 'omi 'imi gwae bwagabwaga mabwaiyadi weyahidi Yehoba 'ihesilalegomi , ma huhuna wahepwaile latuwedi .
40012037	“ Ma 'owa 'ino gwaeyao tuwa 'oidiyega Yehoba 'i'ahwa bwebwe'anego , bo nuwana 'i'ahwa galegalego . ”
40012038	Eeta loina 'ana tohe'itao ma tupwadi Palisiyao Yesu sihegwaeya , sigwae , “ Tohe'ita , nuwanuwama ma 'ila'ilala 'aigeda 'upaihowa ma 'a'ita . ”
40012039	Ma Yesu 'ihegwaediya , “ Comi tomota 'ehaumi galami ma ganawala huhumi , beno huhuna 'ila'ilala wa'ebe'ebesa ma 'abehega 'oidiyega wasanapu bwaibwainigau 'abehega Yehoba 'oinega yanaoma , ma hesi sahena 'ila'ilalaedi wa'ita'ita . Beno namo palopita Yona weyahina wanuwatuhuyahi , tauna tuwa 'ila'ilala weyahimi .
40012040	Weyahina tauna Yonaina sabwelo 'etoi ma nihuwana 'etoi 'oidiya silahana madouna gamwana 'imiyamiya , 'abwa taugu Loheyaiguina wete gide sabwelo 'etoi ma nihuwana 'etoi 'oidiya bale'u 'alona yamiyamiya .
40012041	“ Cabwa sabwelo yatala 'oina nata meNinibe sitoholo ma mehau 'omi sihe'ewegomi , weyahina Yona 'oidiya 'ilohatotowa ma Ninibeyedi 'idi mumuga galana 'oidiyega sinuwabuiya , ma 'omi tuta bewa lohatoto 'ausala hedade wahesagoha pwaiya ma geya wada nuwabuiya .
40012042	Wete gide kuini mwalo yalasi 'oinega 'inaoma Solomoni 'ina gwae sonosonogadi sabi hesagohedi , ma 'abwa sabwelo yatala 'oina kuiniina 'itoholo ma mehau 'omi 'ihe'ewegomi , weyahina tauna bwagebwagega 'inaoma Solomoni 'ina gwae sonosonogadi sabi hesagohedi , ta sauga bewa gwae sonosonoga hedadedi wahesagohediya ma 'omi geya wada nuwabuiya .
40012043	“ Ceguma hi'ahi'a loheya 'aigeda 'oinega 'ilatu , loheya 'ibwebwe'ana , ma hi'ahi'aina nata tuwa 'atamana 'iyawayawala bwagabwaga ma 'ina 'ebe 'aiyawasi 'i'ebe'ebesa ma geya 'iloba .
40012044	Coinega hi'ahi'aina 'iboinamo 'oina 'igwae , ‘ Nuwana yalohihila 'igu 'ebemiya nugenugetana 'oina . ’ Eeta 'ihila ta 'ebemiyaina 'ilobeya hadenamo se'ise'ilina ma 'atu'atububuna .
40012045	Coinega 'itauya ma hi'ahi'a site sebeni wete 'itoedima ta ba'idanao siluhuwa 'ebemiyaina 'oina , ta nobwa ba'idanao simiyamiya . Eeta loheyaina 'ina miya si'abihegala bwaibwainiya , mwalo geya gide . Mehau 'omi wete gide togala ma 'imi 'ebe losaloha gala hedade . ”
40012046	Yesu 'abwa boda 'oidiya 'ihehegwaegwae , ma sinana ma tasinao sinaoma , ma 'atamana sitotoholo , ma si'ebe'ebesa togidega ma 'oina sigwae .
40012047	Coinega 'aigeda loheya wasadi 'i'eweyama Yesu 'oina .
40012048	Ta Yesu loheyaina 'ina gwae 'ihemaiseya , 'igwae , “ Taiya hede sinagu , ma taiyawedi tasigwao ? ”
40012049	Coinega 'ana tomuliyao 'oidiya 'ilonimasusuwa ma 'igwae , “ Bewa taudi sinagu ma tasigwao .
40012050	“ Weyahina 'eguma taiyawedi Tamagu galewa 'ina nuwatuhu simulimuliye , taudi tasigwao , nuwana nuhugwao , nuwana sinagwao . ”
40013001	Nage sabweloina 'oina Yesu hadaina 'oinega 'ilatuwa , ma 'idobi holai 'imiyatoiya .
40013002	Ma boda madouna si'autama 'oina , ta 'aigeda waga 'i'aha'ahai 'oina 'igeluwa , 'imiyatoiya , ma boda 'oya'oya sitotoholo .
40013003	Ma he'ita baibaiwana 'i'ebwaediya gwae hegehegediyega , 'igwaeya , “ To'abitanoha 'aigeda 'ina tanoha 'itauya , ma witi patuna 'isaweyaneya ,
40013004	ta tupwana patuwedi sibe'uwa 'edai , ma 'oinega bwasumo si'itediya , sisuluwa ta si'aidiya .
40013005	Ma tupwana patu bale'u loda'uda'uleina 'oina sibe'uwa , ma muliyetega sibwala mwayamwayauwa , weyahina bale'u 'i'iuna tuwa ,
40013006	'oinega hala 'ibwahalidiya ta siwelaiya , weyahina lamudi geya bale'u gogaina siloba .
40013007	“ Ma tupwana patu talitali 'oidiya sibe'uwa ma sibwala mahemahetena , ma talitaliyaedi 'ihewaiwaiya , ta 'isahila he'amasidiya .
40013008	Ma tupwana patu bale'u 'ausalana 'oina sibe'uwa , ta sibwalama ta simadouwa ma sihuwa , 'oinega patu huwadi 'adi baibaiwa handeledi , ma tupwana sikisiti , ma wete tupwana teti .
40013009	“ Ceguma matenami gwae bewa wahesagohe . ”
40013010	Ta 'ana tomuliyao silatuma ta Yesu sihegwaeya , sigwae , “ To'aha weyahina gwae hegehegediyedi bodaedi 'oidiya 'uhe'ita ? ”
40013011	Ma Yesu 'igwaeya , “ Comi Yehoba 'oimiya 'itagwala pwaiya ma 'ina loina 'alona 'ana tosanapuwao , ma bodaedi geya .
40013012	Ceguma taiyawedi gide ma'idi sanapu , nata loheposeyana madou hedade siloba , ma hesi 'eguma taiyawedi geya 'idi sanapumo ma to'aha nuwana 'oidiya 'imiyamiya nata mabwaiyana silohe'waihi .
40013013	Bewa huhuna gwae hegehegediyega yahe'ita 'oidiya , weyahina 'idi 'ebubuna 'oidiyega geya si'ita bwaibwaini , ma wete 'idi hesagoha 'oidiyega geya sisanapu .
40013014	Tomotaedi weyahidi mwalo Aiseya 'ihepwaila nugeta , 'igwae , ‘ Cabwa wahehesagoha ma sahena nuwami 'isabwasabwalena . Ma wete wa'e'ebubuna tuwa ma hesi geya wa'ita .
40013015	Weyahina tomotaedi 'idi nuwatuhuwao si'elo'waniya , ma tenadi 'ituiya , ta wete matadi 'igibuwa . Tabu ta matadiyega si'ita , ma tenadiyega sihesagoha ma sinuwasabwalena , ta 'oiguwa si'ita hila , ma ya'abi hebwebwe'anedi . ’
40013016	“ Ma 'omi ma'imi yaliyaya , weyahina matamiyega wa'ita'ita ma tenamiyega wahehesagoha .
40013017	Moisa , ginaula bewa wa'ebubudi ta wahesagohedi mwalo palopitao ma todumwaluwao nuwanuwadi madouna ma si'itadi bo sihesagohedi , ta geya silobadi .
40013018	“ Coinega patu 'ana saweyana 'ana sanapu wahesagohe .
40013019	Ceguma taiya Yehoba 'ina loina tetelina 'ihesagoheyamo , ma geya 'inuwasabwalena , 'abwa togalaina 'inaoma ma gwaeyedi loheya 'atenega 'i'ewayahuledi . Beno patuwedi sibe'uwa 'edai 'adi sanapu .
40013020	“ Ma wete patuwedi bale'u loda'uda'uleina 'oina sibe'uwa , taudi tetela bwebwe'ana sihesagoheya , ma ma'idi yaliyaya sitagwala ,
40013021	ma geya lamudi 'ipa'ala , 'oinega tuta 'i'iuna tuwa 'oina simiyamiya , ma 'eguma to tuta 'oina tetela bwebwe'ana 'ana hemisa weyahina mwau nuwana hegamwagamwagu siloba sibe'u mwayamwayau .
40013022	“ Ma patuwedi talitali 'oidiya sibe'uwa , taudi tetela bwebwe'ana sihesagoheya , ma hesi 'idi nuwatuhu bale'u weyahina ma wete wasawasa 'ana nuwatuhuwao , ma nuwatuhuwedi tetela bwebwe'ana silohe'amasiya , ta geya sawasawahina ma sihuwa .
40013023	“ Ma patuwedi bale'u 'ausalana 'oina sibe'uwa , taudi tetela bwebwe'ana sihesagoheya , ma 'ana nuwasabwalena 'oidiya 'imiyamiya , ta huwaidi 'ausala silagudiya . Tupwadi huwaidiyao handeledi , ma tupwadi sikisiti , ma tupwana teti . ”
40013024	Gwae hegehegedi 'aigeda wete Yesu 'i'ebwaediya , 'igwae , “ Yehoba 'ina loina gide tuwa 'aigeda loheya witi patuna bwebwe'adi 'ina tanoha 'isaweyanediya .
40013025	Ma nihuwana si'eno sinediya , ma 'ana 'aleha 'aigeda 'inaoma tanoha , ta 'awata 'ana 'ita gide witi wete 'isaweyaneya witi moisa 'alona , ma muliyetega 'itauya .
40013026	Coinega mabwaiyadi sibwala ta sihuwa , ma badaina 'ina topaihowao 'awataedi si'ita lobediya .
40013027	Ma topaihowaedi sinaoma ta sihegwaeya , ‘ Bada , patu 'ausalana 'ino tanoha mwalo 'usaweyaneya , ma togidega ta 'oinega 'awata ba'idanao sibwala mahemahetena ? ’
40013028	“ Ma tanoha taniwagana 'igwaeya , ‘ Nuwana 'agu 'aleha 'aigeda 'isaweyaneya . ’ Coinega 'ina topaihowao sigwaeya , ‘ Togidega ? Sawasawahina ma 'awataedi 'adabu yahuledi ? ’
40013029	“ Ma badaina 'igwaeya , ‘ Tuwa ! Walaguyawa , ma sibwala mahetena , weyahina 'eguma watoho 'awasina wadabu yahuledi , nuwana tupwana witi wete mahetenao wadabu 'aigededi .
40013030	Ma tuta 'eli'eli hesi 'oina topaihowao yahegwaedi ma 'awasina sidomwa'autedi nugeta ta si'uinidi , ta 'oinega sigabu yahuledi , ma witi sidomwa'autedi ta 'igu hada 'e'ahaiya sihedodo . ’ ”
40013031	Caigeda wete gwae hegehegedi 'i'ebwaediya , 'igwae , “ Yehoba 'ina loina gide tuwa seyala patuna 'aigeda loheya 'i'eweya ma tanoha 'idauniya .
40013032	Seyala patuna 'i'iuna tuwa ma 'ina bwala mulina 'imadou gide 'aiwe , ma 'oinega bwasumowao sinaoma ta lahalahanao 'oidiya 'idi nehwa si'abidiya . ”
40013033	Caigeda wete gwae hegehegedi 'i'ebwaediya , 'igwae , “ Yehoba 'ina loina gide tuwa pwalawa 'ana 'ebe 'abiheseseha . Wahine 'i'eweya 'i'iuna tuwa ta pwalawa madouna ba'idana 'ihebweliyeya , 'oinega mabwaiyana 'iseseha . ”
40013034	Yesu 'ina gwaeyedi gwae hegehegedi mabwaiyadi 'oidiyega boda 'ihe'itediya , weyahina tauna tuta mabwaiyana gwae hegehegediyega 'ihehe'ita tomota mabwaiyadi 'oidiya .
40013035	Bewa 'oinega palopita 'ina gwae 'ilatuwa , beno mwalo hene 'ihepwaila nugeteya , 'igwae , “ Gwae hegehegediyega yahepwaila , ma yagwaene to'aha Yehoba 'idahweya bale'u 'ana paihowa hauhau 'oinega ma nige . ”
40013036	Ma Yesu boda 'i'ebesinediya ma 'iluhuwa hadai , ma 'ana tomuliyao sinaoma ta 'oina sigwaeya , “ Gwae hegehegedi 'awata tanoha 'oina 'ana nuwasabwalena 'ulihasi , ma 'asanapu . ”
40013037	Coinega Yesu 'igwae , “ Witi patuna 'ana tosaweyana taugu Loheyaiguina ,
40013038	ma tanoha beno bale'u mabwaiyana , ma witi beno taudi Yehoba 'ina loina 'ana tomuliyao , ma 'awata beno togalanaina 'ana topaihowao ,
40013039	ma 'awata 'ana tosaweyana beno tauna Seitani , ma tuta 'eli'eli beno tuta 'ana 'ebelosaloha , ma to'eli'eli taudi anelose ,
40013040	ma tuta 'ana 'ebelosaloha 'oina togala taudi tuwa gide 'awata sihegogonedi ma sigabu yahuledi .
40013041	“ Ma taugu Loheyaiguina 'igu aneloseyao yahesumanedi ma pui 'ana tohe'itao galadiyedi sihegogonedima ma 'igu 'ebeloina 'oinega
40013042	siula latuhedi , 'aiwe 'ala'alasina 'alona . Beno tupwaina 'oina tomota sidou ma sihesala'i'ita muyamuya 'oinega .
40013043	“ Ma muliyetega tobwebwe'adi Tamadiu 'ina 'ebeloina 'alona si'asilala gide sinala . “ Ceguma taiya matenana gwae bewa 'ihesagohe .
40013044	“ Yehoba 'ina loina gide tuwa wasawasa goula ma mane madouna , mwalo bale'u 'aigeda 'oina sidahweya , ma 'aigeda loheya 'ilobeya , ta 'idahwa hileya , ma ma'ina yaliyaya 'itauya , ma 'ina tobwatobwa mabwaiyadi 'ihegimwaneyediya , ma 'adi maisao 'i'eweya ta bale'uina 'igimwaneya .
40013045	“ Ma wete Yehoba 'ina loina tuwa gide to'ahwa'une 'aigeda , mwali 'ausala nuwanuwana .
40013046	Coinega 'aigeda mwali 'ausala hedade 'ilobeya , ta 'oinega tauna 'ina bagi mabwaiyadi 'iulediya ma 'abehega mwaliina 'ausala hedade 'i'ewa .
40013047	“ Ma wete Yehoba 'ina loina gide tuwa gomana tomota siyahuweya holai , ma hali silahana ma hali silahana si'onediya ,
40013048	ta gomanaina 'imaha 'apu'apuwa ma silisiya 'oya'oya , ma simiyatoiya , ma silahana mabwaiyadi siwatahiya , ta silahana 'ausaladi gaeba 'oidiya silagudiya , ma silahana galadi siulediya .
40013049	Gide wete , tuta 'ana 'ebelosaloha 'oina , aneloseyao sinaoma ma togala siwatahidi tobwebwe'ana 'oidiyega ,
40013050	ma siula latuwedi 'aiwe 'ala'alasina 'alona , ma 'oina sidou ma sihesala'i'ita muyamuya 'oinega . ”
40013051	Coinega Yesu 'ihesilala 'oidiya , 'igwae , “ Togidega gwae hegehegediyedi mabwaiyadi wasanapudiya ? ” Ma sihesagoha ma si'ahwa moisa , sigwae , “ Cehe . ”
40013052	Ma 'ihegwaediya , “ Bewa tuwa wasanapu 'abehega loina 'ana tohe'itao 'eguma Yehoba 'ina loina simanasama pwaiya , taudi gide tuwa 'aigeda hada toniwagana 'ina tobwatobwa tupwadi miyamiyadi ma tupwadi 'ehaudi ta mabwaiyadi 'alodiya wasawasa 'imiyamiya . ”
40013053	Yesu 'ina gwae hegehegediyedi 'ilosalohidiya , ma tupwa nage 'i'ebesinediya ,
40013054	ma 'ihila 'ina 'asa , ma 'idi Hada tapwalolo 'oina 'iluhuwa ma 'ihe'itediya , ma tomota nuwadi 'ihenainaida ta sigwaeya , “ Loheya bewa ta'ehega 'oinega 'ina sanapu ma 'ina paihowa waiwaidi 'i'ewa'ewadi ? ”
40013055	Ma wete sigwae , “ Nuwana loheya bewa to'abi'abi hada natuna ? Ma sinana Meli , ma tasinao Yemesa ma Yosepa ma Saimoni ma Yudasa ,
40013056	ma wete nuhunao mahetedao tamiyamiya . Ma togidega hede ta loheya bewa 'isanapu hedada ? ”
40013057	Coinega silogwahateya . Ma Yesu 'ihegwaediya , 'igwae , “ Palopitao 'adi he'asisi silobaloba hali 'asa 'oidiya . Ma taudi 'idi 'asa , bo 'idi hada , geya 'adi he'asisimo . ”
40013058	Eema Yesu nobwa 'ina paihowa waiwaidi geya baibaiwadi 'ipaihowadi , weyahina geya sihemisae .
40014001	Tuta nage 'oina Helodi , tauna Galili 'ana toloina , Yesu 'ina paihowa wasana 'ihesagoheya ,
40014002	ta 'ina topaihowao 'ihegwaediya , 'igwae , “ Beno loheyaina tauna Yoni to'abihebabitaiso , 'abehega 'amasega 'itoholo hila pwaiya , ma 'oinega ma'ina waiwai 'ipaipaihowa . ”
40014003	Weyahina mwalo Helodi Yoni 'i'abiyahiya , ma 'ipaiya , ma deliya 'ilaguya . Ma Yoni 'ana 'abiyahina huhuna beno 'aigeda wahine sanina Helodiyasa , beno Helodi tasina Pilipi mwanena ,
40014004	ma Helodi 'i'wayeya ta 'ihaiya , ma Yoni Helodi 'ihegwaeya 'igwae , “ Nage geya mumuga 'ausalana , weyahina tasiu mwanena 'uhaiya . ”
40014005	Beno huhuna Helodi nuwanuwana ma Yoni 'ilohe'amasi , ma hesi tomota mabwaiyadi si'ahwa palopitaeya , 'oinega Helodi 'imatauta ma geya Yoni 'ilohe'amasi .
40014006	Muliyetega Helodi 'ina sabwelo li'u 'ana 'ebe nuwatuhu yahina guyaina 'oina boda si'autama , ma Helodiyasa natuna wahinena boda matadiya 'isobusobu , ma Helodi 'i'abihe yaliyayeya .
40014007	Ma Helodi gumalaulauina 'oina 'igwae helauwa ma 'abehega 'eguma to'aha nuwanuwana 'i'ebwae tuwa , ma wete 'igwae hemisa .
40014008	Coinega sinana 'igwae gumalaulauina 'oina , ma gumalaulauina Helodi 'ihegwaeya , 'igwae , “ Nuwanuwagu Yoni to'abihebabitaiso mwaguna gaeba 'oina 'ulagu ma 'u'ebwaegau . ”
40014009	Coinega Helodi 'inuwagala madouna , ma hesi 'ina gwae hemisa 'inuwatuhu yahiya , ta boda 'ina hegwaegwae sihesagoha pwaiya , 'oinega 'itagwala ,
40014010	ta 'ina topaihowao deliya 'ihesumanediya , ma Yoni tani'ona si'upweya ,
40014011	ma mwaguna gaeba 'oina sido'oya ta si'eweyama , ta gumalaulau si'ebwaeya . Ma gumalaulauina 'i'eweya , 'itauyeya sinana 'oina .
40014012	Ma Yoni 'ana tomuliyao sinaoma , ta Yoni wahina si'eweya , ta silaguya galiha , ma muliyetega sitauya Yesu 'oina , ta ginaula bewa sihepwaileya .
40014013	Ta Yesu tetelaina bewa 'ihesagohediya , 'oinega 'ilatuwa ta wagai 'igeluwa , 'itauya tupwa yoho 'awawa . Ma boda Yesu tetelina sihesagoheya , ta 'idi 'asa 'oidiyega silatuwa , ma 'edega sitauya Yesu 'oina .
40014014	Ma tutaina Yesu wagega 'iulasuluwa 'oya'oya boda madouna 'i'itediya , ta 'ina 'atemuyemuyega tolohalao 'i'abihe bwebwe'anediya .
40014015	Ma lahilahiya 'ana tomuliyao sinaoma ta Yesu sihegwaeya , sigwae , “ Bada , tupwa bewa balabala 'awawa , ma nata 'iboi . Coinega boda bewa 'uhesumanedi ma sihila , ma 'adi sigimwane 'asa deidiya 'oidiya . ”
40014016	Ta Yesu 'igwaeya , “ Sahena sitautauya , ma 'omi hesi 'e'ahai wa'ebwaedi ma si'ai . ”
40014017	Ma taudi sigwae , “ Ya ! Cama geya baibaiwana , beno namo beledi nima 'ai'aigeda ma silahana 'eluwa . ”
40014018	Ta Yesu 'igwaeya , “ Beledi ma silahanaedi wa'ebwaegau . ”
40014019	Coinega boda 'iloinaediya ma modumoduwa simiyatoiya , ma beledi nima 'ai'aigeda ta silahana 'eluwa 'i'ewediya , ma 'i'ita haneya galewa , ta 'e'ahaiyedi weyahidi 'igwae helauwa , ma muliyetega beledi 'igimwahisiya , ta 'ana tomuliyao 'i'ebwaediya , ma taudi tomota 'oidiya siheguyaiya .
40014020	Ma mabwaiyadi si'aiya ta simwausuwa , ma 'e'ahai tupwatupwadi sidomwa 'autediya , ma kodo tuwelo silohemahediya .
40014021	To'aiyedi loheloheya daisidimo 'adi baibaiwa paibi tausani gide , ta wete wahiwahine ma gwagwama geya sihasilidi .
40014022	Coinega 'ana tomuliyaowedi 'iloinaediya , ma wagai sigeluwa ma 'abehega sinugeta hali tupwa , ma tauna 'abehega tomota mabwaiyadi 'ihegwaedi ma sihila 'idi 'asa .
40014023	Sigeluwa , ma Yesu boda 'ihewasaediya , ta muliyetega tauna 'iboinamo 'oyai 'ihaneya sabi 'ahwanoi Yehoba 'oina , ma 'iboiya . Ciboi pwaiya , ma Yesu 'iboinamo 'imiyamiya .
40014024	Cimiyamiya ta tomuliyaowedi 'idi waga siwoseyeya ta sidobi pwaiya ni'uwa , ma bagodu madouna silobeya ma 'idi waga 'ilolobuibui , ta wete yaumai matadiyega 'inaonaoma .
40014025	Gona 'ada'adaleya Yesu hola tabwanega 'itautauyama , ma 'ana tomuliyaowedi deidiya 'ilatuwa .
40014026	Cana tomuliyaowedi Yesu si'iteya hola pwatanega 'inaonaoma , ta simatauta madouna , 'oinega si'alabwauwa , 'idi nuwatuhu 'abehega welabana si'iteya .
40014027	Ma Yesu 'ihegwaediya , “ Sahena wamatauta . Taugu tuwa , 'imi Cinapwana . ”
40014028	Ma Pita 'igwaeya , “ Bada , 'eguma 'owa , 'uhegwaegau ma hola pwatanega yanaowa 'oiuwa . ”
40014029	Ma Yesu 'igwae , “ Cunaoma . ” Coinega Pita wagega 'isuluwa ma hola pwatanega 'itauya Yesu 'oina .
40014030	Citautauya ma yaumai madouna 'i'iteya , ma 'imatauta , ta holai 'idamana , ma 'ibwauwa , “ Bada 'u'abihetegau ! ”
40014031	Ma Yesu 'ilomwayamwayauwa ma Pita 'i'abiyahiya , ta 'igwae , “ Tohemisa 'i'iuu , to'aha weyahina 'uhenuwanaluwa ? ”
40014032	Coinega siteluwa wagai sigeluwa , ma yaumai 'i'ata .
40014033	Ma taudi waga 'ana tomiyao si'etuluha Yesu 'oina , ma sigwae , “ Moisa tuwa 'owa Yehoba Natuna . ”
40014034	Eema sihabala tupwa Genesaleta 'oina ma sisuluwa 'oya'oya .
40014035	Sisuluwa ma tupwaina 'ana tomiyao Yesu si'inaneya , ta wasa sihedabalaleya 'idi 'asa mabwaiyana 'oidiya , ma 'idi tolohalao mabwaiyadi si'ewedima Yesu 'oina ,
40014036	ta si'ahwanoiyeya , sigwae , “ Bada , sawasawahina ma tolohalaowedi 'a 'ale'o papalina si'abitoho ? ” Ta Yesu 'itagwala , ma taudi 'ana 'ale'o si'abitohoya sibwebwe'ana .
40015001	Muliyetega Palisiyao ma loina 'ana tohe'itao Yelusalemega sitauyama Yesu 'oina , ma sihegwaeya sigwae ,
40015002	“ To'aha weyahina 'a tomuliyao 'eguma muliya 'abwa 'ai geya nimadi sida buyoya , beno tubudao 'idi loina siligeligehi ? ”
40015003	Ma 'ihegwaediya , “ Comi wete Yehoba 'ina loina waligeligehi , weyahina tubumiyao 'idi mumuga wamulimuliyedi .
40015004	Yehoba 'ina loina 'eluwa bewa , 'aigeda 'igwae , ‘ Tamau ma sinau 'uhe'asisiyedi . ’ Heluwena wete 'igwae , ‘ Ceguma taiya tamana bo sinana 'i'ahwa galegaledi , sawasawahina walohe'amasi . ’
40015005	Ma 'omi 'imi he'ita 'abo'abo , wagwae , ‘ Ceguma taiya tamana ma sinana 'ihegwaedi , 'igwae , “ Cigu tobwatobwao yatagwala pwaiyediya Yehoba 'oina , 'oinega geya sawasawahigu ma ya'abihetegomi . ” ’ Coinega 'imi nuwatuhu 'abehega loheyaina 'ina 'abihetena nuwana 'ina he'asisi tamana 'oina geya ginaula madouna .
40015006	Tubumiyao 'idi loinaina 'oinega Yehoba 'ina loina waheginaula besobesoweya .
40015007	“ Bewa 'imi 'abo . Mwalo hene Aiseya palopita weyahimi 'ihepwaila nugeta , tutaina Yehoba 'ina gwae 'ihepwaileya , 'igwae ,
40015008	‘ Tomota bewa 'ahwadiyega sihehe 'asisiyegau ma geya 'atediyega ,
40015009	ma wete 'oiguwa sitapwatapwalolo besobeso , weyahina 'idi he'itao taugu geya 'oiguwega , ma hesi tomota tuwa 'idi nuwatuhuwega . ’ ”
40015010	Coinega tomota 'ibwauwedima ma 'ihegwaediya , “ Gwae bewa wahesagohe ma wasanapu 'abehega
40015011	'e'ahaiyedi 'ahwadega siluhuluhu geya sawasawahina ma si'abihe bi'igita , ma hesi gwaeyedi 'ahwadega silatulatuma taudi hesi si'abi'abi hebi'igita . ”
40015012	Ma Yesu 'ana tomuliyao 'oina sinaoma ma sihegwaeya , “ Bada , 'uhesagoheya 'abehega Palisiyao 'ino gwae bewa weyahina sideba mwadina . ”
40015013	Ma Yesu 'igwaeya , “ Caiweyedi Tamagu geya 'i'umadi , 'abwa 'idabu yahuledi .
40015014	Ma tuwa , Palisiyaowedi simiyamiya 'ana siga sibe'u , weyahina taudi tohanugeta matagibugibudi , ma 'iyadiyao 'eguma matagibugibudi sihanugetedi , nata mabwaiyadi gaula sibe'u . ”
40015015	Coinega Pita 'i'ahwalagata ma 'igwae , “ Gwae hegehegedi bewa 'ana nuwasabwalena 'ulihasi 'oima . ”
40015016	Ta Yesu 'igwaeya , “ Nuwana 'omi wete 'abwa nuwami geya 'isabwalena ,
40015017	Coinega wasanapu 'abehega to'aha 'ahwadega 'iluhuluhu gamwada 'idobidobi , ma muliyetega 'itautauya mohomoho 'oina .
40015018	Ma hesi to'aha tomota 'ahwadiyega 'ilatulatuma , beno 'atediyega silatulatuma ma si'abi'abi hebi'idi ,
40015019	beno nuwatuhu galadi gide lohe'amasa ta loyawe ta ganawala ta yagaha ta gwae 'abo'abo ta gwae sinala wete .
40015020	Ginaulaedi bewa 'oidiyega tomota 'i'abi'abi hebi'idi , ma 'eguma nimada sahena tabuyobuyo tuta 'ai 'oina , beno yaluyaluwada geya 'i'abihebi'idi . ”
40015021	Ma Yesu tupwaina 'i'ebesineya ta 'itauya Taiya ma Saidoni tupwaidi 'oidiya .
40015022	Ma tupwaina 'oinega Kenani wahineina 'aigeda 'ilatuwa , ma Yesu 'ihegwaeya , 'igwae , “ Bada , 'owa Debida 'ina susu , 'u'atemuyemuyegau , weyahina natugu mewahinena hi'ahi'a 'i'abihebuweya . ”
40015023	Ma Yesu wahineina 'ina bwau geya 'ihemaise , 'oinega 'ana tomuliyao sinaoma ma Yesu si'ahwanoiyeya , sigwae , “ Wahineina 'uhesumane ma 'itauya , weyahina 'ibwau hedahedade . ”
40015024	Ma Yesu 'igwaeya , “ Taugu yanaoma sipi 'wani'wanidi Isilelimo 'ina 'ebeloina 'alona weyahidi . ”
40015025	Ma hesi wahineina 'inaoma , ma Yesu matana 'i'etuluha , ta 'igwaeya , “ Bada 'u'abihetegau . ”
40015026	Ta Yesu 'igwaeya , “ Geya sawasawahina ma gwagwama 'adi ya'ebwae 'edewa 'oidiya . ”
40015027	Ma wahineina 'igwaeya , “ Bada , beno moisa . Ma togidega 'e'ahai mugumuguna , 'eguma sigubagubala bada 'ina 'ebe'ai 'oinega , sawasawahina ma 'ina 'edewao si'aidi ? ”
40015028	Coinega Yesu wahineina gwaeina 'ihemaiseya , 'igwae , “ Wahine , 'owa tuwa tohemisa moisa , 'oinega bewa tuwa 'ino hemisaina huwaina 'ilatuwa . ” Ma tutaina nage 'oina wahineina natuna 'ibwebwe'ana hila .
40015029	Ta Yesu tupwaina 'i'ebesineya ma 'ihasahasane Galili holai , ta 'oyai 'ihaneya , ma nobwa 'imiyatoiya .
40015030	Ta boda madouna sihanema ma 'idi tolohalao si'ewedima , taudi toha'au'au ta taudi hesilae 'oinega siwe'a , ta taudi tomata gibugibu , ta taudi na'ona'o , ma tupwadi tolohalao wete Yesu deina sihalagudiya , ma 'i'abihe bwebwe'anediya .
40015031	Ma bodaedi si'itediya beno na'ona'owedi sihegwaegwae ma wete sihesagoha bwaibwaini , ma taudi hesilae 'oidiyega siwe'a sibwebwe'ana hila , ma toha'au'au sitauya dumwadumwalu , ma tomata gibugibu matadi sitayahala . Coinega bodaedi nuwadi 'ihenainaida ta meIsileli 'idi Yehobaina sihehepwatuwe .
40015032	Ta Yesu 'ana tomuliyao 'ibwauwedima , ma 'ihegwaediya , “ Boda bewa ya'atemuye muyediya , weyahina sabwelo 'etoi 'ebwa mahetegwao 'amiyamiya , geya 'adimo . Geya nuwagu ma magomaledi yahesumana hiledi , 'amuge gide ma 'edai sihemwalomwalohana . ”
40015033	Ma 'ana tomuliyao sihegwaeya sigwae , “ Tupwa bewa balabala 'awawa , ma togidega boda madouna bewa 'adi 'e'ahai taloba 'ese ? ”
40015034	Ta Yesu 'ihesilalediya , 'igwae , “ Hisa 'ami belediyao ? ” Ma sigwaeya , “ Beledi sebeni ma tupwana silahana 'i'iudi . ”
40015035	Coinega boda 'ihegwaediya ma bale'uwa simiyatoiya .
40015036	Ta beledi sebeni ma silahanaedi 'i'ewediya ma weyahidi 'igwae helauwa Yehoba 'oina , ma 'i'ehisihisiya , ta 'i'ebwaediya 'ana tomuliyao 'oidiya , ma taudi siheguyaiyeya bodaedi 'oidiya .
40015037	Ma mabwaiyadi si'aiya ma simwausuwa ma muliyetega 'e'ahai tupwatupwadi sidomwa 'autediya ta kodo sebeni silohemahediya .
40015038	To'aiyedi loheloheyamo 'adi baibaiwa powa tausani , ma wete wahiwahine ma gwagwama baibaiwadi geya sihasilidi .
40015039	Muliyetega boda 'ihesumanediya ma sihila , ma Yesu wagai 'igeluwa , ta Magadani tupwaina 'oina 'itauya .
40016001	Caigeda tuta 'oina tupwadi Palisiyao ma Sadusiyao sinaoma ma Yesu sihesilaleya , sabi tohoina , ma sihegwaeya , “ Sawasawahina ma 'ila'ilala 'aigeda 'upaihowa ma 'a'ahwa moisa 'abehega 'ino waiwai Yehoba 'oinega 'inaoma ? ”
40016002	Ma Yesu 'igwaeya , “ Comi 'eguma sinala wa'ita 'isopusopu ma galewa tupwa bwauliyega 'ilobwehabwehali , wasanapuya 'abehega gona 'isiwaloha bwebwe'ana .
40016003	Ma 'eguma gonagona galewa belabelalana ma dubadubana wa'itadi , beno wasanapuya 'abehega duba 'inaonaoma . Ta beno 'ila'ilalaedi yaloyaloha 'oidiya 'adi sanapu wasanapu pwaidiya , ma hesi 'ila'ilala bewa tutaedi weyahidi geya wasanapudi .
40016004	Mehau 'omi galami , ma ganawala huhumi , beno huhuna 'ila'ilala wa'ebe'ebese ma 'oidiyega wasanapu bwaibwainigau 'abehega Yehoba 'oinega yanaoma . Hesi geya'abwa 'ila'ilalaedi wa'ita'itadi . Beno namo Yona weyahina wanuwatuhuyahi , tauna tuwa 'ila'ilala weyahimi . ” Coinega Yesu 'i'ebesinediya ma 'itauya .
40016005	Ta hali tupwa sihabala , ma 'ana tomuliyaowedi 'adi 'ulaheya geya si'ewadi , weyahina sinuwanaideya .
40016006	Ma nobwa Yesu 'ihegwaediya , “ Palisiyao ma Sadusiyao 'adi beledi 'ana 'ebe 'abiheseseha 'oinega wa'ita yahigomi . ”
40016007	Coinega 'ana tomuliyaowedi siboidimo 'oidiya sigwaeya , “ Nuwana Yesu 'ina gwae huhuna bewa weyahina 'ada 'ulaheya tanuwanaideya . ”
40016008	Ma Yesu 'idi nuwatuhu 'isanapu pwaiya , 'oinega 'ihegwaediya , “ To'aha weyahina wagwaegwae 'abehega geya 'ami 'ulaheyamo ? Beno geya weyahina yagwae . Geya wahemisa moisa , 'awa ?
40016009	“ Geya hede wanuwa sabwalena tutaina beledi nima 'ai'aigeda 'oidiyega tomota paibi tausani yahe'aidiya , ma 'e'ahai 'ana tupwa mabwaiyana wadomwa he'auteya , ma 'oinega kodo baibaiwadi walohemahediya ?
40016010	Tomota wete powa tausani beledi sebeni 'oidiyega yahe'aidiya ma 'ana tupwa mabwaiyana wadomwa 'auteya , ta kodo baibaiwana 'oinega walohemahediya ?
40016011	Coinega to'aha weyahina ta geya wanuwa sabwalena 'abehega geya 'e'ahai weyahina yagwaegwae ? Ma hesi Palisiyao ma Sadusiyao 'idi 'ebe 'abiheseseha 'oinega wa'itayahigomi . ”
40016012	Tuta nage 'oina sisanapuwa 'abehega geya beledi moisa 'ana 'ebe 'abiheseseha weyahina 'igwaegwae , ma Palisiyao ta Sadusiyao 'idi he'itao 'oidiyega si'itayahidi .
40016013	Ma Yesu 'inaoma Sisaliya Pilipai 'ina tupwa 'oina , ma 'ihesilala 'ana tomuliyao 'oidiya , 'igwaeya , “ Togidega tomota 'idi gwae 'abehega taugu Loheyaiguina taiya ? ”
40016014	Ta sigwaeya , “ Tupwana tomota sigwae 'abehega 'owa Yoni to'abihebabitaiso , ma tupwana tomota sigwaeya 'abehega 'owa Ilaitiya , ma tupwadi sigwaeya 'abehega 'owa Yelemaiya , bo nuwana 'aigeda palopita nugenugetana . ”
40016015	Ta Yesu 'ihesilalediya , 'igwae , “ Ma 'omi togidega 'imi nuwatuhu 'abehega taugu taiya ? ”
40016016	Coinega Saimoni Pita 'ihemaiseya 'igwae . “ Cowa To'abihetena , Yehoba mayawasina Natuna . ”
40016017	Ma Yesu Pita 'ihegwaeya , 'igwae , “ Saimoni , Yona natuna , 'owa moisa toyaliyaya 'aigeda , weyahina 'ino sanapu bewa geya tomota 'oidiyega , ma hesi Tamagu galewa 'ina sanapuwega 'i'ebwaegowa .
40016018	Ma wete yahegwaego 'abehega saniu Pita , ta 'owa dimwa , ma 'oiuwa 'igu hekalesiya ya'abi , ma 'oinega sahena 'amasa bo nuwana mumuga galana sihewaiwai sine .
40016019	Ma wete 'ebeloina galewa 'ana 'ebeso'e ya'ebwaego , ma to'aha bale'uwa 'u'ausiya , galewa wete si'ausi , ma wete 'eguma to'aha bale'uwa 'uso'e galewa wete siso'e . ”
40016020	Eeta Yesu 'ana tomuliyao 'iloina pa'alediya , 'igwae , “ Sahena 'aigeda taiya 'oina wahehepwailegau 'abehega taugu To'abihetenaina . ”
40016021	Tuta nage 'oina Yesu 'ihegaina ma 'ana tomuliyao 'ihe'itediya , 'igwae , “ Cilobwaineya ma yatauya Yelusalema , ma nobwa muyamuya baibaiwadi yalobadi , babadao ta topwaoli madoudi ma loina 'ana tohe'itao 'oidiyega , ma nage 'oina silohe'amasigau , ma sabwelo hetoina 'oina Yehoba 'i'abihetoholo hilegau . ”
40016022	Ma Pita Yesu 'itoewasiyeya , ma 'iheliyeya , 'igwae , “ Bada , ginaula bewa sahena 'oiuwa 'ilatulatu ! ”
40016023	Ma Yesu 'itehinowa , ta Pita 'oina 'igwae , “ Cowa Seitani , bewa tuwa 'u'ebesinegau ! Sahena 'u'au'ausigau ! Cino nuwatuhu tomota 'idi nuwatuhu , ma geya Yehoba 'ina nuwatuhu gide . ”
40016024	Muliyetega Yesu 'ana tomuliyao 'ihegwaediya , 'igwae , “ Taiya 'eguma nuwanuwana ma 'imuliyegau , 'ilobwaineya ma tauna 'ina nuwatuhuwao 'ilogwahatedi , ma tauna 'ana kelose 'i'ahali , ma 'oinega 'i'amasa , beno gide 'agu muliyaina 'ana 'eda .
40016025	“ Ma 'eguma taiya yawasina 'inuwahi , 'abwa yawasiina 'ilohe'wadalele . Ma 'eguma yawasina weyahigu 'itagwale ma 'i'amasa , tauna nata yawasina bwebwe'ana 'iloba .
40016026	“ Ceguma 'ida wasawasao bale'uwa madou hedade talobadi , beno ginaula bwagabwaga , ma hesi ginaula madouna beno yawasida bwebwe'ana . Weyahina 'eguma yawasida bwebwe'ana talohe'wadalele , geya 'aigeda wete 'ana miyalaena 'imiyamiya .
40016027	“ Cabwa taugu Loheyaiguina yalohihilama , beno Tamagu 'ina wasawasa 'asi'asilalana , ta wete aneloseyao ba'idagwao , ma tomota 'idi paihowao 'adi maisa ya'ebwaedi .
40016028	“ Yagwaeya moisa 'oimiya 'abehega tomota tupwami sahena wa'ama'amasa 'ana siga taugu Loheyaiguina yahilama sabi loina , ma 'oina wa'ita hilegau . ”
40017001	Sabwelo sikisi mulina Yesu 'ana tomuliyao 'etoi 'itoediya , ta sihaneya 'oya 'aigeda dudulena 'oina . Tomuliyaowedi taudi Pita ma Yemesa matasina Yoni .
40017002	Tutaina taudimo simiyamiya 'oyai Yesu maninina si'iteya 'inamanamala gide sinala 'ana 'ita , ma 'ana 'ale'o 'ana wa'ewa'e'eina gide 'asilala 'isaesaehane .
40017003	Ma wete Mosese ma Ilaitiya silatuma ta Yesuina ba'idadiu sihehegwaegwae .
40017004	Coinega Pita 'i'ahwalagata ma Yesu 'ihegwaeya , 'igwae , “ Bada , 'ida miya bewa gide 'ausalana , 'oinega 'ilobwaineya ma 'eguma 'utagwala , hadahada 'etoi ya'abidi , ma 'aigeda 'owa weyahiu , ma 'aigeda Mosese weyahina , ma 'aigeda Ilaitiya weyahina . ”
40017005	Pita 'ina gwae 'abwa geya 'ilosalohi ma yaloyaloha 'asilalana 'i'ahuhe taluhidiya , ma yaloyaloha 'oinega 'enana 'aigeda sihesagoheya , 'igwae , “ Bewa Natugu bwebwe'ana hedade , tauna weyahina yayaliyaya madouna , 'oinega 'ina gwaeyao wahesagohedi . ”
40017006	Ma Yesu 'ana tomuliyaowedi gwaeina sihesagoheya ta ma'idi matauta sibe'u talutalubu'iya ,
40017007	ma Yesu 'inaoma ta 'i'abihe toholodiya , 'igwaeya , “ Watoholo . Sahena wamatamatauta . ”
40017008	Coinega sisapaila ta Yesu 'iboinamo 'itotoholo si'iteya .
40017009	Yesu ba'idanao 'oyega sidobidobima , ma Yesu 'ihegwaediya , 'igwae , “ Ginauledi nige wa'itediya sahena tomota 'oidiya wahehepwaila 'ana siga taugu Loheyaiguina 'amasega yatoholo hilama . ”
40017010	Ma Yesu 'ana tomuliyao 'oina sihesilala , sigwae , “ To'aha weyahina loina 'ana tohe'itao sigwaeya 'abehega Ilaitiya 'abwa 'inugetama , ma muliyetega To'abihetenaina 'ilatu ? ”
40017011	Ta Yesu 'igwaeya , “ Cehe gide , Ilaitiya 'abehega 'inugetama , ma 'oinega ginaula mabwaiyadi 'i'abihe dumwaludi .
40017012	Ma hesi Ilaitiyaina 'ilatu pwaima , ma tomota geya si'inana , ta hesi sipaipaihowa galana 'oina to'aha 'idi nuwatuhu gide , nata wete taugu Loheyaiguina gide 'oiguwa simumuga 'esa . ”
40017013	Coinega tomuliyaowedi nage 'oina sisanapuya 'abehega Yesu Yoni to'abihebabitaiso weyahina 'igwaegwae .
40017014	Coinega Yesu ma'ana tomuliyao sidobidobi boda 'oidiya , ma 'aigeda loheya 'inaoma , ta 'i'ahetulasa Yesu matana ,
40017015	ma 'igwaeya “ Bada , natugu 'u'atemuyemuye , ma 'u'abihe bwebwe'ani , weyahina tuta mabwaiyana 'ana lomagisubu weyahina 'itaitai , ta wahina simuyamuya madouna , ma sauga tupwana 'oidiya 'aiwe ninininima 'oina 'ibe'ube'u , ma sauga tupwana we'aha 'oina 'ibe'u .
40017016	Ma 'a tomuliyao 'oidiya yanaoleyama , ta geya sawasawahina ma si'abihe bwebwe'ani . ”
40017017	Coinega Yesu 'ihegwaediya , “ Hede 'omi togidega ? Tonuwa potapotami 'iya . Nuwana geya wahemisaegau , 'awa ? Cimi nuwapotapota 'oinega yawahi dabalala . Hana gwamaina wanaoleyama 'oiguwa , ma ya'ita . ”
40017018	Gwamaina sinaoleyama , ma Yesu hi'ahi'a 'iloinaeya , ma lomagisubu gwamaina 'oinega 'ilatuwa ta 'ibwebwe'ana hila .
40017019	Muliyetega Yesu 'ana tomuliyao tupwadi sinaoma siboidimo Yesu ba'idanao , ma sihegwaeya , sigwae , “ Bada , togidega tauma ta geya sawasawahima ma hi'ahi'aina 'aulalatuhe ? ”
40017020	Ta Yesu 'igwaeya , “ Weyahina 'imi hemisa 'iwe'a . Yagwae moisa 'eguma 'imi hemisa 'ana waiwai gide seyala patuna , 'abwa 'oya nage 'oina wagwae , ‘ Bewa 'oinega 'umiya dobi , ’ nata 'ihematamatana tuwa . Gide wete ginaula mabwaiyadi sawasawahimi ma wapaihowadi . ”
40017022	Muliyetega Galili 'oina simiyamiya , ma Yesu 'ihenuwa laguwediya , 'igwae , “ Cabwa 'agu toteba 'itebaegau taugu Loheyaiguina 'agu 'alehao 'oidiya ,
40017023	ma silohe'amasigau , ma sabwelo hetoina 'oina Yehoba 'i'abihetoholo hilegau . ” Yesu 'ina hepwaila bewa weyahina sinuwagala moisa .
40017024	Muliyetega sitauya Kapaneumi 'oina , ma takesi Hada He'asisi weyahina 'ana tohe'autao sinaoma ta Pita 'oina sigwaeya , “ Togidega , sawasawahina ma 'ino tohe'itaina 'itakesi , bo geya ? ”
40017025	Ma Pita 'igwaeya , “ Cehe , nata 'ina takesi 'ilagu . ” Coinega 'ihilama hadai , ma Yesu Pita 'ihegwaeya , 'igwae , “ Saimoni , to'aha 'ino nuwatuhu toloinao bale'uwa weyahidi , taiyawedi 'oidiyega takesi si'ewa'ewa ? natudiyao 'oidiyega ? bo hali tomota 'oidiyega ? ”
40017026	Pita 'igwaeya , “ Hali tomota 'oidiyega . ” Ta Yesu wete 'igwae hila , 'igwaeya , “ Moisa ! Coinega taudi natudiyao geya'abwa sitaketakesi .
40017027	Ma sahena taloguipaila , 'amuge ma 'oida sinuwagala . Coinega bewa tuwa huku 'u'ewa ma 'udobi holai , ma 'eguma silahana nugenugetana 'u'atu , 'ahwana 'uso'e ma 'alonega mane 'u'eweyama ma 'u'ebwaedi , beno 'owa ma taugu 'ida takesi sawasawahida . ”
40018001	Tuta nage 'oina Yesu 'ana tomuliyao sinaoma ma sihegwaeya , sigwae , “ Bada , taiya sanina madouna Yehoba 'ina 'ebeloina 'alona ? ”
40018002	Coinega Yesu gwama 'aigeda 'ibwauweyama , ma gwamaina gamwagamwanidiya 'ihetoholoya ,
40018003	ma 'ihegwaediya , “ Yagwae moisa , taiyawedi 'omi 'eguma 'imi nuwadobi gwama bewa gide , 'omi sanimi madoudi Yehoba 'ina 'ebeloina 'alona , ma 'eguma geya wanuwabui ma gwagwama 'i'iudi gide , sahena waluhuluhu 'ina 'ebeloina 'oina .
40018004	
40018005	“ Coinega 'eguma 'aigeda loheya gwama bewa gide 'itoe weyahigu , tauna taugu wete 'itoegau .
40018006	Ma hesi 'eguma taiya 'itoho ma 'agu tohemisao gwagwama bewa 'oidiyega 'aigeda 'i'abihebe'u , loheyaina nuwana wahineina 'ilobwaineya ma dimwa madouna tani'ona silosipwa , madimwaina siula dobihe ni'uwa , ma 'idamana .
40018007	“ Comi mebale'u 'atemuyamuyaimi 'iya , weyahina 'ebe be'u baibaiwadi simiyamiya . Moisa tuwa , 'ilobwaineya ma 'ebe be'uwao bale'uwa simiyamiya , ma hesi 'eguma loheya 'itoho ma 'iyanao 'i'abihebe'udi , 'abwa loheyaina 'ihesilae moisa .
40018008	“ Ma 'eguma nimau bo 'aheu 'i'abihebe'ugo 'ilobwaineya ma 'u'upwa yahuledi . Geya beno 'ana galamo 'eguma manima tomwatomwau nuwana ma'ino ha'au'au ma yawasiu bwebwe'ana 'uloba . Ma hesi gala hedade 'oiuwa 'eguma manima luwaluwau ma ma'ae luwaluwau siula dobihego 'aiwe 'ala'alata hatayana 'oina .
40018009	“ Matau wete gide , 'eguma 'i'abi hebe'ugo , 'ubwai yahule tuwa , weyahina geya 'aigeda wete 'ana galamo 'eguma mamata 'ai'aigedau ma yawasiu bwebwe'ana 'uloba . Ma hesi gala hedade 'oiuwa 'eguma mamata luwaluwau siula dobihego 'asa 'ala'alata 'oina .
40018010	“ Gwagwama bewa gide sahena 'aigeda 'oidiyega walososomane .
40018011	Moisa , gwagwamaedi 'idi aneloseyao tuta mabwaiyana galewa Tamagu matana simiyamiya , ma si'e'ebubu .
40018012	“ Ma togidega 'eguma loheya 'ina sipiyao 'adi baibaiwa handeledi , ma 'aigeda 'oidiyega 'itauya puiya ma 'i'waniya , nata nainiti nainiyedi 'oyai 'ilagudiya ma 'wani'waninaina 'i'ebese , 'awa ?
40018013	“ Ma 'eguma 'iloba hila , yagwae moisa nata 'ina yaliyaya madou hedade . Ma hesi site nainiti nainiyedi bwebwe'adi geya weyahidi 'iyaliyaya hedade .
40018014	Coinega bewa tuwa wasanapu 'abehega Tamamiu galewa geya nuwana ma gwagwamaedi 'oidiyega 'aigeda taiya 'ihesilae .
40018015	“ Ma 'eguma tasiu 'ipaihowa galana 'oiuwa , 'utoho ma wateluwamo 'ina puiina wa'abihedumwalu , ma 'eguma 'enau 'ihesagohe , 'ausala , beno wa'ahwa 'iya'iyagu pwaiya .
40018016	Ma 'eguma geya nuwana ma 'enau 'ihesagohe , tomota 'aigeda , nuwana 'eluwa wete , 'utoedima ba'idamiyao tasiu nina 'oina wagwae ma 'ina pui 'ana moisa 'inuwasabwaleni .
40018017	Ma 'eguma tuwa geya nuwana ma 'ihesagohegemi , wagwae latu tohekalesiyao mabwaiyadi 'oidiya , ma 'eguma geya nuwana wete tohekalesiyao 'idi gwae 'ihesagohedi , walogwahate tuwa , ma 'imiya ganamuli gide takesi 'ana to'ewa .
40018018	Yagwae moisa 'oimiya , to'aha 'eguma bale'uwa wapaidi , ginauledi galewa nata wete sipaidi . Ma wete to'aha 'eguma bale'uwa walihasidi , nata ginauledi wete galewa silihasidi .
40018019	“ Bewa tuwa yahegwaegomi 'abehega 'eguma 'oimiyega wateluwa bale'uwa 'imi nuwatuhu mahemahetena , ma wa'ahwanoi gide Tamagu galewa 'oina , nata tuwa 'ipaihowa .
40018020	Weyahina 'eguma 'aigeda tupwa 'oina 'eluwa bo 'etoi tomota saniguwega simiya'auta , taugu wete gamwagamwanidiya yamiyamiya . ”
40018021	Ma Pita 'inaoma ma Yesu 'ihegwaeya , 'igwae , “ Bada , 'eguma tasigu tuta baibaiwana 'oiguwa galana 'ipaipaihowa , mahisa sawasawahina ma 'ina puiyedi yanuwasamudi , masebeni , bo nuwana 'ehisa ? ”
40018022	Ma Yesu 'igwaeya , “ Geya masebenimo , ma hesi mabaibaiwana .
40018023	Weyahina Yehoba 'ina loina gide kini 'aigeda , tauna nuwanuwana ma 'ina topaihowao 'idi lowaga sihemaise 'oina .
40018024	Coinega 'ihegaina ma loheya 'aigeda si'eweyama 'ina lowaga teni tausani kina ,
40018025	ma geya sawasawahina 'ihemaise , 'oinega badaina 'iloina ma 'abehega loheyaina mwanena ta natudiyao ma 'idi tobwatobwao mabwaiyadi sigimwaneyedi , ma 'adi maisa toloina 'i'ewa topaihowaina 'ina lowaga weyahina .
40018026	“ Ma topaihowaina ma'ina nuwagala 'i'etuluha , ma 'i'ahwanoiya 'oina , 'igwae , ‘ Bada 'u'atemuyemuyegau , ma 'abwa 'igu lowaga mabwaiyana yahemaise . ’
40018027	“ Coinega bada 'i'atemuyamuyaeya ma 'ina lowaga mabwaiyana 'inuwasamudiya , ma 'oinega topaihowaina 'ilatuwa .
40018028	“ Cilatuwa ma 'iyana 'aigeda 'ilobeya , ma 'iyanaina 'ina lowaga 'oina toea handeledimo , ta 'iyanaina tani'ona 'i'abiya ma 'i'abihe matausiya , 'igwaeya , ‘ Bewa tuwa 'ino lowaga 'oiguwa 'uhemaisa ! ’
40018029	“ Coinega 'iyanaina 'i'etuluha ma 'oina 'i'ahwanoiya , 'igwae , ‘ Tuwa 'u'atemuyemuyegau , ma 'abwa 'igu lowaga mabwaiyana yahemaise . ’
40018030	Ma 'iyana 'enana geya 'ihesagohe , ta deliya 'ilaguya , ma 'abehega nobwa 'imiyamiya ma 'ana siga 'ina lowaga mabwaiyana 'ihemaise .
40018031	“ Ma topaihowaedi 'iyadiyao ginaulina si'iteya 'oinega sinuwagala ma sitauya 'idi bada 'oina ta siteluwaedi sihepwailediya .
40018032	Coinega badaina 'ina topaihowa 'ibwauweyama ma 'ihegwaeya , 'igwae , ‘ Cowa topaihowa galau , weyahina 'ino 'ahwanoi 'atemuyemuyega 'ino lowaga mabwaiyana yanuwa samudiya ,
40018033	'oinega 'owa wete sawasawahina ma 'iyau 'u'atemuyemuye ma 'ina lowaga wete 'unuwasam . ’
40018034	“ Coinega badaina 'igamwasowala moisa , ta deli 'ana to'itayahinao 'ihegwaediya , ma topaihowaina deliya silaguya ma 'abehega nobwa 'imiyamiya 'ana siga 'ina lowaga mabwaiyana 'ihemaise hegumwali . ”
40018035	Coinega Yesu 'ina gwae 'ilosalohiya , 'igwae , “ Tamagu galewa wete 'oimiya 'ipaihowa gide , 'eguma tasimiyao sahena wa'atemuyemuyedi , ma 'idi puiyao wanuwasamudi . ”
40019001	Yesu 'ina he'itaedi 'ilosalohidiya ma tupwa Galili 'i'ebesineya , ma Yudiya 'ina tupwa 'iluhuwa , beno we'aha Yolidani hali papaliya .
40019002	Ma boda wete madouna Yesu simuliyeya ta nobwa 'idi tolohalao 'i'abihe bwebwe'anediya .
40019003	Coinega Palisiyao sinaoma ta nuwanuwadi ma Yesu sitoho , 'oinega 'oina sihesilala , sigwae , “ Bada , sawasawahina ma pui tupwana weyahina loheya mwanena 'isa'ile ? ”
40019004	Ta Yesu 'igwae , “ Buki He'asisi 'oina wasanapu pwaiya lelelena 'abehega tuta 'ana 'ebe hegaina 'oina Tohemasalaha tomota 'eluwa 'ihemasalehediya , meloheyana ma mewahinena ,
40019005	ma 'igwaeya , ‘ Bewa huhuna 'oinega loheya tamana ma sinana 'i'ebesinedi ma mwanena ba'idana simiyaluwa , ma siteluwaedi sihe'wapina 'aigeda tuwa ,
40019006	ma tuta bewa sihe'aigeda pwaiya . Yehoba 'ihemiyaluwa pwaiyediya , 'oinega sahena 'eta taiya 'ihemiya wasiyedi ’ . ”
40019007	Coinega sigwaeya , “ To'aha weyahina Mosese 'iloina 'abehega loheya sawasawahina ma pepa 'oina 'ina logwahata 'ihepwaile , ma mwanena 'i'ebwae , ma muliyetega 'isa'ila ? ”
40019008	Ma Yesu 'igwaeya , “ Beno 'imi nuwapota weyahina , 'oinega Mosese 'itagwala 'oimiya ma mwanemiyao gide wasa'ila 'esedi , ma hesi tuta nugenugetana geya wete tagwala sa'ila weyahina 'imiyamiya .
40019009	Ma yahegwaegomi 'abehega 'eguma loheya 'aigeda mwanena geya 'ipui , ma loheya tuwa 'isa'ila ma 'ihaibala hali wahine 'oina , beno 'ilogwaliya . ”
40019010	Coinega 'ana tomuliyao sihegwaeya , sigwae , “ Ceguma loheya mamwanena 'adi loina bewa gide , sahena hai . ”
40019011	Ma Yesu 'igwaeya , “ He'ita bewa geya tomota mabwaiyadi weyahidi , ma hesi 'eguma Yehoba sanapu 'i'ebwaeya tupwanamo tomota 'oidiya ma sisanapu
40019012	'abehega loheloheya tupwana 'idi li'u hohau 'oinega geya sawasawahina ma sihai , ma wete tupwadi loheloheya 'wawadi si'ewediya ma geya sowana sihai , ma tupwadi Yehoba 'ina loina weyahina siboidimo si'ausidiya ma sahena sihaihai . Ceguma taiya gwae bewa sawasawahina ma 'isanapu , ma'ina sanapu 'inuwasabwalena . ”
40019013	Ta tomota gwagwama si'ewedima Yesu 'oina ma 'abehega 'i'abitohodi ma weyahidi 'i'ahwanoi Yehoba 'oina . Ma hesi 'ana tomuliyao gwagwamaedi si'etobodediya .
40019014	Ta Yesu 'igwaeya , “ Sahena gwagwama wa'eto'etobodedi , ma hesi watagwaledi ma 'oiguwa sinaoma , weyahina gwagwamaedi gide Yehoba 'ina 'ebeloina 'ilobwainediya moisa . ”
40019015	Coinega Yesu gwagwamaedi 'i'abitohodiya , ma muliyetega 'i'ebesinediya .
40019016	Muliyetega 'aigeda loheya Yesu 'oina 'inaoma ta 'igwaeya , “ Tohe'ita , to paihowa bwebwe'ana yada paihowa ma 'oinega yawasigu miyamiya hatayana yada loba ? ”
40019017	Ma Yesu 'igwaeya , “ To'aha weyahina paihowa bwebwe'ana 'uhesilala 'oiguwa ? Caigeda tuwamo 'ina mumuga bwebwe'ana . Eeta 'eguma nuwanuwau ma yawasiu hataya 'uloba , sawasawahina ma tauna 'ina loinao 'umuliyedi . ”
40019018	Ma loheyaina 'ihesilala , 'igwaeya , “ To loina ? ” Ta Yesu 'igwaeya , “ Sahena 'ahuyemate ; sahena logwali ; sahena yagaha ; sahena hepwaila 'abo'abo ;
40019019	ma tamau ma sinau 'uhe'asisiyedi ; ma wete 'iyamwao 'uhelauwedi gide 'uboi 'uhelauwego . ”
40019020	Ta hewaliina 'igwae , “ Loinaedi mabwaiyadi yamuliya bwaibwainidiya , ma to'aha wete yada paihowa ? ”
40019021	Ta Yesu 'igwaeya , “ Ceguma nuwanuwau ma mumugau mabwaiyana bwebwe'ana , 'uhila 'ino 'asa , ma 'ino tobwatobwa mabwaiyadi 'uhegimwaneyedi , ma 'adi maisa 'uheguyaiye towewelohe 'oidiya , ma 'oinega 'unaoma ma 'umuliyegau , ma 'oinega 'abwa wasawasa galewa 'uloba . ”
40019022	Loheyaina Yesu 'ina gwae bewa 'ihesagoheya , ta ma'ina nuwagala 'ihila . Tauna 'ana bolime geya baibaiwana , ta 'ina tobwatobwa baibaiwa hedade 'inuwahidiya .
40019023	Coinega Yesu 'ana tomuliyao 'ihegwaediya , “ Moisa , towasawasao 'idi luhu Yehoba 'ina 'ebeloina 'oina mwauna .
40019024	“ Ma wete yahegwaegomi 'abehega hebai kameli 'ina luhu nidili 'ana 'ebesula 'oinega mwauna , ma hesi tohewasawasa 'idi luhu Yehoba 'ina 'ebeloina 'oina mwau hedada . ”
40019025	Yesu 'ana tomuliyao 'ina gwae bewa sihesagoheya ta nuwadi 'ihenainaida hedadeya , ma sigwaeya , “ Ceguma bewa gide , taiya hede sawasawahina ma 'ebe yaliyaya 'iloba ? ”
40019026	Ma Yesu 'i'ebubudiya ma 'igwaeya , “ Ginaula bewa mwau hedada tomota 'oidiya , ma hesi Yehoba 'oina ginaula mabwaiyana meyameyahadi . ”
40019027	Coinega Pita 'ihesilala , 'igwaeya , “ Bada , tauma togidega ? Weyahina 'ima tobwatobwao mabwaiyadi 'a'ebesine pwaidiya ta 'amuliyegowa . ”
40019028	Ma Yesu 'ihegwaediya , “ Yagwae moisa , 'abwa bale'u 'ana 'abihe'ehau 'oina taugu Loheyaiguina 'igu wagahata wasawasa 'oina yamiyatoi , ma wete 'omi 'agu tomuliyao wate tuwelo 'imi wagahata tuwelo 'oidiya wete wamiyatoi , ma meIsileli 'idi susuwao tuwelo waloinaedi .
40019029	“ Ma 'eguma taiyawedi 'omi 'imi hadao , bo tasimiyao , bo sinamiyao , bo nuhumiyao , bo tamamiyao , bo natumiyao , bo 'imi tanohao wa'ebesinedi , 'abwa ginauledi wa'ebesinediya 'adi miyalaena ma 'adi loheposeyana handeledi walobadi , yawasimi hataya ba'idana .
40019030	“ Ma tuta bewa tohanugetao baibaiwadi 'abwa simuliya , ma taudi simulimuliya 'abwa sinugeta .
40020001	“ Yehoba 'ina loina gide tuwa loheya 'aigeda ma'ina tanoha , loheyaina 'abwakululu 'itoholowa ma 'itauya 'asai ta tupwadi topaihowao 'itoediya sabi paihowa 'ina tanoha .
40020002	Coinega loina 'ilaguya ma 'abehega sabwelo 'aigeda paihowa 'ana maisa kina 'aigeda , ta sitagwala . Coinega 'ihesumanediya ta sitauya 'ina tanoha sabi paihowa .
40020003	“ Ma sinala 'isaehanema ta loheyaina 'itauya hila 'asaina 'oina , ta tomota tupwadi 'ilobediya simiyamiya bwagabwaga .
40020004	Coinega 'ibwauwedima ta 'igwaeya , ‘ Comi wete watauya 'igu tanoha wapaihowa , ma 'imi paihowa 'ana maisa dumwaluna ya'ebwaegomi . ’ Coinega sitauya tanoha .
40020005	“ Coinega 'asudiladila ma wete lahilahiya 'itauya hila 'asaina 'oina , ta nobwa tomota tupwadi 'ilobediya , ta 'ibwauwediya ta wete 'ihesumanediya , ta sitauya 'ina tanoha .
40020006	“ Ma lahilahi moisa wete 'ilatu hila ta 'itauya 'asai ma tomota wete tupwadi 'ilobediya ta 'ihesilalediya , 'igwae , ‘ To'aha weyahina sabwelo mabwaiyana wamiyamiya bwagabwaga ? ’
40020007	“ Ma sigwaeya , ‘ Weyahina geya 'eta taiya 'ibwauwemai sabi paihowa . ’ Ta loheyaina 'igwaeya , ‘ Comi wete watauya 'igu tanoha ma wapaihowa . ’
40020008	“ Coinega boi hohau 'oina tanoha toniwagana 'ina paihowa 'ana to'itayahi 'ihegwaeya , 'igwae , ‘ Topaihowao mabwaiyadi 'ubwauwedima ma 'adi maisa 'u'ebwaedi , taudi tonaoma hauhaudi 'oidiyega 'uhegaina ma 'adi maisa 'u'ebwa'ebwaedi , ma 'ana siga taudi sabwelo mabwaiyana 'oina sipaihoweya . ’
40020009	Coinega taudi lahilahimo 'oina sipaihowa sinaoma ma 'adi maisa kina 'aigeda 'aigeda si'eweya .
40020010	Muliyetega mabwaiyadi wete topaihowaedi sinaoma ta 'adi maisa kina 'aigeda 'aigeda si'eweya . Ma topaihowa nugenugetadi wete , taudi sabwelo mabwaiyana 'oina sipaihowa , sinaoma ta 'idi nuwatuhu 'abehega nata maisa 'ana loheposeyana si'ewa , ta geya , taudi wete kina 'aigeda tuwa silo'ahala .
40020011	Coinega 'idi kina si'ewediya ma tanoha toniwagana 'oina silomugiya ,
40020012	ma sigwaeya , ‘ Tomota hauhaudi sinaoma 'idi paihowa tuta to'uto'upanamo , ma tauma sabwelo mabwaiyana hala 'alona 'apaihowa , ma taudi 'adi maisa gide tuwa mabwaiyama mahemahetena . ’
40020013	“ Ma badaina 'aigeda 'oidiyega 'ihegwaeya , 'igwae , ‘ Ciyagu , geya wete ya'abowego , weyahina 'ida loina nugenugetana 'abehega kina 'aigeda tuwamo 'u'ewa .
40020014	Cino kina bewa 'u'ewa ma 'utauya . Ma taugu 'igu loina 'abehega tomota hauhaudi sinaoma 'adi maisa ya'ebwaedi 'owa gide 'a maisa .
40020015	Maisa bewa taugu 'igu 'ebeloina . Sahena 'omi waloiloina . Sahena 'igu helau tomota 'oidiya weyahina wahe'ipi'ipi . ’
40020016	Coinega taudi simulimuliya 'abwa sinugeta , ma taudi sinugenugeta 'abwa simuliya . ”
40020017	Cabwa Yesu Yelusalema weyahina 'ihanehane ma 'ana tomuliyao site tuwelo 'itoediya 'eda papalina , ma taudimo , ma 'ihegwaediya ,
40020018	'igwae , “ Bewa tuwa tahanehane Yelusalema , ma nobwa 'agu totebaina taugu Loheyaiguina 'itebaegau topwaoli madoudi ma loina 'ana tohe'itao 'oidiya , ma 'igu 'amasa weyahina siloina ,
40020019	ma muliyetega si'ebwayegau taudi geya meYudiya 'oidiya , ma silotuyanegau , ma balaeyega sisapigau , ma kelose 'oina situtu hepatugau , ma sabwelo hetoina 'oina Yehoba 'i'abihe toholo hilegau . ”
40020020	Muliyetega Sebedi mwanena manatunao sinaoma ta sinadiuina Yesu 'oina 'i'etuluha ma 'i'ahwanoiya 'oina .
40020021	Ta Yesu 'igwaeya , “ To'aha nuwanuwau ? ” Ma wahineina 'igwaeya , “ Nuwanuwagu ma natugwao 'oidiya 'utagwala ma 'eguma tutaina 'uhetoloina , sawasawahina ma deiuwa simiyatoi sabi loina , 'aigeda 'ino 'ebeulega ma 'aigeda 'ino 'adigeyegeyega . ”
40020022	Coinega Yesu loheloheyaedi 'ihegwaediya , “ Comi 'imi 'ahwanoi bewa 'ana nuwasabwalena geya wasanasanapu . Muya biyoina 'oinega yanuma , togidega , sawasawahina 'omi wete 'oinega wanuma ? ” Ma sigwae , “ Sawasawahima . ”
40020023	Ma Yesu 'igwaeya , “ Moisa , biyoina 'oinega yanuma 'omi wete 'abwa wanuma , ma hesi geya sawasawahigu ma yahesinuwa taiyawedi 'abwa 'igu hetoloina 'oina 'igu 'ebeulega ma 'igu 'adigeyegeyega simiyatoi sabi loina , weyahina Tamagu 'iboimo 'abwa 'ihesinuwa . ”
40020024	Ma tomuliyao site teniyedi Yemesa ma Yoni 'idi 'ahwanoi sihesagoheya , ma sigamwasowalediya .
40020025	Coinega Yesu mabwaiyadi 'ibwau he'autediya , ma 'ihegwaediya , “ Comi wasanapuya 'abehega babadao bale'uwa 'idi loheloheyao siloiloina pa'aledi ,
40020026	ma 'omi sahena wete gide taudi wapaihowa 'ese . Ma 'eguma taiya 'owa nuwanuwau ma 'oimiyega 'uhetoloina , 'ilobwainegowa ma 'iyamwao weyahidi 'uhetopaihowa .
40020027	“ Ma wete 'eguma taiya 'owa nuwanuwau ma 'oimiyega 'uhetohanugeta 'ilobwainegowa ma 'iyamwao weyahidi 'uhetopaihowa .
40020028	Wete gide taugu Loheyaiguina yasuluma bale'uwa , geya 'abehega tomota weyahigu sipaihowa , ma hesi sabi paihowa tomota weyahidi , ma wete yatagwalegauwa ma ya'amasa tomota mabwaiyami 'ami lihasa weyahina . ”
40020029	Coinega Yeliko si'ebesineya ma boda madouna Yesu simuliyeya .
40020030	Ma loheya tomata gibugibu 'eluwa 'eda papalina simiyatoiya , Yesu 'ina sakowasi wasana sihesagoheya , 'oinega Yesu 'oina sibwauwa , “ Debida tubuna yo , 'u'atemuyemuyemai . ”
40020031	Ta boda siteluwaedi 'enadi sihesagoheya , ma si'etobodediya , sigwae , “ Walolagu ! Tuwa bwau . ” Ma 'oinega siteluwaedi sibwaubwau 'ohe'ohe , sigwae , “ Bada , Debida tubuna yo , 'u'atemuyemuyemai . ”
40020032	Coinega Yesu 'itoholowa ta 'ibwauwedima ta 'igwaeya , “ To'aha nuwanuwami ma weyahimi yapaihowa ? ”
40020033	Ma sigwaeya , “ Bada , sawasawahina ma matama 'u'abihe bwebwe'anedi ? ”
40020034	Ma Yesu 'i'atemuyemuyediya , ma matadi 'i'abitohodiya , ma sibwebwe'ana , ma 'oinega Yesu wete simuliyeya .
40021001	Ma sihanehane Yelusalema weyahina , ta Bedipegi deina silatulatu , beno 'oya Olibe gabulena , ma Yelusalema matadiyega tupwana bwaga . Coinega Yesu 'ana tomuliyao 'eluwa 'ihesumane nugetediya ,
40021002	'igwaeya , “ Watauya 'asa nage matamiya , ma hebai 'ase waloba , 'aiwe 'oina silohoya , ma natuna loheyana mahetena simiyamiya . Walihasidi , ma wa'ewedima 'oiguwa .
40021003	Ceguma taiya 'ihesilalegomi 'imi paihowaina weyahina , wagwae , ‘ Bada nuwanuwana , ’ ma 'oinega 'itagwale 'oimiya . ”
40021004	Ginaula bewa 'ilatuwa weyahina mwalo palopita 'ihepwaila nugeteya , 'igwaeya ,
40021005	“ Saiyoni tomotainao wahegwaedi wagwae , ‘ Wa'ita 'imi toloina madouna 'inaonaoma 'oimiya . Tauna tonuwadobi moisa , ta 'ase 'igeluya , ta 'aseina meloheyana ma yauyaubona . ’ ”
40021006	Coinega Yesu 'ina gwaeina 'ana tomuliyaowedi sihematamataneya ma sitauya ,
40021007	ta 'ase manatuna silobediya ta si'ewedima , ta 'adi 'wama 'ase guidiya siloyesoya , ma Yesu 'igeluhaneya .
40021008	Ma boda mabwaiyadi wete 'adi 'wama 'edai siyesodiya , ma tupwadi 'aiwe lahanao manabaidi sitalagasidiya , silagudi 'eda 'ana pasa weyahina .
40021009	Ma tupwana boda Yesu sinugeteya , ma tupwana boda simulimuliya , ta mabwaiyadi sino'ono'o ma sihehepwatu , sigwae , “ Yauwedo Debida tubuna yo . Bada saninega 'unaoma sabi 'abihetemai , 'oinega tauna Tomiyahane hedade 'ahehepwatuwe . ”
40021010	Coinega Yelusalema 'oina siluhuwa , ma tomota mabwaiyadi si'ateyoho moisa , ma sigwaeya , “ Taiya hede nage ? ”
40021011	Ma 'ana 'wayabuwao tomotaedi 'idi gwae sihemaiseya , sigwae , “ Bewa palopita , gwama Nasaleta , sanina Yesu , Galili 'ina 'ebeloina 'oinega 'inaoma . ”
40021012	Coinega Yesu Yehoba 'ina Hada He'asisi 'oina 'iluhuwa ta togimwaneyao ma tohegimwaneyao mabwaiyadi 'ipa'i latuwediya , ma mane 'ana tohesa'ugelasao 'idi teibele 'i'ahubuinediya , ma gabubu 'adi tohegimwaneyao 'idi 'ebemiya wete 'i'ahubuinediya ,
40021013	ma 'ihegwaediya , 'igwae , “ Buki He'asisi 'oina Yehoba 'ina gwae sileleya , 'igwae , ‘ Cigu Hada nata sanina sibwauwe hada 'ebe 'ahwanoi , ’ ma 'omi wabui lohihiliya ma 'abehega 'imi 'ebe yagaha . ”
40021014	Coinega tomata gibugibu ma toha'au'au Yesu 'oina sinaoma Hada He'asisi 'alona ta mabwaiyadi 'i'abihe bwebwe'anediya .
40021015	Ma topwaoli madoudi ma loina 'ana tohe'itao Yesu 'ina paihowa waiwaidi si'itediya , ma wete gwagwama sihesagohediya Hada He'asisi 'alona sino'ono'o , sigwae , “ Debida Tubuna yo , 'u'abihetemai . ”
40021016	Coinega babadaowedi Yesu sigamwasowaleya ta sigwaeya , “ Gwagwamaedi bewa 'idi gwae 'uhesagoheya ? ” Ma Yesu 'igwae , “ Cehe , yahesagoheya . Ma togidega Buki He'asisi 'oina wahasihasili , 'igwaeya , ‘ Gwagwama 'i'iudi 'ahwadiyega 'a hepwatu moisa 'uloba . ’ ”
40021017	Coinega Yesu 'i'ebesinediya , ta Yelusalemega 'ilatuwa , ta Bedani 'oina 'iluhuwa , ta nobwa 'i'enowa .
40021018	Gona 'i'adaleya , ma Yesu 'itoholowa , ta 'ilohihila Yelusalema , magomalena .
40021019	Ma 'edai 'aiwe 'ana 'ita gide tuwa damaya 'i'ita lobeya , ma 'inaowa deina , ta geya 'aigeda huwaina 'i'ita loba , weyahina nabainamo . Coinega Yesu 'aiweina 'iheliyeya , 'igwaeya , “ Cabwa sahena wete 'uhuwahuwa hila . ” Ma 'aiweina 'iwelaiya mwayamwayauwa .
40021020	Ma Yesu 'ana tomuliyao si'iteya , ta nuwadi 'ihenainaida , ma sigwaeya , “ Togidega ta 'oinega 'aiweina 'iwelai mwayamwayauwa ? ”
40021021	Ma Yesu 'ihegwaedi , “ Yagwae moisa 'oimiya , 'eguma ma'imi hemisa , ma geya ma'imi henuwanaluwa , ginaula bewa 'aiwe 'oina yapaihoweya 'omi wete gide wapaihowa 'ese , ma 'eguma 'oya nage waloine ma wagwae , ‘ Cumiya dobi holai , ’ nata 'ipaihowa gide .
40021022	Ma 'eguma ma'imi hemisa Yehoba 'oina wa'ahwanoi 'abwa waloba . ”
40021023	Coinega Hada He'asisi 'oina 'iluhu ta 'ihe'ihe'ita , ma topwaoli madoudi ma babadao sinaoma ma Yesu sihesilaleya , sigwaeya , “ Loheya , taiya 'ina loinega ta bewa gide 'upaipaihowa 'ese ? ”
40021024	Ma Yesu 'ihegwaediya , 'igwae , “ Nugeta yahesilala 'oimiya , ma 'eguma wahemaise , taugu wete yahegwaegomi 'agu loina weyahina .
40021025	Cigu hesilala bewa : Taiya 'ina loinega ta Yoni to'abihebabitaiso 'ipaipaihowa ? Yehoba , bo 'aigeda tomota ? ” Coinega siboidimo 'oidiya sihehe'ohe'ohe , sigwae , “ Cina gwae togidega tahemaisa 'ese ? Weyahina 'eguma tagwae ‘ Yehoba 'oinega ’ , nata 'ihegwae hilegita ma 'igwae , ‘ Ma ! To'aha hede weyahina ta Yoni geya wahemisae ? ’
40021026	Ma 'eguma tagwae ‘ Tomota 'oinega ’ , nata boda sigamwasowalegita weyahina mabwaiyadi Yoni si'ahwa palopitaeya . ”
40021027	Coinega Yesu 'ina hesilala geya sihemaise bwaibwaini , ma hesi sigwaeya “ Geya 'asanapu . ” Ma Yesu wete 'oidiya 'igwae , “ Taugu sahena wete yahepwaila 'oimiya taiya 'ina loinega ma bewa gide yapaipaihowa . ”
40021028	Yesu wete topwaoliyedi ma babadaedi 'ihegwaediya , “ Togidega 'eguma loheya natunao meloheyadi 'eluwa tamadiu tautuwa 'oina 'igwae , ‘ Natugu , nata 'utauya tanoha 'upaihowa , ’
40021029	ta 'ilogwahata , ma muliyetega 'inuwabuiya ta 'itauya 'ipaihowa .
40021030	Loheyaina natuna 'alomauna gide wete 'ihegwaeya , 'igwae , ‘ Natugu nata 'utauya tanoha 'upaihowa , ’ ta natunaina 'igwaeya ‘ Cehe , 'ausala , nata yatauya ’ , ma hesi geya 'itauya .
40021031	Coinega siteluwaedi 'oidiyega taiya tamana 'ina gwae 'ihematamataneya ? ” Ma sigwae , “ Tautuwa . ” Coinega Yesu 'ihegwaediya , 'igwae , “ Cehe , moisa tuwa , togala taudi takesi 'ana to'ewao ma toganawalao wete gide siluhu nugeta Yehoba 'ina 'ebeloina 'oina , ma 'omi mulidiyega .
40021032	“ Weyahina mwalo Yoni 'eda dumwaluna 'ihe'itegomiya ma 'omi geya wahemisa , ma hesi takesi 'ana to'ewao ma toganawalao sihemiseya . Ma matamiyega wete wa'iteya sinuwabuiya , ma 'omi hesi geya wanuwabui bo nuwana wahemise , 'awa ? ”
40021033	Ma Yesu wete 'ihegwaediya , 'igwae , “ Caigeda gwae hegehegedi wete wahesagohe tobegula weyahina . Tobegulaina gileipa daisinamo 'ibeguliya 'ina tanoha ma 'abwalu 'ipaihoweya ma gileipa 'ana 'ebebibi wete 'ipaihoweya , ma hada tanohina 'alona 'i'abiya , 'oinega 'ina topaihowao 'ihegwaediya si'ita'itayahi , ma tauna 'itauya hali tupwa .
40021034	“ Ma hedodona 'ana tuta , badaina 'ina 'ali'eyao tupwadi 'ihesumana hilediya 'ina tanoha gileipa huwaina sabi 'ewadi tanoha 'ana to'itayahinao 'oidiyega .
40021035	Ta tutaina sitauya tobegulaedi 'ali'eyaowedi si'abiyahidiya , ta 'aigeda sisapiya , ma heluwena silohe'amasiya , ma hetoina dimwega si'ahu bwalebwaleya .
40021036	“ Muliyetega tobegulaina tupwana wete 'ina 'ali'eyao tupwana baibaiwana 'ihesumanediya , ma taudi wete gide sipaihowa 'esediya .
40021037	“ Ma 'ebelosaloha 'oina natuna loheyana 'ihesumaneya 'oidiya , ma 'igwaeya , ‘ Tauna hede natugu , ma 'oinega sihe'asisiye . ’
40021038	“ Ma natunaina 'ilatuwa 'oidiya ta to'itayahinaowedi siboidimo 'oidiya sigwae , ‘ Ciyagwao , loheya bewa 'inaonaoma , tauna badaina natuna 'aigeda tuwamo , 'oinega nata bewa talohe'amasi , ma tauda tanoha taloina . ’
40021039	“ Coinega si'abiyahiya , ta tanohega siule latuweya mulimuliya , ma silohe'amasiya .
40021040	“ Coinega 'eguma tutaina tonitanoha 'ihilama , to'aha 'ina to'itayahinedi 'oidiya 'ipaihowa ? ”
40021041	Ma 'igwaeya , “ Tolohe'amasiyedi 'abwa 'i'abihegaladi moisa , ma tanoha 'itagwale to'itayahinao 'ausaladi 'oidiya , ma taudi tanoha huwaina si'ebwae tonitanohina 'oina . ”
40021042	Coinega Yesu wete gwae hegehegediyega Buki He'asisi 'oinega 'ihepwaileya , 'igwae , “ Nuwana Buki He'asisi 'ina hepwaila geya wanuwatuhuyahi , beno 'igwaeya , ‘ Logidiina mwalo tohada'abi silogwahateya , ma tuta bewa sihetoholo pwaiya ma sihelogidi nugeteya , ma logidi mabwaiyadi 'iloinaedi . Beno Bada 'ina paihowa 'ebe henainaida 'oida . ’
40021043	“ Coinega yahegwaegomi 'abehega Yehoba 'ina loina 'oimiyega 'i'ewayahule , ma 'i'ebwaya hali boda 'oidiya , ma taudi 'oidiyega huwaina 'ausalana 'ilatu .
40021044	Ceguma taiya 'ibe'u logidi nage 'oina nata luluna 'ilasadi , ma 'eguma logidiina 'aigeda taiya 'oina 'ibe'u nata wahina 'i'ahu hepwaliliyamo . ”
40021045	Yesu 'ina gwae hegehegedi bewa topwaoli madoudi ma Palisiyao sihesagoheya ma sisanapuya 'abehega taudi weyahidi 'igwaegwae hegehegedi .
40021046	Coinega 'idi nuwatuhu si'ebe'ebese ma 'abehega Yesu si'abiyahi , ma hesi geya sawasawahina ma si'abiyahi , weyahina boda simatautediya , weyahina bodaedi Yesu si'ahwa palopitaeya .
40022001	Caigeda wete gwae hegehegedi Yesu 'i'ebwaediya , 'igwae ,
40022002	“ Yehoba 'ina loina gide kini 'aigeda 'ai 'ipaihoweya natuna meloheyana 'ina hai weyahina .
40022003	Coinega 'ina topaihowao 'ihesumanediya ma taiyawedi taudi 'ihenuwa laguwediya sitoedima 'ai 'oina , ta sitauya sabi toedima , ma hesi tomotaiyedi kini 'ina bwau silogwahateya .
40022004	“ Coinega tupwana wete 'ina topaihowao 'ihesumanediya ma taudi 'ihenuwa laguwediya sihegwaediya wete 'abehega , ‘ Bada 'ina 'ai 'igibubu pwaiya . Cina bulumakau madoudi ma 'ina bulumakau yauyaubodi 'ihunu pwaidiya ma 'e'ahai mabwaiyana 'i'atububuya . Wanaoma ma tatauya natunaina 'ina hai 'e'ahaina wa'ai . ’
40022005	“ Ta taudi geya sinaoma , ma hesi sipili 'waiha , ta hali tupwa ma hali tupwa 'oidiya sitauya . Caigeda loheya 'ina tanoha 'itauya , 'aigeda loheya 'ina paihowa 'oina 'itauya ,
40022006	ma tupwadi wete bada 'ina topaihowao si'abiyahidiya , ma si'abihe mwadinediya , ta silohe'amasidiya .
40022007	“ Coinega kiniina 'igamwasowala moisa , ta 'ina tolo'alehao 'ihesumanediya , ta tolohe'amasaedi simutudiya , ma 'idi 'asa sigabuya .
40022008	“ Ma kiniina 'ina topaihowao 'oidiya 'igwaeya , ‘ Hai 'e'ahaina 'atu'atububuina , ma hesi taudi yahenuwa laguwediya geya sawasawahina ma sinaoma .
40022009	Coinega 'eda 'oidiya wasakowasi ma 'eguma taiyawedi walobediya watoedima ma hai 'e'ahaina si'ai . ’
40022010	“ Coinega silatuwa 'edai ma tomota baibaiwadi sihe'autedima , tupwadi togala ma tupwadi tobwebwe'adi , ma 'oinega hai 'ana hadaina silohemaheya .
40022011	“ Tutaina kini 'inaoma taumanao sabi 'itadi , ta loheya 'aigeda 'i'ita lobeya , tauna geya hai 'ana 'ale'o 'i'ote ,
40022012	'oinega 'ihesilaleya , 'igwaeya , ‘ Ciyagu , togidega hai 'ale'oina geya 'u'ote , ma to'ehega 'uluhuma ? ’ Ma loheyaina geya sawasawahina ma hesilala bewa 'ihemaise .
40022013	Coinega kiniina 'ina topaihowao 'ihegwaediya , ‘ Loheya bewa wa'abiyahi , ma nimana ma 'aena wapaidi , ma waula latuwe tupwa guguyou 'oina , ma nage 'oina tomota sidou ma sihesala'i'ita muya 'oinega . ’
40022014	“ Weyahina tomota mabwaiyadi Yehoba 'ina henuwalagu silobeya , ma hisahisadimo 'ihesinuwediya . ”
40022015	Ma Palisiyao siboidimo si'eto'autama , ta siloina togidega ma hesilalega si'abowe , ma Yesu 'ina pui siloba .
40022016	Coinega loina silobeya , ma 'adi tomuliyao ma Helodi 'ina bodao ba'idadiyao sihesumanediya Yesu 'oina , ta sigwae , “ Bada 'asanapu pwaigowa 'abehega 'owa tohe'ita moisa , ta Yehoba 'ina nuwatuhu 'uhe'itae moisa , ma wete tomota 'idi waiwai weyahina geya 'umatauta , ma tuwa gwae moisa 'uhehepwaile mahemahetena tomota mabwaiyadi 'oidiya .
40022017	Coinega bewa tuwa 'uhegwaemai , togidega sawasawahina ma kini Sisa weyahina takesi talagu , bo geya ? ”
40022018	Ma Yesu 'idi nuwatuhu galana 'isanapuya , 'oinega 'igwae , “ Comi to'abo ! To'aha weyahina watohotohogau ?
40022019	Ma hana maneina takesi weyahina wahe'itegau . ” Coinega mane 'aigeda si'ebwaeya ,
40022020	ta Yesu 'ihegwaediya , 'igwae , “ Wahegwaegau , mane bewa 'oina taiya ma'ama'ayauna ma sanina ? ”
40022021	Ma sigwaeya , “ Kini Sisa . ” Coinega Yesu 'ihegwaediya , “ Cehe , gide . Coinega 'eguma kini 'ina ginaula wa'ebwae kini 'oina , ma 'eguma Yehoba 'ina ginaula Yehoba 'oina wa'ebwae . ”
40022022	Yesu 'ina gwae sanasanapuna hedade sihesagoheya , ta geya 'idi 'ebe gwaemo , 'oinega si'ebesineya ma sihawasiya .
40022023	Nage sabweloina 'oina tupwana Sadusiyao , taudi geya sihemisa to'amasa 'idi toholo hila weyahina , sinaoma ta Yesu 'oina sihesilala ,
40022024	sigwaeya , “ Bada , Mosese 'ina loina 'igwaeya , ‘ Ceguma loheya mamwanena ma geya natudimo ma loheyaina 'i'amasa , loheyaina tasina hiwapeina ba'idana sihai , ma 'oinega 'eguma wahine 'ihenatuna natunao to'amasaina hesuwahenao . ’
40022025	“ Caigeda loheya matasinao sikisi ba'idamao 'amiyamiya , ta loheyaina 'ihaiya ma 'i'amasa , ma geya natunamo , ma to'amasaina tasina deinega hiwapeina ba'idana sihaiya ,
40022026	ma tasinaina wete 'i'amasa , ma tauna wete geya natunamo . Ma gide tuwa tasinao mabwaiyadi hiwapeina sihaihai ,
40022027	ma mulidiyega wahine wete 'i'amasa .
40022028	Coinega toholo hila 'ana sauga wahineina to loheya nata mwanena moisa ? Weyahina mabwaiyadi sihai pwaiya . ”
40022029	Ma Yesu hesilala bewa 'ihemaiseya , 'igwae , “ Bewa 'imi pui , weyahina Buki He'asisi geya wasanapu , ma wete Yehoba 'ina waiwai geya wasanapu .
40022030	“ Toholo hila 'ana sauga tomota sahena sihaihai ma hesi 'idi miya gide aneloseyao galewa .
40022031	Ma Yehoba 'ina gwae 'oimiya toholo hila weyahina Buki He'asisi 'oina 'igwaeya ,
40022032	‘ Taugu Ebalahamo 'ina Yehoba , ma Aisake 'ina Yehoba , ma Yakobo 'ina Yehoba . ’ Yehoba geya tomota 'ama'amasidi 'idi Yehoba , ma hesi tomota mayawasidi 'idi Yehoba , 'oinega babadaedi mayawasidi bewa tuwa simiyamiya . ”
40022033	Yesu 'ina gwae bewa boda sihesagoheya ma'idi yaliyaya 'ina he'ita waiwaina weyahina .
40022034	Eeta Palisiyao sihesagoha pwaiya 'abehega Yesu Sadusiyao 'idi hesilala 'ihemaiseya ta geya 'aigeda wete 'idi 'ebe gwaemo , 'oinega Palisiyaowedi Yesu 'oina sinaoma ,
40022035	ta 'oidiyega 'aigeda loina 'ana tosanapu Yesu 'oina 'ihesilala sabi tohoina , 'igwae ,
40022036	“ Tohe'ita , loina mabwaiyana 'oidiyega to loina madouna ? ”
40022037	Ma Yesu 'igwaeya , “ ‘ Cino Bada Yehoba 'uhelauwe 'ateu ma yaluyaluwau ma 'ino nuwatuhu mabwaiyadi 'oidiyega . ’
40022038	Bewa loina nugenugetana ma madouna .
40022039	Ma 'aigeda wete loina madouna gide bewa 'igwaeya , ‘ Ciyamwao 'uhelauwedi , gide 'uboi 'uhelau hilego . ’
40022040	“ Loina 'eluwaedi , loina mabwaiyana ma palopitao 'idi gwae mabwaiyadi huhudi . ”
40022041	Tutaina Palisiyao si'eto'autama ta Yesu 'ihegwaediya ,
40022042	'igwae , “ Togidega To'abihetenaina Keliso , taiya 'ina susuwega 'ilatuma ? ” Ma sigwaeya , “ Debida . ”
40022043	Coinega Yesu 'igwaeya , “ Togidega ta 'oinega mwalo Yaluyaluwa Tabuna Debida 'i'abihe sanapuya ma Debida To'abihetenaina 'i'ahwa badaeya , 'igwae ,
40022044	‘ Yehoba 'ina gwae 'igu bada 'oina , 'igwaeya : Cigu 'ebeulega 'umiyatoi ma 'ana siga 'a 'alehao yalagu dobihedi 'aheu gabulena . ’
40022045	“ Ceguma Debida 'ina bada To'abihetenaina , togidega hede ta Debida 'ina susuwega muliyetega To'abihetena 'ilatuma ? ”
40022046	Yesu 'ina hesilala bewa geya 'aigeda wete taiya sawasawahina ma 'ihemaise , ta tuta muliyetega Yesu simatauteya , 'oinega geya 'aigeda taiya 'itoho ma 'ihesilala hila Yesu 'oina .
40023001	Ta Yesu boda ma 'ana tomuliyao 'oidiya 'igwaeya , 'igwae ,
40023002	“ Mwalo hene meIsileli Mosese 'iloiloinaedi , ta nige loina 'ana tohe'itao ma Palisiyao gide siloiloina 'esegomi .
40023003	Coinega to'aha gide sihe'itegomiya wamuliyedi , ma hesi 'idi paihowao sahena wahe'au'aunaowedi , weyahina taudi sihehe'itamo , ma geya 'idi he'itaedi sipaihowadi .
40023004	“ Taudi 'aha'ahala mwaudi tomota si'ebwa'ebwaedi , ma hesi taudi geya sitagwala ma 'aha'ahalaedi 'oidiyega si'abihetedi .
40023005	“ Cidi paihowao mabwaiyana sipaipaihowadi ma 'abehega tomota si'itadi ma sihepwatuwedi , beno gwaeyao Buki He'asisi 'oinega leleleledi manidiya ma nimadiya si'abihe pa'inediya , ta 'adi 'ale'owao duduledi sisohasohadi ,
40023006	ta guyai 'adi tuta nuwanuwadi ma wagahata simiyatoi , ma wete hada tapwalolo 'oidiya 'ebemiya 'ausaladi nuwanuwadi ,
40023007	ma 'eguma 'ebe maketi 'oina sitauya nuwanuwadi ma tomota baibaiwadi siloyauwedowedi nuwana si'ahwa tohe'itaedi .
40023008	Ma 'omi hesi sahena tomota si'ahwa'ahwa tohe'itegomi , weyahina 'imi tohe'ita 'aigeda tuwamo , ma mabwaiyami wahemahemahetena .
40023009	“ Wete sahena 'aigeda taiya bale'uwa wa'ahwa'ahwa tamanae , weyahina tamamiu 'aigeda tuwamo galewa 'imiyamiya .
40023010	“ Sahena wete tomota si'ahwa'ahwa badaegomi , weyahina Keliso tauna 'iboinamo 'imi bada .
40023011	Ma 'eguma taiya 'oimiyega nuwanuwana 'ihetohanugeta 'ida he'ali'e 'oimiya ,
40023012	ma 'eguma taiya 'oimiyega 'inuwahane nata 'isulu , ma 'eguma taiya 'inuwadobi nata 'ihane .
40023013	“ Ma hesi 'omi loina 'ana tohe'itao ma Palisiyao 'atemuyamuyaimi , weyahina 'imi 'abowega tomota wa'ausidiya ma 'oinega Yehoba 'ina 'ebeloina 'oina sahena siluhuluhu . Comi geya'abwa waluhuluhu , ma tomota wete taiyawedi nuwanuwadi ma siluhu wanuwahidiya .
40023015	“ Comi loina 'ana tohe'itao ma Palisiyao 'atemuyamuyaimi , weyahina 'aigeda wete bewa 'imi pui . Tuta baibaiwana wa'ada'adau sakowasi 'asa baibaiwadi 'oidiya ma 'abehega 'ami tomuliya 'aigeda waloba , ma muliyetega tomotaina wahe'ita ma gide 'omi wapaipaihowa Tomudulele 'oina , tauna gide 'ipaihowa hedada .
40023016	“ Hesi 'atemuyamuyaimi , weyahina 'omi tohanugetao mata gibugibumi , wagwae , ‘ Ceguma taiya Hada He'asisi saninega 'i'eta'wata'walulu beno geya 'aigeda to'aha , ma hesi 'eguma taiya goulaedi Hada He'asisi 'alona 'oidiyega 'i'eta'ota'olulu beno ginaula madouna , 'oinega 'ilobwaineya ma ginaulaina 'ipaihowa . ’
40023017	Moisa , 'omi yauyauleimi ma mata gibugibumi ! To'aha madouna ? Hada He'asisi 'ana goula ? bo Hada He'asisi tauna 'oinega goula 'ihe'asisiyeya ?
40023018	“ Ma wete wagwae 'abehega 'eguma taiya 'ebe pwaoli saninega 'i'eta'olulu , beno geya 'aigeda to'aha , ma hesi 'eguma 'i'eta'walulu pwaoliina 'ebe pwaoli 'oina , beno ginaula madouna , 'oinega to'aha 'igwae hemiseya , sawasawahina ma 'ipaihowa . ’
40023019	“ Comi yauyauleimi ! To'aha madouna ? Pwaoliina , bo 'ebe pwaoli tauna 'oinega pwaoliina 'i'abihe 'asisiyeya ?
40023020	“ Coinega 'eguma taiya 'ebe pwaoli saninega 'i'eta'walulu , tauna wete ginaula mabwaiyana 'ebe pwaoli 'oina 'oidiyega 'i'eta'wata'walulu .
40023021	Ma wete 'eguma taiya Hada He'asisi saninega 'i'eta'wata'walulu , tauna wete Hada He'asisi 'ana tomiya saninega 'i'eta'wata'walulu .
40023022	Ma 'eguma taiya galewa saninega 'i'eta'walulu , tauna Yehoba ma wete 'ina 'ebemiya saninega 'i'eta'wata'walulu .
40023023	“ Comi loina 'ana tohe'itao ma Palisiyao 'atemuyamuyaimi hesi , weyahina to'abo 'omi . Moisa 'imi helauwedi 'ausala weyahina 'imi helauwedi 'imi ginaula mabwaiyadi 'oidiyega , tobwatobwa madoudi ma wete ginaula 'i'iudi , gide hali pam ma hali pam 'oidiyega , ma hesi loina 'etoi madoudi wanuwanaidediya , beno mumuga dumwaluna ma 'atemuyamuya ma hemisa . Sowasowana ma ginaula bewa madoudi wapaihowadi , ma wete sahena ginaula 'i'iudi wanuwanuwa naidedi .
40023024	Ma 'omi tohanugetao mata gibugibuimi , 'ami 'wayahi 'oinega sohusohu wa'ewa yahuledi ma hesi hebai madouna , kameli gide watonetonedi .
40023025	“ Comi loina 'ana tohe'itao ma Palisiyao 'atemuyamuyaimi hesi , weyahina 'imi 'abowega biyo ma gaeba 'atamanega wabuyodiya , ma 'alodiya bi'ibi'idi , beno yagaha ma mumuga galadi simaha .
40023026	Comi Palisiyao mata gibugibuimi , 'imi biyo ta 'imi gaeba 'alodi wa'abi he'ehau nugetedi , ma 'oinega wete 'atamanega wa'abi he'ehaudi .
40023027	“ Comi loina 'ana tohe'itao ma Palisiyao 'atemuyamuyaimi weyahina 'omi to'abo , gide tuwa galiha wa'ewa'e'edi ma 'ausaladi , tabwana 'adi 'ita 'ausala hedade , ma hesi 'alodiya tomota hilihiliyadi ma ginaula bi'ibi'idi simiyamiya .
40023028	Comi 'ami 'ita tomota matadiya 'abehega tohanugetao 'ausalami , ma 'alomiya 'abo ma gala baibaiwana simiyamiya .
40023029	“ Comi loina 'ana tohe'itao ma Palisiyao 'atemuyamuyaimi ta to'abowao , weyahina palopitao nugenugetadi 'adi galiha 'oidiya 'adi 'ebe nuwatuhuyahina wa'abidiya , ma wete tobwebwe'ana mwalo hene 'adi 'ebe nuwatuhuyahinao wa'atububudiya ,
40023030	ma wagwae , ‘ Ceguma mwalo hene tamiyamiya tubudao 'idi tuta , sahena tubudaowedi talemelemedi palopitao 'adi lohe'amasa weyahina . ’
40023031	Cimi gwae bewa 'oinega wahepwaila pwaiya 'abehega palopitao 'adi tolohe'amasao tubudiyao 'omi .
40023032	Coinega taudi 'idi paihowaedi 'abwa walosalohidi .
40023033	“ Comi mwata natunao , ta geya sawasawahina ma 'asa 'ala'alatana 'oinega wadena .
40023034	Coinega palopitao ma tosanapuwao ma loina 'ana tohe'itao yahesumanediwa ma nata tupwadi walohe'amasidi , nuwana kelose 'oina watutu hepa'inedi , ma tupwadi 'imi hada tapwalolo 'oidiya balaeyega wahunudi , ma 'asa 'aigeda 'aigeda 'oidiyega wapa'idi .
40023035	“ Ma 'ana 'ebelosaloha 'oina tobwebwe'ana 'adi lohe'amasa 'ana maisa mabwaiyana 'omi waloba . Loheya nugenugetana Ebeli tauna tobwebwe'ana silohe'amasiya , eeta silolohe'amasa 'ana siga Balakaya natuna Sakaliya wete silohe'amasiya Hada He'asisi ma 'ebe pwaoli gamwagamwanidiya .
40023036	Moisa , lohe'amasaidi mabwaiyadi 'adi maisa nata 'omi mehau bewa waloba .
40023037	“ Yelusalema yo ! Togidega ta palopitao 'ulohe'amasidiya ma wete Yehoba 'ina tohalewasao galewega 'uloda'ulediya . Tuta baibaiwana nuwanuwagu ma 'ino tomotaiyao yabwau he'autedima gide 'am'am natunao pepenega 'i'ahusamudiya , ma tuwa silogwahategauwa .
40023038	Coinega Yehoba nata 'i'ebesinego ma ma'ino pui tuwa 'umiyamiya .
40023039	Ta yahegwaego 'abehega sahena wete 'u'ita'ita hilegau ma 'ana siga 'ino tomotaiyao sitagwala 'oiguwa ma sigwae , ‘ Tahepwatuwe tauna Yehoba saninega 'inaoma . ’ ”
40024001	Coinega Yesu Hada He'asisi saugaina ma 'i'ebesine ma 'ana tomuliyao sinaoma ta Hada He'asisi 'ana hadao Yesu 'oina sihe'iteya .
40024002	Ma Yesu 'igwaeya , “ Hadaedi mabwaiyadi wa'ebubudi , yagwae bwaibwaina 'abwa mabwaiyadi sile'wa yahuledi ma sahena wete tupwa 'i'iuna wa'ita'ita hila . ”
40024003	Muliyetega 'itauya Olibe 'oyana 'oina ta 'imiyatoiya , ma 'ana tomuliyao 'oina sinaoma ta siboidimo simiyamiya ma 'oinega sihesilaleya , sigwaeya , “ Bada , 'uhegwaemai to tuta 'oina Hada He'asisi sile'wa , ma 'ino tuta hilama , ma tuta 'ana 'ebelosaloha weyahina 'adi 'ila'ilala 'uhe'itemai ma 'asanapu . ”
40024004	Coinega Yesu 'ihegwaediya , 'igwae , “ Wa'itayahigemi 'amuge ma tomota tupwadi si'abowegomi .
40024005	Weyahina 'abwa baibaiwadi saniguwega sihepwaila ma 'abehega sihanugete puigomi ma 'aigeda 'aigeda 'igwae , ‘ Taugu To'abiheteina , ’ ma tomota baibaiwadi simuliyedi .
40024006	Wete wasa 'abwa wahesagohedi 'alehao deimiya ma bwaga weyahidi , ma sahena wa'ate'ateyoho . Weyahina ginaula bewa silatu nugeta ma hesi bale'u 'ana 'ebelosaloha 'abwa .
40024007	Weyahina 'abwa hali boda ma hali boda 'oidiya silo'aleha , ma wete hali 'ebeloina ma hali 'ebeloina 'oidiyega silo'aleha , ma gomale madouna ma mwani'ini'i silatu tupwa mabwaiyadi 'oidiya .
40024008	Ma ginaulaedi tuta mwaudi 'adi 'ebehegaina tuwa .
40024009	“ Comi nata tomota si'abiyahigomi ma si'abihe muyemuyegomi nuwana silohe'amasigomi , ma tupwa mabwaiyadi tomotainao silo'alehegomi weyahina 'abehega 'omi 'agu tohemisao ,
40024010	ma mwauwedi weyahidi 'abwa tupwami wawe'a ma waboimo 'iyamiyao watebaedi , nuwana walo'alehedi .
40024011	Wete palopita 'abo'abowao silatuma ma tupwami sihanugete puigomi .
40024012	Ma wete mumuga galana 'ina madou 'oinega tomota tupwana baibaiwana 'idi helau 'atediyega 'iwe'a .
40024013	Ma 'eguma taiya 'ihe'alama'i'ita ma 'itoholo pa'ala ma 'ana siga tuta 'ana 'ebelosaloha 'oina , yaliyaya hataya 'iloba .
40024014	“ Ma Yehoba 'ina loina tetelina 'i'edadana nugeta tupwa mabwaiyana 'oidiya , ma boda mabwaiyadi 'ana loguguya sihesagohe , ma muliyetega tuta 'ana 'ebelosaloha 'ilatu .
40024015	“ Cabwa 'ila'ilalaina palopita Daniyela 'ihepwaila nugetaeya 'ilatu , beno ginaula gala hedade ma didiga tupwa he'asisi 'oina 'itoholo . ( Ceguma taiya gwae bewa 'ihasili 'inuwasabwalena . )
40024016	Tuta nage 'oina Yudiya 'ana tomiyanao sawasawahidi ma 'oya 'oidiya sidena .
40024017	Ma 'eguma taiya wagahata 'imiyamiya 'idena mwayamwayau , ma sahena 'iluhuluhu hila 'ina hada 'ina tobwatobwa sabi 'ewadi .
40024018	Ma 'eguma taiya tanoha 'ipaipaihowa sahena 'ihilahila 'ana 'ale'o hali tupwa 'ilaguya sabi 'ewa .
40024019	“ Ma tuta nage 'oina togamwagamwao ma tohesusuwao sihe'atemuyamuya .
40024020	Coinega wa'ahwanoi ma tuta 'ausalana Yehoba 'i'ebwaegomi 'imi tuta dena 'oina , ma sahena gogai 'ana tuta , bo nuwana Sabati 'oina .
40024021	“ Moisa , tuta nage mwau hedade , weyahina bale'u 'ana hemasalaha hohau 'oinega eeta 'ana siga tuta bewa , geya 'aigeda wete mwauina bewa gide , ma muliyetega mwau bewa sahena wete 'ilatulatu hilama .
40024022	Mwau nage 'ana sabwelowao 'eguma Yehoba sahena 'i'abi'abi heto'uto'upadi , nata tomota mabwaiyadi si'amasa , ma hesi Yehoba sabwelowedi 'i'abihe to'uto'upadi beno 'ina boda hehe'asaidi weyahidi .
40024023	“ Coinega 'eguma taiya 'ihegwaegomi ma 'igwae , ‘ Keliso bewa , ’ nuwana ‘ Nage , ’ sahena wahehemisedi .
40024024	Weyahina Keliso 'abo'abodi ma palopita 'abo'abodi 'abwa silatu ma 'ila'ilala waiwaidi tomota matadiya sipaihowaidi , ma 'oidiyega 'eguma sawasawahidi Yehoba 'ina bodao hehe'asaidi wete sida 'abihe'wanidi .
40024025	Ma 'omi ginaula bewa weyahina yahepwaila nugeta pwaiya 'oimiya .
40024026	“ Coinega 'eguma sihegwaegomi , sigwae , ‘ Keliso tupwa balabala 'awawa 'imiyamiya , ’ sahena pwatula nage 'oina watautauya . Ma 'eguma sigwae , ‘ Keliso hada 'alona 'imiyamiya , ’ sahena wahehemisedi .
40024027	“ Taugu Loheyaiguina 'igu latu hilama 'ana 'ita gide tuwa namala madouna yalasiyega 'i'asilala ta 'ana siga bwauli .
40024028	“ Ta'eha 'oina 'wayoha 'imiyamiya beno 'oina 'ao'ao si'au'autama .
40024029	“ Ma tuta mwauina 'igumwala ma muliyetega sinala 'iguguyou , ma wete wai'ena 'ina 'asilala 'igibogibo , ma 'ipwalao galewega sigubala , ma ginaula baibaiwadi galewa simiyamiya 'idi waiwai siwe'a .
40024030	Tuta nage 'oina taugu Loheyaiguina 'igu 'ila'ilala galewega 'ilatuma , ma boda mabwaiyadi bale'uwa si'itegau yaloha pwatanega ma'igu waiwai ma ma'igu wasawasa madouna yalatulatuma , ma sidougwaegwae .
40024031	Ma wete yoguli simu'a ma 'igu aneloseyao yahesumanedi ma 'igu boda hesihesinuwaidi sihe'autedima bale'u mabwaiyana ma yaumai mabwaiyana 'idi tupwa 'oidiyega .
40024032	“ Cebe'ita saido 'oinega yahe'itegomi , beno 'eguma saido 'igalugalu wasanapuya losihe 'ana tuta deina .
40024033	Ma wete 'eguma 'ila'ilalaedi bewa wa'italoba pwaidiya wasanasanapu 'abehega 'igu tuta hilama deina 'ilatu pwaiya .
40024034	Moisa , yaso bewa nata geya wagumwala ma 'ana siga ginaulaedi mabwaiyadi silatu .
40024035	Cabwa galewa ma bale'u sisawala , ma 'igu gwaeyao geya'abwa tuwa sisawasawala .
40024036	“ Geya 'eta taiya 'isanapu to tuta , nuwana to sabwelo 'oina yahilama , ma wete aneloseyao galewa geya sisanapu . Taugu wete geya yasanapu . Tamagu 'iboinamo 'isanapuya .
40024037	Tuta nage , Nowa 'ina tuta gide .
40024038	Weyahina Nowa 'ina tuta tomota 'adi si'ai'ai ma 'adi we'aha sinumanuma ma sihehehai , ma wete sihaihai , ma 'ana siga Nowa 'ina waga 'igeluwa ,
40024039	ma yagewa 'ilohe'ateyohodiya , ta 'oinega tomota mabwaiyadi sidamana , ma taugu Loheyaiguina 'igu hilama gide .
40024040	“ Tuta nage 'oina 'eguma loheya 'eluwa tanoha , 'aigeda yatoe ma 'aigeda 'imiyamiya .
40024041	Wete 'eguma wahiwahine siteluwa si'e'ehalo , 'aigeda yatoe ma 'aigeda 'imiyamiya .
40024042	“ Coinega wa'itayahi bwaibwaini , weyahina 'igu hilama 'ana tuta geya wasanapu .
40024043	Ma wanuwatuhuyahi 'eguma taiya hada toniwagana 'isanapuya ma to tuta nihuwana 'alona toyagaha 'iluhu 'ina hada , 'i'atububu bwaibwaina ma 'i'o'oyatola , ma sahena 'ina hada 'ibwalebwale .
40024044	Coinega 'omi wete wa'atububu bwaibwaina , ma 'igu tuta hila weyahina wayamwegau , weyahina taugu Loheyaiguina 'igu hilama 'ana tuta geya wasanapu .
40024045	“ Topaihowa 'ausaladi ma sanasanapuidi 'idi mumuga bewa gide : Ceguma taiya tauna 'ina bada 'ihesinuweya ma hada 'i'itayahi ma topaihowao 'adi 'e'ahai 'i'ebwaedi sabwelo 'aigeda 'aigeda 'oidiya ,
40024046	'abwa 'eguma badaina 'ihilama ma 'ina topaihowaina 'iloba 'ipaipaihowa dumwalu , nata weyahina 'iyaliyaya ma 'oina 'igwae ,
40024047	‘ Cino paihowa 'ausaladi weyahina yayaliyaya , 'oinega ginaula mabwaiyadi 'adi loina ya'ebwaego ma 'uloina . ’
40024048	“ Ma hesi 'eguma topaihowa 'imumuga galana ma 'iboinamo 'oina 'igwae , ‘ Cigu bada 'abwa 'iheheboi , ’
40024049	ma 'ihegaina ma 'iyanao 'isapi dadanedi ma 'i'ai hedahedade , nuwana 'inuma hedahedade toheyauyaule ba'idanao ,
40024050	ma 'oinega 'ina bada 'eguma 'ilohe'ateyohoyama ma 'ina paihowa galana 'i'italobadi ,
40024051	nata hadega 'ipa'i ma maisa galana 'i'ebwae to'abowao 'idi tupwa , nage 'oina sidou ma sihesala'i'ita , muya 'oinega ” .
40025001	Ma Yesu 'ihegwaediya wete , 'igwae , “ Yehoba 'ina loina bewa gide : wahiwahine site teni 'idi mayale si'ewediya ma sitauya tohai meloheyana sabi helatuina 'ina hai guyaina weyahina .
40025002	Coidiyega site paibi yauyauleidi ma site paibi sanapudi .
40025003	Toheyauyauleyedi 'idi mayale geya 'ana we'aha 'ana lohepoi si'ewa ,
40025004	ma hesi taudi tosanapuwedi ma'idi we'aha 'ana lohepoi 'idi botolo 'oidiya si'ahalidiya 'idi mayaleyao ba'idanao .
40025005	“ Ma tohai meloheyana 'iheboiya , 'oinega mabwaiyadi siloloyamwana ta si'eno sinediya .
40025006	Coinega nihuwana gamwana loheya 'aigeda 'ibwauwa , 'igwae , ‘ Tohaiina bewa 'ilatu pwaima , watoholo ma tayo'o .
40025007	Coinega wahiwahineyedi mabwaiyadi sitoholowa , ta 'idi mayale si'atububudiya .
40025008	Coinega wahiwahineyedi yauyauleidi 'iyadiyao 'oidiya si'ahwanoiya , sigwaeya , ‘ Ciyamayao , mayale 'ana we'aha tupwana wa'ebwaemai , weyahina 'ima mayale nata sigibo . ’
40025009	“ Ma sanapudiyedi sigwaeya , ‘ Nuwana geya 'ima we'aha sawasawahina ma tupwana 'a'ebwaegomi , 'oinega 'omi watauya tohegimwaneyao 'oidiya ma 'imi mayale 'adi we'aha wagimwanedi . ’
40025010	“ Coinega sitauya sabi gimwane , ma tohai 'ilatuma , ta taudi si'atububu pwaiya ba'idanao siluhuwa hai 'e'ahaina weyahina , ma 'ahwa 'eda sigududiya .
40025011	Muliyetega 'iyadiyao gimwaneyega sihilama ma sigwaeya , ‘ Bada , 'eda 'uso'e ma 'aluhuwa . ’
40025012	Ma 'idi gwae 'ihemaiseya , 'igwae , ‘ Comi hali boda , geya yasanapugomi . ’
40025013	“ Coinega sawasawahimi wa'itayahi , weyahina sabweloina , nuwana tutaina yalohihilama , geya wasanapu .
40025014	“ Yehoba 'ina loina wete gide 'eguma 'aigeda bada nata 'itauya hali tupwa , ma 'ina topaihowao 'ibwauwedima , ma 'ihegwaediya ma 'abehega 'ina tobwatobwa si'itayahi .
40025015	“ Ma 'aigeda 'ina mane 'ina topaihowa 'i'ebwaeya 'ana baibaiwa paibi handeledi kina , ma loheya heluwena tu handeledi kina , ma loheya hetoina handeledi kina , weyahina 'ina 'ebwaya 'oidiya taudi 'aigeda 'aigeda 'idi waiwai gide . Ma muliyetega badaina 'i'ebesinediya ta 'itauya .
40025016	“ Coinega loheyaina tauna ma'ina paibi handeledi kina 'ina bada 'ina maneina 'i'ewediya , ta 'oidiyega 'ihepaihoweya , ta 'adi loheposeyana paibi handeledi wete 'ilobediya .
40025017	Loheya heluwena wete gide 'ina tu handeledi kinaedi 'ihepaihowediya ta 'oidiyega 'ina bada 'ina mane 'ana loheposeyana tu handeledi wete 'ilobeya .
40025018	Ma loheya hetoina , tauna ma'ina handeledi kina , 'i'eweya ta bale'u 'i'eliya , ta 'ina bada 'ina maneina 'idahweya 'alona .
40025019	“ Ta tuta dudulena mulina 'idi bada 'ihilama , ta 'ihesilalediya 'idi paihowa 'adi maisa weyahidi .
40025020	Ma loheya 'ina mane paibi handeledi kina 'inaoma , ta 'ana loheposeyana paibi handeledi kina wete 'i'ewedima , ta 'igwaeya , ‘ Bada , paibi handeledi kina 'u'ebwaegauwa ma 'ana loheposeyana paibi handeledi kina wete yalobeya , ta bewa . ’
40025021	“ Ma badaina 'igwaeya , ‘ Causala , 'owa topaihowa bwaibwaina ta dumwaluna . Cuhetapewa pwaiya ginaula 'i'iudi 'oidiyega , 'oinega 'a loina ginaula madoudi weyahidi ya'ebwaego , ma wete 'igu yaliyaya bewa 'oina 'umiyamiya . ’
40025022	“ Muliyetega loheya heluwena ma'ina tu handeledi kina 'ilatuma , ta 'ana loheposeyana tu handeledi kina wete 'i'ewedima , ma 'igwaeya , ‘ Bada , tu handeledi kina 'u'ebwaegauwa ta 'ana loheposeyana tu handeledi kina wete yalobeya , ta bewa . ’
40025023	“ Coinega badaina 'igwaeya , ‘ Causala , 'owa topaihowa bwaibwaina ta dumwaluna , 'uhetapewa pwaiya ginaula 'i'iudi 'oidiyega , 'oinega 'a loina ginaula madoudi weyahidi ya'ebwaego , ma 'owa wete 'igu yaliyaya bewa 'oina 'umiyamiya . ’
40025024	“ Eeta loheya hetoina ma'ina handeledi kina 'inaoma , ma 'igwaeya , ‘ Bada , yasanapugowa 'abehega 'owa loheya pa'aliu , ma 'ino wasawasa 'u'ewa'ewa hali tomota 'idi paihowa 'oidiyega ,
40025025	'oinega yamatautegowa , ta 'ino handeledi kinaina bale'u 'alona yadahweya , ta 'ino mane bewa . ’
40025026	“ Ma badaina 'iheliyeya , 'igwae , ‘ Topaihowa galau ta tologwahata 'owa , 'usanapugauwa 'abehega 'igu wasawasa ya'ewa'ewa hali tomota 'idi paihowa 'oidiyega ,
40025027	'eguma 'igu mane banika 'oina 'uda laguya , beno tutaina yahilama ma 'ana lohepoi yaloba ! ’
40025028	Ta 'ina 'ali'eyao 'oidiya 'igwaeya , ‘ Cigu handeledi kina 'oinega wa'ewa , ma loheyaina tauna loheposeyana madouna 'ilobeya 'oina wa'ebwae .
40025029	Weyahina 'eguma taiya 'ana heguheguyai 'iloheposeyane , 'ana loheposeyana wete 'iloba , ma 'imadou ; ma 'eguma taiya geya 'iloheposeyane , to'aha 'oina 'imiyamiya 'oinega 'abwa si'ewa yahule . ’
40025030	“ Coinega 'ina 'ali'eyao 'ihegwaedi ma topaihowa galanaina siula latuhe 'atamana guguyou tupwaina 'oina , ma nobwa tomota ma'idi muyamuya sidoudou ma sihesala'i'ita ba'idanao .
40025031	“ Cabwa taugu Loheyaiguina , ma'igu wasawasa 'asi'asilalaina , ma ma'igu aneloseyao 'alatuma , ma 'oinega 'igu wagahata wasawasa 'oina yamiyatoi sabi loina ,
40025032	ma 'ebeloina bale'uwa mabwaiyadi tomotaedi mataguwa sihe'autedima , ma yawatahidi gide sipi 'adi to'itayahina 'iwatahidi goti 'oidiyega ,
40025033	ma sipi yalagu wasiyedi 'igu 'ebeulega ma goti 'igu 'adigeyegeyega .
40025034	Ma 'oinega toloina taugu taudi 'igu 'ebeula 'oina yahegwaedi ma yagwae , ‘ Comi Tamagu 'ina helauwega wayaliyaya , wanaoma ma 'imi 'ebeloinaina wa'ewa , beno bale'u 'ana hemasalaha hohau 'oinega 'i'atububuya weyahimi .
40025035	Weyahina 'omi mwalo yagomaleya ma wahe'aigauwa , ma wete tani'ogu 'iyahala ma we'aha wa'ebwaegauwa , yahesugalagala 'imi 'asa ma wabwauwegauwa 'imi hada ,
40025036	ma wete geya 'agu 'ale'omo ma wahe'otegauwa , wete yalohala ma wabo'enegauwa , ma wete deli 'oina yamiyamiya ma wabo'enegauwa . ’
40025037	“ Coinega todumwaluwedi 'oiguwa sigwae , ‘ Bada , to tuta hede 'a'itegowa ma 'a gomale ma 'ahe'aigowa , nuwana tani'ou 'iyahala ma we'aha 'a'ebwaegowa ,
40025038	nuwana 'uhesugalagala 'ima 'asa ta 'abwauwegowa 'ima hada , nuwana geya 'a 'ale'omo ma 'ahe'otegowa ,
40025039	nuwana ma'a lohala , nuwana deliya 'umiyamiya ma 'abo'enegowa ? ’
40025040	“ Coinega yagwae 'oidiya , ma yagwae , ‘ Moisa , 'eguma taiya 'owa 'iyagwao 'i'iudi 'aigeda 'oidiyega 'u'abihete , beno taugu wete 'u'abihetegau . ’
40025041	“ Ma taudi 'igu 'adigeyageya simiyamiya yahegwaedi , ‘ Comi togala wa'ebesinegau , ma watauya 'aiwe ninima hatayana 'oina , tauna Yehoba 'i'atububuya Tomudulele ma 'ina bodao weyahidi .
40025042	Weyahina mwalo ma'agu gomale ma geya wahe'aigau , wete tani'ogu 'iyahala ma geya 'aigeda wete we'aha wa'ebwaegau ,
40025043	ma yahesugalagala 'imi 'asa ma geya wabwauwegau 'imi hada , ma geya 'agu 'ale'omo ma geya wahe'otegau , wete yalohala ma wete deliya yamiyamiya ma geya wahabo'enegau . ’
40025044	“ Muliyetega taudi gwae bewa sihemaise , ma sigwae , ‘ Bada , to tuta 'a'itegowa ma'a gomale , nuwana tani'ou 'iyahala , nuwana 'uhesugalagala , nuwana geya 'a 'ale'omo , nuwana 'ulohala , nuwana deliya 'umiyamiya , ma geya 'alemego ? ’
40025045	“ Ma yahegwaedi , ‘ Moisa , tutaedi 'oidiya 'eguma tomota 'i'iudi bewa 'aigeda geya wa'abihete , beno 'oina geya walemegau . ’
40025046	Coinega taudi sitauya muya hataya 'oina , ma todumwalu hesi yawasi hataya siloba . ”
40026001	Yesu 'ina he'itaedi bewa 'ilosalohiya , ma 'ana tomuliyao 'ihegwaediya ,
40026002	'igwaeya , “ Wasanapuya sabwelo 'eluwa ma Hataona Guyaina tapaihowa , ma 'oinega taugu Loheyaiguina 'agu toteba 'i'ebwaegau 'agu 'alehao 'oidiya , ma kelose 'oina silohe'amasigau . ”
40026003	Coinega topwaoli madoudi ma meIsileli 'idi babadao si'eto'autama Kaiyapa 'ina hada madouna 'oina , tauna topwaoliyedi 'idi bada madouna .
40026004	Ta babadaowedi taudimo siloina ma 'abehega 'abowega Yesu si'abiyahi ma silohe'amasi ,
40026005	ta sigwaeya , “ Sahena guyai 'alona Yesu ta'abi'abiyahi , 'amuge ta tomota sigamwasowala ma silo'aleha 'oida . ”
40026006	Tutaina Yesu Bedani 'oina 'imiyamiya , Saimoni 'ina hada . Tauna mwalo tolepelo 'aigeda .
40026007	Coinega 'aigeda wahine ma'ina holowa 'ilatuma , ma holowaina 'ana maisa madouna , ma botolo bwebwe'ana hedade 'oina sisiweya . Yesu 'abwa hadai 'i'ai'ai , ma wahineina 'ilatuma ta holowaina Yesu debana 'isiweya .
40026008	Ma Yesu 'ana tomuliyao si'iteya , ta wahineina silomugiyeya , sigwaeya , “ To'aha weyahina holowa 'imudaliya ?
40026009	Cilobwaineya ma holowaina 'igimwaneye , ma maisa madouna 'i'ewa , ma 'iheguyai tohewewelohe 'oidiya . ”
40026010	Ma Yesu 'idi gwaeina 'isanapuya ta 'ihegwaediya , 'igwae , “ Sahena walolomugiye wahine bewa , 'ina paihowa 'oiguwa bwebwe'ana hedade .
40026011	Toheweweloheyedi wagwaegwaenedi tuta mabwaiyana simiyamiya deimiya , ma hesi taugu geya tuta dudulena ba'idamiu tamiyamiya .
40026012	Wahine bewa 'iheholowa pwaigauwa wahigu 'ana lagu galiha weyahina .
40026013	Yagwae moisa 'oimiya , 'abwa wasagu tomota si'oteteli bale'u mabwaiyana 'oina , ma wahineina 'ina paihowa 'oiguwa wasana wete si'oteteli . ”
40026014	Ma Yesu 'ana tomuliyao 'aigeda sanina Yudasa Isakaliyota 'itauya topwaoli madoudi 'oidiya ,
40026015	ma 'ihegwaediya 'igwae , “ Cehisa maisa nata wa'ebwaegau , 'eguma Yesu 'oimiya yatebaeyawa ? ” Ta mane siliba 'ana baibaiwa teti si'ebwaeya .
40026016	Coinega Yudasa tuta bwebwe'ana 'iyamweya ma 'abehega Yesu 'oidiya 'itebae ma si'abiyahi .
40026017	Hataona 'aiina beledi daisina , geya 'ana 'abihesesehamo si'ai'ai . Ta Hataona 'aiina 'ana sabwelo nugeta 'oina Yesu 'ana tomuliyao tupwadi 'oina sinaoma ma sigwaeya , “ Bada , ta'eha 'oina nuwanuwau ma Hataona 'e'ahaiina weyahiu 'a'atububu ? ”
40026018	Coinega Yesu 'igwaeya , “ Watauya Yelusalema ma 'igu 'ahwanoi 'aigeda loheya 'oina wahepwaila , wagwae , ‘ Cima tohe'ita 'ina gwae bewa gide , 'abehega “ Cigu tuta 'ilatu pwaiya ma nuwanuwagu ma 'ino hadai Hataona 'aiina ma'agu tomuliyao 'a'ai . ” ’ ”
40026019	Ta tomuliyaedi Yesu 'ina gwaeina simuliyeya , ta loheyaina 'ina hada Hataona 'aiina si'atububuya .
40026020	Coinega lahilahiya Yesu ma'ana tomuliyao site tuwelowedi siluhuwa ta 'e'ahaiina si'aiya .
40026021	Ma 'idi 'aiina 'oina Yesu 'igwaeya , “ Ciyagwao , yagwae moisa 'abehega 'aigeda 'oimiyega nata 'itebaegau . ”
40026022	Ma Yesu 'ina gwae bewa weyahina sinuwagala moisa , ta 'aigeda 'aigeda Yesu 'oina 'ihesilala 'igwaeya , “ Bada taiya tauna ? Nuwana taugu ? ”
40026023	Ma Yesu 'ihegwaediya , “ Loheyaina tauna ba'idagu gaeba 'aigeda 'oinega 'a'ai'ai , tauna nata 'itebaegau .
40026024	Taugu Loheyaiguina 'abwa yatautauya 'edaina mwalo Buki He'asisi 'oina sihepwaila nugeteya , ma hesi 'agu totebaina 'atemuyamuyaina , ma bwebwe'ana 'eguma mwalo sahena sinana 'ihehenatune . ”
40026025	Coinega 'ana toteba Yudasa 'ihegwaeya , “ Bada to loheya tauna ? Nuwana taugu ? ” Ta Yesu 'igwaeya , “ Cugwae pwaiya bo'i . ”
40026026	Si'ai'ai ma Yesu 'e'ahai 'i'eweya ta weyahina 'igwae helauwa , ma 'i'abihisiya ta 'ana tomuliyao 'i'ebwaediya , 'igwaeya , “ Bewa wahigu wa'ewa ma wa'ai . ”
40026027	Ma waini mabiyona wete 'i'eweya , ma weyahina 'iloyauwedowa Yehoba 'oina , ma 'i'ebwaediya , ma 'igwaeya , “ Mabwaiyami wanuma .
40026028	Bewa bweyahigu , loina hauhauna weyahina , 'idaudau tomota mabwaiyami 'imi puiyao 'adi 'ebe nuwasam weyahina .
40026029	Ma yahegwaegomi tuta bewa ma mulina waini bewa geya'abwa 'oinega yanumanuma hila ta 'ana siga 'omi ba'idagwao waini hauhauna tanuma Tamagu 'ina tupwa . ”
40026030	Coinega wali 'aigeda siwaliyeya ta silatuwa , ma sihaneya 'oya Olibe 'oina .
40026031	Ma Yesu 'ihegwaediya , 'igwae , “ Nata nihuwana mabwaiyami wadena sinegau , gide Buki He'asisi 'ina hepwaila 'igwaeya , ‘ To'itayahina sipi yalohe'amasi ma sipi silelewana . ’
40026032	Ma taugu 'igu toholo hila mulina Galili 'oina yatautauya , ta 'omi muliguwega wanaowa . ”
40026033	Coinega Pita 'i'apulagata ma 'igwaeya , “ Nata mabwaiyadi sidena sinego ma taugumo ba'idau . ”
40026034	Ma Yesu Pita 'ihegwaeya , “ Yagwae moisa , nihuwana nata , muliyetega 'abwa 'am'am 'idou , ma 'owa matoi 'uuhalegau . ”
40026035	Ma Pita 'igwaeya , “ Bada , sahena hede yauhauhalego ! Ceguma silohe'amasigo taugu ba'idau wete silohe'amasigita . ” Tomuliyao mabwaiyadi wete gide sihehegwaegwae .
40026036	Eeta Yesu 'ana tomuliyao ba'idanao sihapwesa tupwa sanina Gedesemani , ma 'ihegwaediya , 'igwae , “ Cebwa wamiyatoi ma yanao nobwa tupwaina ya'ahwanoi Tamadai 'oina , ”
40026037	ma hesi sitetoiyedi ba'idanao 'itoediya , taudi Pita ma Sebedi natunao , ma 'inuwagala madouna , nuwana 'isiwapa ,
40026038	'ihegwaediya 'igwae , “ Yanuwagala madouna , gide 'abwa ya'amasa , 'ebwa wamiyamiya , wa'o'oyatola ma ba'idagwao ta'ahwa'ahwanoi . ”
40026039	Ma 'ihanaowa tupwana ta 'ibe'usuluwa , 'i'ahwanoi , 'igwaeya , “ Tamagu yo , 'eguma sawasawahina muyamuya biyoina bewa 'oiguwega 'u'ewa ma geya'abwa yanumanuma , ma hesi geya'abwa 'igu nuwatuhuwega , 'owa tuwa 'ino nuwatuhu gide 'upaihowe . ”
40026040	Cigumwala , ma 'ihilama 'ana tomuliyao 'ilobediya si'enosinediya , ma Pita 'ilohanohanoya , 'ihegwaeya , 'igwae , “ Geya sowana sauga 'i'iuna tuwa wa'o'oyatola ma wa'abihetegau .
40026041	Hede wa'o'oyatola wa'ahwa'ahwanoi 'abehega sahena waluhuluhu 'ebe tohona 'oina . Yaluyaluwami nuwanuwana ma hesi wahimi siwe'a . ”
40026042	Cigumwala , 'ihanaowa wete , 'i'ahwanoiya , 'igwae , “ Tamagu yo , 'eguma geya sowana muyamuya biyoina 'u'ewa , ma 'eguma 'ino nuwatuhu gidemusa , tuwa yanuma . ”
40026043	Eeta 'ihilama wete 'ana tomuliyaowedi 'ilobediya wete si'enosinediya , weyahina mata'eno'eno 'i'ewa pwaidiya .
40026044	Coinega 'i'ebesinediya 'ebwa , 'inaohila ma 'i'ahwanoi matoina , gide nige 'i'ahwanoi 'esa .
40026045	Cigumwala , 'ihilama tomuliyaowedi 'ihegwaediya , “ Bwebwe'ana wa'eno'eno , wa'aiyawasi . Cigu sauga 'ilatu pwaima , ma 'agu totebaina nata taugu Loheyaiguina 'itebaegau togalagalaedi 'oidiya .
40026046	Watoholo , tatauya , wa'ita 'agu totebaina 'ilatu pwaima . ”
40026047	Cabwa Yesuina 'ihehegwaegwae , ma Yudasaina ma 'ina boda baibaiwadi sihapwesama ma'idi 'ebe 'alehao ma ma'idi wepasi . Weyahina topwaoli madoudi ma tomota 'idi babadao sihewasaedima Yudasa ba'idanao , ma Yudasaina Yesu 'ana tomuliya , sitetuwelo 'aigeda 'oidiyega ,
40026048	ma Yudasaina nige 'ebehe'ita 'ihesumanediya , 'igwae , “ Wa'ita 'eguma taiya ya'atusapwali , beno loheyaina wa'abiyahi , ”
40026049	ma 'idumwaluwa Yesu 'i'atusapwaliya , ta 'igwaeya , “ Yauwedo Bada . ”
40026050	Ma Yesu 'igwaeya , “ Ciyagu , togidega 'ino naoma ? ” Cigumwala , ma sitauyama Yesu si'abiyahiya .
40026051	Si'abi'abiyahi ma 'iyana 'aigeda 'ina 'elepa 'aleha 'ilisiloloya ma tolo'aleha 'aigeda 'ihunuya ma tenana 'i'upwa yahuleya . Loheyaina topwaoli madouna 'ina topaihowa 'aigeda .
40026052	Ma Yesu 'ihegwaeya , “ Tuwa , 'ino 'ebe 'aleha 'ulagu hila 'ina 'ebemiya , 'eguma talolo'aleha , 'abwa 'elepa 'aleha 'oinega ta'amasa .
40026053	Ma hesi wada sanapu 'abehega sawasawahina yada 'ahwanoi Tamaguina sauga bewa ma 'ida 'ebwaegau 'ina aneloseyao 'idi bodao tausani ma tausaniyao sabi 'abihetegau .
40026054	Ma hesi ginaula bewa mabwaiyana silatulatu 'abehega to'aha mwalo Buki He'asisi 'oina silelediya weyahigu silatuwa . ”
40026055	Nage 'oina Yesu bodaedi 'ihesilalediya , 'igwae , “ Taugu 'abehega toyagaha 'awa , ta ma'imi 'ebe 'aleha ta ma'imi wepasi walatuma wa'abiyahigau . Ma togidega ma mwalo Hada He'asisi 'oina yamiyamiya , tomota 'oidiya yahehe'ita ta geya wada 'abiyahigauwa ?
40026056	Ma hesi bewa gide wapaihowa 'esa ma 'abehega togidega palopitaowedi mwalo weyahigu silelediya ma sauga bewa silatuma . ” Eema 'ana tomuliyao mabwaiyadi si'ebesineya ma sidena .
40026057	Tolo'alehaowedi Yesu si'abiyahiya ma sitoeya topwaoli madouna Kaiyapa matana , nage 'oina loina 'ana tohe'itao ma babadao si'eto'autama .
40026058	Ma hesi Pita 'ana muliya tupwana bwaga , ma siluhuwa Topwaoli Madouna 'ina 'asa , ma Pitaina wete 'iluhuwa 'imiyatoiya Topwaoli Madouna 'ina topaihowao ba'idanao . Cina nuwatuhu 'abehega Yesu 'ana loina 'ihesagohe ma 'i'ita .
40026059	Eeta topwaoli madoudi ma toloinao baibaiwadi nuwanuwadi Yesu 'ina pui siloba ma 'abehega 'ina 'amasa siloine , 'oinega si'ebe'ebesa tohe'ewao 'abo'abodi ,
40026060	ma baibaiwadi sihehe'ewa Yesu 'ina puiyao weyahidi , ma geya 'eta 'ina pui siloba . Eema 'ebelosaloha 'oina siteluwaedi sinaoma ,
40026061	sigwaeya , “ Yesuina 'ina gwae 'ahesagoheya 'abehega sowasowana Yehoba 'ina Hada He'asisi 'iligehi yahule ma sabwelo 'etoi 'oidiya 'i'abihila . ”
40026062	Coinega topwaoli madouna 'itoholowa , Yesu 'ihesilala 'igwaeya , “ To'aha 'ino he'isa 'idi he'ewa bewa weyahiu ? ”
40026063	Ma Yesu tuwa 'ihehenonomo . Ma topwaoli madouna 'ihesilala , 'igwaeya , “ Yehoba miyamiya hatayana matana 'uhe'isa moisa , togidega 'owa Keliso , Yehoba Natuna , bo geya . ”
40026064	Ma Yesu 'igwaeya , “ Cino gwaeina gidemusa . Ma wete yahegwaegomi beno 'abwa taugu Loheyaiguina wa'itegau Tohewaiwaina 'ina 'ebeulega yamiyatoi sabi loina , ma wete 'igu hilama wa'ita galewa yaloha debadiya . ”
40026065	Bewa 'oina topwaoli madounaina 'ihegamwagamwaguwa ma tauna 'ana 'ale'o 'i'igaliya , 'igwaeya , “ Yesuina bo'i Yehoba 'isinaliya . Geya sowana tohe'ewa wete sihehegwaegwae , weyahina Yesuina 'ina gwae gala hedadena tahesagoha pwaiya .
40026066	Togidega 'imi nuwatuhu ? ” Ma mabwaiyadi sigwaeya , “ Sowasowana ma 'i'amasa . ”
40026067	Coinega tupwadi manina si'esoheya , ma tupwadi sisapisapiya ta sihehesilala ,
40026068	sigwaegwae , “ Cabehega 'owa Kelisoina , ma sowasowana 'uhesumane gide palopita ma 'uhegwaemai taiya 'isapigowa . ”
40026069	Ma hesi Pitaina 'atamana 'imiyatoiya ta 'i'e'ebubuna , ma gumalaulau topaihowa 'itauya 'oina 'ihegwaeya , “ Cowa Yesu gwama Galiliina mwalo ba'idau wamiyamiya , 'awa ? ”
40026070	Ma Pitaina tomotaedi matadiya 'imwehihiya , 'igwae , “ Cino gwaeina huhuna geya yada sanapuya . ”
40026071	Coinega Pitaina 'ihapwesa tupwana , ma 'aigeda wete gumalaulau 'i'iteya , ma 'iyanao nobwa 'ihegwaediya , 'igwae , “ Bewa loheyaina mwalo Yesu gwama Nasaletaina ba'idana simiyamiya . ”
40026072	Ma weteyage Pitaina 'i'eta'ota'oluluwa 'imwehihiya , 'igwae , “ Loheyaina geya yada sanapuya . ”
40026073	Sauga 'i'iuna ma tupwadi to'ebubunaedi Pita deina sinaoma ma sigwae , “ Moisa tuwa , 'owa Yesu 'ana tomuliya 'aigeda . Cino gwaeina meGalili 'idi gwae gidemusa . ”
40026074	Ma hesi Pitaina ma'ina gwae galana 'ibwauhaneya , 'i'eta'ota'oluluwa , 'igwae , “ Loheyaina geya yasanapu . ” Ma sauga bewa 'oina 'am'am loheyana 'idouwa ,
40026075	ma Pitaina 'inuwatuhuya Yesu 'ina gwaeina 'abehega “ Muliyetega ma 'am'am 'idou ma 'owa matoi 'umwehihiyegau . ” Cinuwatuhuya , ma'ina nuwagala 'ihapwesa , ta 'idouwa madouna .
40027001	Gona 'i'adaleya , topwaoli madoudi ma babada mabwaiyadi siloina Yesu weyahina , nuwanuwadi 'abehega silohe'amasi .
40027002	Coinega Yesu nimana sipaidiya ma sitauyeya toloina madouna Pailato 'oina , ma 'abehega Pailatoina 'ida loina .
40027003	Ma Yudasaina 'isanapuya 'abehega Yesu 'i'iuna ma silohe'amasi , 'oinega 'inuwabuiya , ta 'ina mane siliba teti 'ihilediya topwaoliyao ma babadao 'oidiya ,
40027004	ta 'igwae , “ Yalopuiya , weyahina loheya bwebwe'ana 'oimiya yatebaeya . ” Ma sigwaeya , “ Beno geya 'aigeda to'aha 'oima , ma 'owa tuwa weyahiu 'unuwanuwatuhu . ”
40027005	Coinega mane tetiyedi 'iula suluhedi Hada He'asisi 'alona , ma 'ihapwesa ma 'itauya , ma balaeyega 'ani'ona 'ididi heyapasiya , ta 'i'amasa .
40027006	Ma topwaoliyedi maneyedi sihegogonediya , ta sigwae , “ Geya sawasawahina ma Yehoba 'ana helau 'oina talagulagu , weyahina mane bewa loheya 'ana lohe'amasa maisana . ”
40027007	Coinega siboidimo siloina ma maneina 'oinega 'aigeda to'abi walata 'ina bale'u 'aigeda sihemaiseya , ma 'abehega bale'uina taumanao 'adi galiha .
40027008	Coinega bale'uina sibwauweya , “ Bweyaha bale'uina ” , ma saninaina 'abwa 'imiyamiya .
40027009	Nage 'oina to'aha palopita Yelemaiya 'igwae nugeteya 'ihapwesa , weyahina mwalo Buki He'asisi 'oina sileleya 'abehega , “ MeIsileli tauna 'ana maisa sibwauweya , beno dimwa siliba 'adi baibaiwa teti , ta maneyedi si'ewedima .
40027010	Ma 'oinega to'abi walataina 'ina bale'u sihemaiseya , gidemusa 'ida Bada 'ihemataluwegauwa . ”
40027011	Coinega Yesu Pailato matana sihetoholoya , tauna toloina madouna , ma Pailatoina Yesu 'ihesilaleya , 'igwae , “ Cuhepwaila , 'owa meYudiya 'idi kini , 'awa ? ” Ma Yesu 'igwaeya , “ Beno 'ugwae pwaiya . ”
40027012	Coinega topwaoli madoudi ma babadao Yesu sihe'eweya Pailato matana , ma Yesu geya 'aigeda to'aha 'ihehemaise .
40027013	Ma Pailato 'igwaeya , “ Togidega , hepwaila bewa 'a he'ewa weyahidi 'uhesagoheya ? ”
40027014	Ma Yesu geya wete 'ihemaise , ma tuwa 'ihehenono , 'oinega Pailatoina nuwana 'ihepwanopwanowa madouna .
40027015	Bolime 'aigeda 'aigeda 'oidiya , Hataona Guyaina 'oina toloinaina 'ina mumuga beno deliyega 'aigeda loheya 'ilihasi ma 'ilatu , 'eguma taiya boda sihesinuweya .
40027016	Ma tuta nage 'oina 'aigeda loheya deliya 'imiyamiya , sanina Balaba , tomota mabwaiyadi sisanapuya 'abehega tauna togala madouna .
40027017	Coinega tomota mabwaiyadi si'eto'autama Pailato 'oina , ma Pailato 'ihesilalediya , 'ihegwaediya , “ To loheya nuwanuwami ma weyahimi yalihasi ? Balaba ? bo Yesu tauna sibwauweya To'abihetena ? ”
40027018	Weyahina Pailato 'isanapuya 'abehega he'ipi'ipiyega Yesu sitebaeya sabi lohe'amasina .
40027019	Ma wete tutaina 'abwa Pailato yatala 'ipaipaihowa , ma mwanena wasa 'ihetuneyama ma 'igwaeya , “ Sahena wete to'aha 'uloinae loheya beno bwebwe'ana . Weyahina nige yanihiyeya , ta 'ebe matauta madouna 'oiguwa . ”
40027020	Ma hesi topwaoli madoudi ta babadao tomota sibo'a heyaheyabadi ma 'abehega si'ahwanoi Pailato 'oina ma Balaba 'ilihasi 'oidiya ta Yesu silohe'amasi .
40027021	Coinega toloinaina 'ihesilalediya , 'igwaeya , “ Siteluwa 'oidiyega taiya nuwanuwami ma weyahimi yalihasi . ” Coinega sigwaeya , “ Balaba . ”
40027022	Ma Pailato 'igwaeya , “ Ma togidega yaloina 'ese Yesu tauna sibwauweya To'abihetena ? ” Coinega mabwaiyadi sigwaeya , “ Kelose 'oina tada tutuhepa'ine ! ”
40027023	Ma Pailato 'ihegwaediya , “ To'aha hede 'ina pui , ma 'oinega 'abehega 'amasa 'iloba ? ” Ma sibwau 'aso'asona , sigwaeya , “ Kelose 'oina tada tutuhepa'ine ! ”
40027024	Coinega Pailato 'isanapuya 'abehega geya 'ina waiwaimo , ma boda sihe'ohe'ohe 'ana 'oleya 'abehega nata sihegaina ma sihe'upwa . Coinega we'ahega nimana 'ibuyoya bodaedi matadiya , ma 'igwae , “ Sahena wete to'aha yaloiloina loheya bewa bwebwe'ana 'ina 'amasa weyahina , ma waboimo wada loina . ”
40027025	Ma boda mabwaiyadi sigwaeya , “ Bwebwe'ana ! Tauma 'ada loina , ma 'ana maisa 'ada loba , tauma , ma mehau sihanehanema 'oidiya wete . ”
40027026	Coinega Pailato 'idi gwae 'ihesagoheya , ta Balaba 'ilihasiya , ma wete 'ina tolo'alehao 'iloinaediya ma Yesu balaeyega sisapi , ma muliyetega 'abwa situtuhepa'i kelose 'oina .
40027027	Coinega toloinaina 'ina tolo'alehao Yesu sisapiya , ma siluhuweya 'idi hada madouna 'alona , ta 'idi boda mabwaiyadi sibwau he'autedima Yesu 'oina ,
40027028	ma 'ana 'ale'owao sihalolodiya , ta 'ale'o wasawasa 'oinega sihe'oteya sabi lotuyae ,
40027029	ma 'ana talatala talitali 'oidiyega sipaihoweya , ma debana silaguya , ma guna 'ina 'ebeula silaguya , ma wete matana si'etuluha ma silolotuyane , sigwaeya , “ Yauwedo 'owa meYudiya 'idi kini , 'awa ? ”
40027030	Ma wete si'esoheya , ta 'ina guna si'eweya , ma 'oinega debana sisapiya .
40027031	Ta 'idi lotuyana 'igumwala , ma 'ale'o wasawasa 'oinega sihaloloya , ta tauna 'ana 'ale'owega sihe'wama hileya , ma sitoeya sabi hekeloseye .
40027032	Yesu sihapweseya ma sitauyeya , ma 'edai Sailini loheyaina 'aigeda , sanina Saimoni , sihalobeya , ma siloineya ma Yesu 'ana kelose 'i'ahali .
40027033	Ma Saimoniina 'i'ahala ta 'ana siga silatuwa Goligota tupwaina . ( Goligota , 'ana sanapu beno mwagu 'asaina . )
40027034	Ta waini ma pase'uma sihebweliyeya ta si'ebwaeya , ma 'abehega sahena muya madouna 'ilotolotoho , ma hesi Yesu 'ilotohoyamowa ta 'ilogwahateya .
40027035	Coinega , kelose bale'uwa silaguya ma Yesu 'oina situtu hepa'iya ma sihetoholoya , ma muliyetega topaihowaedi Yesu 'ana 'ale'o si'ewediya ma siguyaiyeya siboimo 'oidiya , ma 'idi heguyai 'e'opi'opi sipaihoweya gide kati , ma 'eguma taiya 'inugeta 'ana 'ale'o 'ida 'ewa .
40027036	Muliyetega simiyatoiya ma sihehe'asine .
40027037	Ma wete 'ana kelose tabwanina sileleya , “ Yesu tauna meYudiya 'adi toloina . ” Beno 'ina 'amasaina lamuna .
40027038	Wete toyagaha 'eluwa si'abi hekelosediya , 'aigeda Yesu 'ina 'ebeulega ma 'aigeda 'ina 'adigeyegeyega .
40027039	Ma tomota tupwadi 'edai Yesu 'ana kelose 'oina silolotuyana ma sihehenama ,
40027040	sigwae “ Ca mudala ! Cugwaeya 'abehega sawasawahiu ma Hada He'asisi 'uligehi ma sabwelo 'etoi 'oina 'u'abihila . Hana 'uda 'etopelego 'uboi ma keloseyega 'usuluma , 'eguma 'owa Yehoba Natuna . ”
40027041	Wete gidemusa topwaoli madoudi ta loina 'ana tohe'itao ta babada Yesu silotuyaneya , ma sigwae ,
40027042	“ Hali tomota 'ilemediya , ma tauna 'ida 'etopele . Tauna 'abehega tupwa Isileli 'ana toloina . Hana keloseyega 'isuluma ma 'oinega tahemisae .
40027043	Tauna 'abehega Yehoba 'ana tohemisa ma 'igwaeya , ‘ Taugu Yehoba Natuna . ’ Ceguma Yehoba nuwanuwana tauna , 'ida 'etolihasi , 'awa ? ”
40027044	Ma toyagahaedi Yesu ba'idanao si'abi hekelosediya , taudi 'adi keloseyega sibwa'abala ma taudi Yesu siheliyeya .
40027045	Casudiladila ma lahilahi gogo mabwaiyana 'iguguyouwa .
40027046	Ma lahilahiya Yesu 'enana madounega 'ibwauwa ma 'igwaeya , “ Eli , eli , lamasabakitani ! ” Cana bui beno gide , “ Cigu Yehoba , 'igu Yehoba , to'aha weyahina 'u'ebesinegauwa ? ”
40027047	Ma tupwana tomota deina sitotoholo 'ina bwau sihesagoheya , ma sigwaeya , “ Wahesagohe ! Loheya bewa Ilaitiya 'ibwaubwauwe . ”
40027048	Coinega 'aigeda 'oidiyega 'ipiliya ma balou 'i'eweya , ma waini memaina 'oina 'ihepwaseya , 'oinega 'aigeda 'ai'aiwe matana 'ibadiyeya , ma 'ihe'etohaneheya Yesu 'ahwana , ma 'imala'u'uya .
40027049	Ma loheyaina 'iyanao sigwaeya , “ Tuwa tayamwayamwa , nuwana nata Ilaitiya 'ilatuma ma 'i'etolihasi . ”
40027050	Ma Yesu 'enana madounega 'ibwau hila , ma yawasina 'igumwala .
40027051	Ma 'ale'oina Hada He'asisi 'ana libu 'ilotaliliya tabwanega ma 'isuluwa duduna , ma mwani'ini'i 'ipiliya , ma da'ule madoudi si'emutumutudiya .
40027052	Ma wete galiha si'eso'ediya ma tohemisao tupwana baibaiwadi mwalo si'amasa wahidi sitoholo hila ,
40027053	ma Yesu 'ina toholo mulina taudi wete galihega sihapwesama , ma Yelusalema 'oina siluhuwa , ma tomota tupwana baibaiwadi 'oidiya sihapwesa .
40027054	Ma tolo'alehaowedi ma'idi tohanugeta saugenina Yesu kelose 'oina si'ita'itayahiya , mwani'ini'i ma ginaula mabwaiyana si'itediya , ta simatauta madouna , sigwaeya , “ Moisa , loheya bewa Yehoba Natuna . ”
40027055	Wahiwahine wete tupwana bwagebwagega si'e'ebubuna , taudi mwalo Galiliyega Yesu sihemuli tabubuweyama , ma 'ana sipaipaihowa .
40027056	Caigeda sanina Meli Magidala , ma 'ina waliyesa tauna Yemesa ma Yosepa sinadiu , ma wete Sebedi natunao sinadiu .
40027057	Lahilahiya 'aigeda Alimatiya loheyaina 'inaoma Pailato 'oina , tauna towasawasa ma wete Yesu 'ana tomuliya 'aigeda , sanina Yosepa .
40027058	Ma Pailato 'oina wahina 'i'ahwanoiyeya , ma Pailato 'itagwala .
40027059	Citagwala , ma Yosepa ma'ina hewahewaliyao Yesu wahina si'eweya , ma 'ale'o wa'ewa'e'ena ma 'ehauna 'oinega siwaduhiya .
40027060	Ma Yosepaina 'ana galiha hauhauna 'oina silaguya , ma galihina sipidiya gide duluha 'alona . Ma da'ule madouna ma pwa'upwa'uwana 'oinega galihina 'ahwana silagu bodeya , ma muliyetega Yosepa 'itauya .
40027061	Ma Meli Magidala ma'ina waliyesa galihina deina simiyatoiya , ma sihehe'asine .
40027062	Ma Yesu si'abi hekeloseyeya meYudiya 'idi sabwelo 'atububu 'oina , 'oinega gona 'i'adaleya , beno 'idi Sabati , topwaoli madouna ma Palisiyao bodaidi sitauya Pailato 'oina ,
40027063	ma sigwaeya , “ Bada , to'aboina mwalo mayawasina 'imiyamiya 'ina gwae 'anuwatuhuya 'igwae , ‘ Sabwelo 'etoi ma 'amasega yatoholo hila . ’
40027064	Coinega 'eguma sawasawahina , 'uloina ma galiha 'ana to'itayahinao si'itayahi bwaibwaini ma 'ana siga sabwelo 'etoi , tabu ta 'ana tomuliyao sinaoma ma Yesu wahina siyagahi ma sidene , ma tomota si'abowedi 'abehega 'amasega 'itoholo hila , ma 'oinega 'abo mulimuliyana 'abo nugetana 'ida gala sine . ”
40027065	Ma Pailato 'ihegwaediya , 'igwaeya , “ Cimi to'ita yahinaowedi tolo'alehao simiyamiya , watauyedi ma galiha simiya loyamwa bwaibwaini . ”
40027066	Coinega sitauya ma galiha 'ahwana 'ana loboda dimwaina wete sibwadeya , ma nobwa to'itayahinaedi sihalagudiya .
40028001	Sabati mulina gona 'i'adaleya wiki hauhauna 'ana sabwelo nugenugetana 'oina , Meli Magidala ma'ina waliyesa sinaoma galiha sabi bo'ene .
40028002	Ma mwani'ini'i madouna 'ipiliya , beno Bada 'ina anelose 'aigeda galewega 'isuluma , ta dimwa galiha 'ahwanega 'ibuiwasiyeya , ma 'oina 'imiyatoiya .
40028003	Aneloseina 'ana 'ita gide namala , ma 'ana 'ale'o wa'ewa'e'ena moisa .
40028004	Ma galiha 'ana to'itayahinao anelose si'iteya ma simatauta madouna , 'oinega sitaiya ma sibe'uwa bale'uwa to'amasa gide .
40028005	Ma aneloseina wahiwahineyedi 'ihegwaediya 'igwaeya , “ Sahena wa'ate'ateyoho . Yasanasanapu 'omi Yesu tauna silohe'amasiya wabesebese .
40028006	Tauna geya 'ebwa , weyahina 'amasega 'itoholo pwaiya , gide mwalo 'ihegwaegomiya . Wanaoma ma 'ina 'ebe'eno wa'ita gaugaulinamo ,
40028007	ma muliyetega watauya mwayamwayau ma 'ana tomuliyao wahegwaedi 'abehega Yesu 'amasega 'itoholo pwaiya , ma nata 'inugeta Galili 'oina , ma 'omi wamuliye , nage 'oina wa'ita . Beno tuwa . ”
40028008	Coinega wahiwahineyedi ma'idi matauta , ma wete ma'idi yaliyaya , galiha si'ebesineya ma sipili mwayamwayauwa , 'abehega Yesu 'ana tomuliyao 'oidiya ginaula bewa sida hepwaile .
40028009	Ma Yesu 'edai 'ilobediya ma 'iloyauwedowediya , ma sinaoma ma 'ahena sigitohodiya ma si'etuluha 'oina .
40028010	Coinega Yesu 'ihegwaediya , 'igwaeya , “ Sahena wa'ate'ateyoho , ma hesi watauya ma 'iyagwao wahemataluwedi ma sitauya Galili 'oina , nage 'oina 'abwa si'itegau . ”
40028011	Wahiwahineyedi 'abwa 'edai sitautauya , ma galihina 'ana to'itayahinao tupwadi sitauya 'asa Yelusalema 'oina , ma to'aha silatuwa gide sihepwaileya topwaoli madoudi 'oidiya .
40028012	Coinega topwaoliyedi ma babada mahetediyao si'eto'autama ma siloina , ta mane to'itayahinaowedi si'ebwaediya
40028013	ma 'ane tomota 'oidiya sida hepwaila dadane , ma 'ane sida gwae , “ Nihuwana 'a'eno'eno ma Yesu 'ana tomuliyao sitauyama ta wahina siyagahiya . ”
40028014	Eeta sihegwaediya , sigwae , “ Ceguma toloina madouna wasa bewa 'ihesagohe , nata 'a'abowe ma 'oinega geya sawasawahina ma 'igamwasowala 'oimiya . ”
40028015	Coinega 'idi mane si'eweya , ma topwaoliyedi ma babadao 'idi nuwatuhuina sihematamataneya , ma 'idi hepwailaina 'ilelewana meYudiya 'oidiya , 'oinega bewa tuwa gide wete sihehegwaegwae .
40028016	Coinega Yesu 'ana tomuliyao site lebeni sitauya Galili , ma sihaneya 'oyaina Yesu 'ihepwaileya 'oina ,
40028017	ma Yesu si'iteya ma 'oina si'etuluha . Ma tupwadi 'oidiyega 'abwa ma'idi henuwanaluwa .
40028018	Eeta Yesu 'inaoma 'oidiya ma 'ihegwaediya , 'igwae , “ Tamagu loina waiwaina mabwaiyana galewa ma bale'uwa 'i'ebwae pwaigauwa .
40028019	Coinega watauya ma 'asa mabwaiyadi 'oidiya waloguguya , ma 'oinega tomota sihemisaegau , ma wete wa'abihe babitaisodi Tamagu saninega ma Natuna Taugu saniguwega ma wete Yaluyaluwa Tabuna saninega .
40028020	Loina mabwaiyana ya'ebwaegomiya ma wahe'itaedi , ma taudi wete sida muliyedi . Ma moisa , taugu ba'idamiu tamiyamiya sauga mabwaiyana 'oidiya , sauga bewa ma 'ana siga bale'u 'ana 'ebelosaloha 'oina . ”
41001001	To'abihetena Yesu , tauna Yehoba natuna , wasana bwebwe'ana 'ana 'ebehegaina beno :
41001002	Mwalona hene palopita Aiseya Yesu wasana 'ilele nugeteya , beno Yehoba 'enana 'ihepwaileya , 'igwae : “ Bewa 'igu tohalewasa yahewasae ma 'inugeta , ma 'ino 'eda 'ihunae .
41001003	Ma tupwa yoho 'awawa 'oina 'enana madounega 'ihepwaila latu ma 'igwaegwae , ‘ Bada 'ina 'eda wahunae , wa'abihedumwalu . ’ ”
41001004	Coinega Yoni to'abihe babitaisoina 'ilatuwa yoho 'awawa , 'ihepwaila tomota 'oidiya , 'igwae , “ Mumugami galadi 'oidiyega wanuwabui ma ya'abihe babitaisogemi ma Yehoba 'imi mumugaedi 'inuwasamudi . ”
41001005	Ma tomota mabwaiyadi tupwa Yudiya mabwaiyana 'oidiyega ma meYelusalema wete mabwaiyadi sisawalama , Yoni 'ina guguya sabi hesagohe . Sihesagoheya ma mumugadi galadi sihehepwaile , ma 'i'abihe babitaisodiya we'aha Yolidani 'oina .
41001006	Yoni 'ana 'wama tuwa kameli hunuhunuwana , ma 'ana gadiwana kameli 'wapina , ma 'anaedi tuwa bilolo eema mwagagau .
41001007	Yoni 'iguguya ma 'igwae , “ Tauna muliguwega 'inaonaoma 'ihemadou sinegauwa . Geya 'ilobwainegau ma 'ahena 'oina yatuluha ma 'ana butu yalihasi .
41001008	Taugu we'ahega tuwa ya'abihe babitaisogomi , ma tauna loheyainaina Yaluyaluwa Tabuna 'oinega 'i'abihe babitaisogomi . ”
41001009	Sauga nage 'oina Yesu 'asa Nasaleta 'i'ebesineya , tupwa Galili 'oinega , ma 'inaoma we'aha Yolidani 'oina , ma Yoni Yesu 'i'abihe babitaisoya .
41001010	Cibabitaiso , ma Yesu we'ahega 'igayohanema , ma 'i'ita haneya galewa 'i'eigala luweya ma Yaluyaluwa Tabuna 'ana 'ita gide gabubu 'isuluma 'oina .
41001011	Wete 'enana 'aigeda galewega 'igwaema , 'igwae , “ Cowa natugu 'ausalana , weyahiu yayaliyaya madouna . ”
41001012	Nage 'oina Yehoba Yaluyaluwana Yesu 'ihesumaneya , 'itauya yoho 'awawa ,
41001013	ma nobwa sabwelo poti 'imiyamiya , ma Seitani 'itohotoho waiwai 'abehega Yesu 'i'abi hebe'u . Ma tupwaina 'oina hebahebai sasasasaedi simiyamiya , ma hesi aneloseyao Yesu si'itayahiya .
41001014	Muliyetega Helodi ma'ina topaihowao Yoni deliya silaguluguheya . Yoni 'abwa deliya 'imiyamiya , ma Yesu 'ilatuwa Galili , ma wasa bwebwe'ana Yehoba 'oinega 'iguguyaeya , 'igwae , “ Sauga 'ilatu pwaima Yehoba 'ihetoloina 'oida . Coinega 'imi puiyao 'oidiyega wanuwabui ma wasana bwebwe'ana wahemisae . ”
41001015	
41001016	Sauga 'aigeda Yesu holega 'ihasahasane ta 'i'itanao togomana siteluwa matasina Galili holai 'idi gomana siyahuyahuwe , taudi Saimoni ma Andulu .
41001017	Ta Yesu 'ibwauwedima , 'igwae , “ Wamuliyegau ma tomota wa'onadi . ”
41001018	Nage tuwa 'oina 'idi gomana si'ebesineya ma Yesu simuliyeya .
41001019	Wete 'ihanaowa tupwana , ta Yemesa ma Yoni , taudi Sebedi natunao , 'i'itediya wagai 'idi gomana si'atu'atububu .
41001020	Ta 'ibwauwedima ma tamadiu ma'ina topaihowao si'ebesinediya nobwa wagai ma Yesu simuliyeya .
41001021	Muliyetega sinaoma 'asa madouna sanina Kapaneumi 'oina , ma Sabatiya Yesu hada tapwalolo 'oina 'iluhuwa , 'ihe'ita .
41001022	Cihehe'ita ma tomota mabwaiyadi nuwadi 'ihepwanopwanowa , ta sigwaeya , “ He'ita bewa waiwaina , ma hesi 'ida loina 'ana tohe'itao 'idi he'ita we'ana . ”
41001023	Ma hada tapwaloloina 'oina 'aigeda loheya 'imiyamiya , ma loheyaina 'oina hi'ahi'a mwalo 'iluhuwa ma 'imiyamiya . Coinega loheyainaina Yesu 'oina 'ibwauwa , ma 'igwae , “ Yesu , gwama Nasaleta , to'aha lamuna 'unaoma 'oima ? Nuwanuwau 'abehega 'uhunumai , 'awa ? Ma yasanapu bwaibwainigowa 'owa tuwa Yehoba Natuna . ”
41001024	
41001025	Ma Yesu 'iloineya , 'igwae , “ Culolagu , ma loheyaina 'oinega 'uhapwesa . ”
41001026	Coinega hi'ahi'a loheyaina 'i'abi hededeliya . Cidededela , ma 'i'aso'asona madouna , ma muliyetega hi'ahi'a loheyaina 'alonega 'ilatuwa .
41001027	Coinega tomota mabwaiyadi sihenainaida , ma siboi sihehesilala hiledi , sigwae , “ Togidega he'ita hauhauna bewa ? Bewa loheyaina 'ina loinega hi'ahi'a 'iloinaedi ma simuliye . ”
41001028	Ma Yesu wasana sihewasa dadaneya Galili tupwana mabwaiyana 'oidiya .
41001029	Yesu hada tapwalolo 'oinega 'ilatuwa ta Yemesa ma Yoni mahetenao sinaowa Saimoni ma Andulu 'idi hada .
41001030	Ma Saimoni lawana 'ilohala weyahina wahina 'iyahiyahiya . Coinega Yesu sihemataluweya wahineina 'ana lohala weyahina .
41001031	Ta Yesu 'iluhuwa 'oina ma nimanega 'i'abihe toholoya , ta 'ana lohalaina 'igumwala . Coinega wahineina 'ilatuwa ma 'adi 'ipaihoweya .
41001032	Ma 'ilahilahi , sinala 'isopu pwaiya , ma tomota 'idi tolohalao ma wete taudi hi'ahi'a 'i'abi hebuwediya sitoedima Yesu 'oina .
41001033	Ma wete 'asa 'ana tomiyao mabwaiyadi sihegogona ma hada mata'ahwana sitotoholo .
41001034	Coinega tolohalao mabwaiyadi ma wete taudi hi'ahi'a 'i'abi hebuwediya mabwaiyadi Yesu 'i'abihe bwebwe'anediya . Ma hi'ahi'a 'i'ausidiya , 'igwae , “ Geya'abwa wahehepwailegau , ” weyahina Yesu sisanapuya .
41001035	Ci'iuna ma gona 'i'adale , Yesu 'itoholowa ma hadega 'ilatuwa , 'iboi 'inaowa yoho 'awawa , 'i'ahwanoiya Tamana 'oina .
41001036	Saimoni ma 'iyanao wete silatuwa ma Yesu si'ebeseya ,
41001037	ta silobeya , ma sihegwaeya , “ Tomota mabwaiyadi nuwanuwadi 'owa . ”
41001038	Ma Yesu 'igwaeya , “ Tatau 'asa tupwadi wete 'oidiya , yaguguya . Bewa weyahina yanaoma . ”
41001039	Coinega Galili mabwaiyana 'isakowasiyeya ma 'idi hada tapwalolo 'oidiya 'iguguya , ma wete hi'ahi'a tomota 'oidiyega 'iula latuhediya .
41001040	Ma tolepelo 'aigeda Yesu 'oina 'inaoma 'i'etuluha , ma 'i'ahwanoiyeya , 'igwae , “ Ceguma 'owa 'ino nuwatuhu gide , sowasowahina ma 'u'abihe bwebwe'anegau . ”
41001041	Coinega Yesu 'i'ate muyemuyeya , ma nimanega loheyaina 'wapina 'i'abi tohoya , ma 'igwae , “ Cehe gidemusa . ”
41001042	Ta loheyaina 'wapina 'ibwebwe'ana mwayamwayauwa .
41001043	Ma Yesu loheyaina 'iloina hepa'aleya , ma 'igwae , “ Cutauya , ma gesowana taiya 'eta 'oina 'uhehepwailegau , ma hesi 'udumwalu topwaoli 'oina 'i'itago , ma 'ino pwaoli 'u'ebwaya Yehoba 'oina , to'aha gide 'ada loina Mosese 'oinega . Eema tomota sisanapugo 'abehega 'owa 'ubwebwe'ana pwaiya . ”
41001044	
41001045	Ma loheyaina geya Yesu 'ina loina 'ihematamatane , ma hesi tomota 'oidiya 'ihepwaila dadaneya . Eeta Yesu geya sowasowahina ma 'iyawala 'asaedi 'alodiya , ta 'oinega 'inaowa yoho 'awawa ma nobwa 'imiyamiya , ma tomota tupwa mabwaiyana 'oidiyega sinaoma 'oina .
41002001	Sabwelo tupwana sigumwala ma Yesu 'ihila Kapaneumi 'oina , ma wasana sihesagoheya 'abehega Yesu 'ihila pwaima .
41002002	Ma boda madouna hada 'alona ma wete 'ahwa'edaina 'atamanina si'eto'auta , ma Yesu 'iguguya 'oidiya .
41002003	Ma boda topeu 'aigeda ma hewaina si'eweyama ma 'ana to'ahalaedi sitehata si'ahaliyama .
41002004	Ma sitohoya ma topeuina siluhuwe Yesu 'oina , ma geya sowasowahidi , weyahina boda 'imadou hedada , eeta si'ahala haneheya hada tabwana , ma 'ana 'atoha sibwaleya , 'igumwala eeta topeuina ma hewaina sihedawedaweya , Yesu matana silaguya .
41002005	Coinega Yesu loheloheyaedi 'idi hemisa 'isanapuya ma topeuina 'ihegwaeya , “ Natugu , 'ino puiyao mabwaiyana yanuwasamudiya . ”
41002006	Ma tupwana loina 'ana tohe'itao deina simiyamiya Yesu 'ina gwae sihesagoheya ma siboi 'atediya sinuwanuwatuhu , sigwae , “ Loheya bewa 'igwae bwagabwaga ma Yehoba 'isinaliya . Geya 'eta taiya sowasowahina ma tomota 'idi puiyao 'inuwasamudi , beno tuwa Yehoba sowasowahina . ”
41002007	
41002008	Ma hesi Yesu 'atena 'idi nuwatuhu 'isanapuya , 'oinega 'ihegwaediya , “ To'aha weyahina beno gide wanuwanuwatuhu 'esa ?
41002009	Ma wanuwatuhuya 'abehega to gwae sowasowahina ma topeu bewa 'oina yagwaene , sowasowana yagwae , ‘ Cino puiyao yanuwasamudiya , ’ bo sowasowana yagwae , ‘ Cutoholo ma 'ino 'ebe'eno 'u'ahali ma 'utau . ’
41002010	Bewa 'oina wasanapugau 'abehega taugu Loheyaiguina ma'igu loina ma bale'uwa tomota 'idi puiyao yanuwasamudi . ”
41002011	Coinega topeuina 'ihegwaeya , “ Taugu bewa yahegwaego ‘ Cutoholo 'ino 'ebe'eno 'u'ahali ma 'utauya 'ino 'asa . ’ ”
41002012	Ma 'itoholowa , 'ina 'ebe'eno 'i'ahaliya , ma boda matadiya 'ilatuwa . Nage 'oina boda mabwaiyadi nuwadi 'ipwanopwanowa , ma Yehobaina sihehepwatuwe , sigwaeya , “ Paihowa bewa ma'aigeda tuwa ta'iteya . ”
41002013	Eema Yesu 'ihila hola Galili 'oina , ma wete boda si'autama , 'ihe'ita 'oidiya .
41002014	Cihe'ita 'igumwala ma 'inaonao . Ma loheya 'aigeda takesi 'ana to'ewa 'i'iteya 'ina hada 'ebe paihowa 'oina 'imiyamiya . Loheyaina Libai , ma tamana Alipiyo . Ma Yesu 'ihegwaeya , “ Libai 'umuliyegau . ” Coinega Libaiina 'itoholowa ma Yesu 'imuliyeya .
41002015	Muliyetega Yesu ma'ana tomuliyao sinaoma Libai 'ina hada sabi 'ai , ma boda Yesu simuliyeya , taudi tolopui gide takesi 'ana to'ewao ma tolopui tupwadi wete , Yesu ma'ana tomuliyao ba'idadiyao simiyatoiya .
41002016	Simiyamiya ta Palisi 'idi loina 'ana tohe'itao si'itediya , eeta Yesu 'ana tomuliyaowedi 'oidiya sihesilala , sigwae , “ To'aha weyahina 'imi tohe'ita takesi 'ana to'ewaowedi ma tolopuiyedi wete ba'idanao si'ai'ai hegogona ? ”
41002017	Ma Yesu Palisiyao 'idi gwae 'ihesagoheya , ta 'ihegwaediya , “ Taudi wahidi waiwaidi genuwadi to'abihe bwebwe'ana , ma tolohalao hesi . Taugu yanaoma geya 'abehega tobwebwe'adi weyahidi , ma hesi topui ya'abihetedi . ”
41002018	Yoni 'ana tomuliyao ma wete Palisiyao sihudiya 'idi tapwalolo weyahina , 'oinega tupwadi loheloheya Yesu 'oina sinaoma ma sihesilala , sigwaeya , “ Yoni 'ana tomuliyao ma wete Palisiyao 'adi tomuliyao sihudihudi , ma togidega 'a tomuliyaowedi geya sihudi ? ”
41002019	Coinega Yesu gwae hegehegediyega 'ihegwaediya , “ Togidega , 'ilobwaineya ma hai 'ana toyo'owao sinuwagala ma sihudi 'eguma tohai meloheyana ba'idadiu simiyamiya ? Geya wete . Ceguma tauna ba'idanao mabwaiyadi siyaliyaya .
41002020	Ma wanuwatuhuyahi 'eguma sauga 'inaonaoma tohaiina 'i'ebesinedi ee 'abwa sihudi , ma'idi nuwagala . ”
41002021	Ma 'aigeda wete gwae hegehegedi 'i'ebwaediya , 'igwae , “ Geya sowasowahina ma 'ale'o 'ehauna tupwatupwana 'oinega ma 'wama miyamiyana tabwabwada , tabu ma taitaigalanaina 'i'eigala hila ma 'ihemadou .
41002022	Ma wete geya 'eta taiya we'aha waiwaina ma 'ehauna 'isiwa 'wapi 'ebesiwa miyamiyaidi 'oidiya , tabu ma silotaigala ma we'ahina wete 'itasiwa ma 'ihepaipaisiye , ma hesi 'eguma tasiwa 'wapi 'ebesiwa hauhaudimo 'oidiya . ”
41002023	Sabati 'aigeda Yesu ma'ana tomuliyao tanoha 'alonega sitautau ma tomuliyaowedi 'idi tauya 'oina witi huwaina si'abilolodiya ma si'ai'ai .
41002024	Ma Palisiyao si'itediya ta Yesu sihegwaeya , sigwae , “ Bada , togidega ta 'a tomuliyaowedi Sabati 'ana loina siligehiya ? ”
41002025	Eeta Yesu 'ihegwaediya , 'igwae , “ Buki He'asisi 'ana lele Debida weyahina 'eguma wahasili , wasanapu beno tauna ma'iyanao sigomaleya madouna .
41002026	Coinega Yehoba 'ina hada Debidaina 'iluhu ta beledi he'ahe'asisina 'i'eweya ma si'aiya . Belediina ma 'ana loina 'abehega topwaolimo 'adi tagwala ma si'ai . Ma tuwa sigomaleya , 'oinega topwaoli madouna , sanina Ebaya , 'itagwala ta si'aiya . ”
41002027	Wete Yesu 'ihegwaediya , 'igwae , “ Yehoba Sabati 'i'ebwaegita 'ida bwebwe'ana weyahina , geya 'abehega 'ihemasalahegita Sabati weyahina .
41002028	Ma hesi Sabati 'ana toloinaina taugu Loheyaiguina tuwa . ”
41003001	Muliyetega Yesu 'ihilama hada tapwalolowa . Nage 'oina 'aigeda loheya nima meyomeyona 'ilobeya 'imiyamiya .
41003002	Ma Palisiyao Yesu si'e'ebubu , ma 'eguma loheya 'i'abihe bwebwe'ane Sabatiya nata sihe'ewa .
41003003	Coinega Yesu loheyaina 'ihegwaeya , “ Cutoholo 'ulagama , ” ma loheyaina 'itoholowa ta 'ilaga .
41003004	Cilagama . Yesu babadaedi 'ihegwaediya , 'igwae , “ Bewa 'igu hesilala 'oimiya : To nuwatuhu bwebwe'ana 'oida ? Sabati 'oina tomota talemedi , bo talohe'amasidi ? ”
41003005	Ma Yesu 'i'ebubu yahiyahidiya ma'ina gamwasowala ma wete ma'ina nuwagala 'idi debapa'ala weyahina , ma loheyaina 'ihegwaeya , “ Nimau 'uyasi , ” ma nimanaina 'iyasi hedumwaluya ma 'ibwebwe'ana .
41003006	Coinega Palisiyao ma'idi gamwasowala silatuwa , ma Helodi 'ina boda mahetediyao siloiloina togidega Yesu silohe'amasi 'ese .
41003007	Yesu 'i'ebesinediya ma'ana tomuliyaowedi sidobiya Galili holai , ma boda madouna simuliyeyama .
41003008	Bodaedi bewa Yesu 'ina paihowao wasana sihesagoheya , ta Galiliyega ma Yudiyaega ma Yelusalemega ma Idumea tupwanega ma Yolidani hali tupwega ma wete 'asaedi Taiya ma Saidoni deidiyega si'eto'autama .
41003009	Weyahina Yesu tolohalao 'i'abihe bwebwe'anediya , eeta tolohalaowedi baibaiwadi siheheduidui , nuwanuwadi si'abitoho , 'oinega Yesu 'ana tomuliyaowedi 'ihegwaediya , “ Waga weyahigu wa'eweyama , ma 'eguma tomotaedi siheheduidui hedada , yagelu wagai . ”
41003010	
41003011	Ma taiyawedi tomota hi'ahi'a 'oidiya siluhuwa , ma 'eguma Yesuina si'ita sibe'u ma si'eno talutalubu'i matana ma sibwaubwau , sigwae , “ Cowa Yehoba Natuna . ”
41003012	Ma Yesu 'iloina pa'alediya , 'igwae , “ Sahena wabwaubwau ma wahehepwailegau 'abehega Taugu Yehoba Natuna . ”
41003013	Muliyetega 'oyai 'ihaneya , ma tupwadi 'ana tomuliyaowedi 'ihesinuwediya ma 'ibwauwediya , sihanema 'oina .
41003014	Ma 'ihegwaediya , 'igwae , “ Comi wate tuwelo yahesinuwegomiya ma 'omi ba'idagwao tamiyamiya , ma muliyetega yahewasaegomi 'asa tupwadi 'oidiya , ma waguguya ma waiwai 'oinega hi'ahi'a tomota 'oidiya waulalatuhedi . ”
41003015	
41003016	Ma sanidi bewa : Saimoni , tauna 'ibwauweya Pita .
41003017	Ma wete Yemesa ma tasina Yoni , taudi Sebedi natunao , ma Yesu 'ibwauwediya Bowanage ( ma Bowanage 'ana nuwasabwalena 'abehega taudi tutu gide ) .
41003018	Ma wete Andulu ma Pilipi ma Batolomiu ma Madiu ma Tomasi , ma Yemesa 'ina waliyesa , tauna Alipiyo natuna , ma Tadiyasi ma Saimoni 'ina waliyesa , tauna to'ala'ohe'ohe madouna Isileli 'ina miyawasi Loma weyahina .
41003019	Ma wete Yudasa Isakaliyota , tauna 'abwa Yesu 'itebae .
41003020	Yesu 'ihila 'asai , ma boda madouna si'autama , ma geya sowasowahina Yesu ma'ana tomuliyaowedi si'aiyawasi eema si'ai .
41003021	Ma 'ina susuwao sihesagoheya 'abehega Yesu geya 'ida 'aiyawasiya , 'oinega sinaowa 'abehega sitoeyama , sigwaegwae , “ Ciheyauyaule pwaiya . ”
41003022	Ma loina 'ana tohe'itao tupwadi Yelusalemega sidobima , ma Yesu 'ina paihowa madouna si'iteya , ma sigwae , “ Loheya bewa 'ihetopaihowa weyahina welabana 'idi bada beno Tomudulele 'ilemeleme , ma tauna 'ina waiwaiyega welabanao 'ipa'ipa'idi . ”
41003023	Coinega Yesu loheloheyaowedi 'ibwauwedima ma gwae hegehegediyega 'ihe'ita 'oidiya , 'igwae , “ To'aha weyahina Tomudulele 'abehega tauna 'iyanao 'ipa'idi ? ”
41003024	Ma wete 'igwaeya , “ Ceguma 'aigeda 'ebeloina 'oina loheloheya siwatahidi ma siboi silo'aleha hiladi , 'abwa 'ebeloinaina 'iwe'a ma 'ibe'u .
41003025	Wete 'eguma susu 'aigeda ma siwatahi ma siboi silo'aleha hiladi , 'idi miya 'igala .
41003026	Tomudulele wete gide , 'eguma ma'iyanao siboi silolo'aleha hiladi , 'abwa 'ina 'ebeloinaina 'ibe'u , ma 'igumwala hataya .
41003027	“ Cebe'ita 'aigeda wete loheya waiwaina , beno Tomudulele 'ina hada : Geya sowasowahina 'aigeda taiya 'iluhu tohewaiwaiina 'ina hada ma 'ina tobwatobwa 'i'ewadi , ma hesi 'eguma 'aigeda loheya gulaha 'oinega tohewaiwaiina nimana ma 'ahena 'ipai nugetedi , ee 'abwa 'iluhu 'ina hada , ma tobwatobwa 'i'ewadi .
41003028	“ Coinega bewa yahegwae bwaibwainigomi 'abehega tomota 'idi puiyao ma 'idi gwae galagala mabwaiyana Yehoba 'ida nuwasamudi ,
41003029	ma hesi 'aigeda tuwa geya , beno 'eguma taiya Yaluyaluwa Tabuna 'i'ahwa galagalae , Yehoba nata geya 'inuwanuwasam , ma bewa mumuga galanaina 'oina 'imiya hataya . ”
41003030	Bewa gide Yesu 'igwae 'esa weyahina sigwaegwae 'abehega tauna 'oina hi'ahi'a 'iluhuwa .
41003031	Eema Yesu sinana ma tasinao silatuwa ma 'atamana sitoholowa , ma gwaemo sihewasaeya Yesu 'oina ma 'abehega 'ihapwesa 'oidiya .
41003032	Ma tomotaedi Yesu deina simiyatoiya , ma sihegwaeya , “ Bada , sinau ma tasimwao wa'ita latu 'atamana , nuwanuwadi 'owa . ”
41003033	Yesu 'ihegwae hilediya , “ Taiya sinagu ? Ma taiyawedi tasigwao ? ”
41003034	Ma 'ana tomuliyaowedi deina simiyatoiya 'i'e'ebubudi , ma 'igwaeya , “ Wa'ita bewa taudi sinagu ma tasigwao .
41003035	Taiya 'owa 'eguma Yehoba 'ina nuwatuhuina 'umulimuliya , 'owa beno tasigu bo nuhugu , nuwana sinagu . ”
41004001	Muliyetega wete Yesu 'ihila hola Galili papalina sabi he'ita , ma boda madou hedade si'eto'autama , 'oinega Yesu waga 'aigeda 'i'aha'ahai holai 'oina 'igeluwa , 'imiyatoiya , ma boda madouna sitoholowa 'oya'oya .
41004002	Ma Yesu gwae hegehegedi baibaiwana 'oidiyega 'ihe'ita 'oidiya , 'igwaeya ,
41004003	“ Wahesagoha : Tobegula 'aigeda 'ina tanoha 'inaowa ma witi patuna 'isaweyanediya ,
41004004	ma tupwana patu 'edai sibe'uwa , ma bwasumo si'itediya , ta sitowa dobiya ma si'aidiya .
41004005	Ma tupwana patu bale'u loda'uda'uleina 'oina sibe'uwa ma sibwala mwayamwayauwa , weyahina bale'uina 'i'iuna ,
41004006	'oinega hala 'i'alasidiya ma siwelaiya , weyahina geya bale'u gogaina siloba .
41004007	Ma tupwadi patu talitali 'oidiya sibe'uwa ma sibwala hebwehebweliya , ma geya sowasowahina ma patuwedi sihuwa , weyahina talitali 'ihewaiwaiya ta 'isahila he'amasidiya .
41004008	Ma hesi tupwana patu bale'u bwebwe'ana 'oina sibe'uwa , ma sibwalama sihemadouwa ma sihuwa , ma tupwana patuwedi huwaidi 'adi baibaiwa teti , ma tupwadi sikisiti , ma wete tupwadi handeledi .
41004009	“ Ceguma matenami , gwae bewa wahesagohe . ”
41004010	Muliyetega boda sisawala ma Yesu 'iboinamo , ma tupwadi tomota ma 'ana tomuliyao site tuwelowedi ba'idadiyao sinaoma , ma Yesu 'oina sihesilala , sigwaeya , “ Cino gwae hegehegedi to'aha 'ana nuwasabwalena ? ”
41004011	Ma Yesu 'igwaeya , “ Comi moisa Yehoba 'oimiya 'itagwala ma 'ina loina huhuna 'ana tosanapuwao , ma hesi tomota baibaiwadi nuwadi 'i'elopota ma gwae hegehegedimo sihehesagohe , ma 'ana nuwasabwalena 'abwa geya sisanapu , ma wete 'ana sanapu si'ebe'ebese ma geya'abwa silobaloba . Coinega wete geya'abwa 'idi puiyao 'oidiyega sinuwanuwabui ma geya'abwa Yehoba 'inuwanuwa samudi . ”
41004012	
41004013	Ma Yesu 'ihegwaediya , 'igwaeya , “ Togidega , 'igu gwae hegehegediyedi 'adi sanapu geya 'oimiya , 'awa ? Ma togidega tupwadi gwae hegehegedi bewa gide wada sanapu 'esedi ?
41004014	Tobegulaina Yehoba 'ina gwae gide patu 'isaweyaneya .
41004015	Tupwadi patuwedi sibe'uwa 'edai , gide tomotaedi Yehoba 'ina gwae sihesagoheya , ma Seitani 'inaoma eema gwaeina 'oidiyega 'i'ewa yahulediya .
41004016	“ Wete gide patuwedi bale'u loda'uda'uleina 'oidiya sibe'uwa , 'adi sanapu 'abehega 'eguma tomotaedi Yehoba 'ina gwae sihesagoheya ma ma'idi yaliyaya sitagwala ,
41004017	ma hesi geya walowalodi pa'alidi 'ilagudi , 'oinega sauga 'i'iuna tuwa simiyamiya , ma 'abwa to sauga 'oina Yehoba 'ina gwae 'ana hemisa weyahina mwau nuwana 'aleha siloba , beno 'oina sibe'u mwayamwayau .
41004018	“ Ma patuwedi taudi talitali 'oidiya sibe'uwa 'adi sanapu 'abehega tomotaedi taudi Yehoba 'ina gwae sihesagoheya ,
41004019	ma hesi 'idi nuwatuhu bale'u ma wasawasa weyahidi , 'oidiyega Yehoba 'ina gwae silohe'amasiya , ma geya sowasowahina huwaidi silagu .
41004020	“ Ma 'ane patuwedi bale'u bwebwe'ana 'oina sibe'uwa , 'ana nuwasabwalena 'abehega tomotaedi taudi ma'idi tagwala moisa Yehoba 'ina gwae sihesagoheya , 'oinega huwaidi bwebwe'adi ma baibaiwadi 'ilagudiya . Tupwadi huwaidiyao teti , ma tupwadi sikisiti , ma tupwadi handeledi . ”
41004021	Ma Yesu 'oidiya 'igwaeya , “ Geya'abwa mayale 'asi'asilalaina ta'ahusam walata nuwana sita 'oidiya , ma hesi 'atamana talagu ma 'i'asilala ,
41004022	ma 'oinega to'aha 'atemiya wadahwediya 'abwa 'asilalaina 'i'abihe latuhedi ma ta'itadi .
41004023	Ceguma matenami , gwae bewa wahesagohedi . ”
41004024	Ma wete 'ihegwaediya , “ Wanuwatuhuyahi ma gwae wahesagohe bwaibwaini , weyahina to'aha 'omi 'imi 'ebwaya , wete gide maisa wa'ewa , ma hesi ma 'ana loheposeyana .
41004025	Weyahina 'eguma taiya Yehoba 'ina tobwatobwa 'oina 'imiyamiya , tobwatobwaina 'iloheposeyane . Ma 'eguma taiya geya Yehoba 'ina tobwatobwa 'oina , eema to'aha bwebwe'ana 'oina 'imiyamiya Yehoba 'abwa 'oinega 'i'ewa yahuledi . ”
41004026	Ma Yesu 'igwaeya , “ Yehoba 'ina loina tomota 'oidiya gidemusa hewana loheya 'ina tanoha 'idauniya ,
41004027	ma loheyaina 'i'enowa ma 'itoholo sabwelo ma nihuwana , ma hewanaina sibwalabwala ma sipilipili , ma hesi 'idi bwalaina 'ana lamu geya 'ida sanapuya .
41004028	Weyahina bale'u 'iloiloina 'idi bwala ma 'idi huwa weyahina .
41004029	Ma muliyetega 'abwa huwaina 'imatuha , 'oinega toni tanohaina 'ihe'ale 'etahi . ”
41004030	Yesu wete 'ihegwaediya , 'igwaeya , “ Togidega Yehoba 'ina hetoloina 'ana gwae hegehegedi ya'abi he'asilala 'ese 'oimiya ?
41004031	Nuwana gide 'aigeda 'aiwe patuna , 'oina yagwaebala , beno seyala , weyahina seyala patuna 'i'iuna ,
41004032	ma 'eguma ta'uma ma 'ibwala ma 'ihe'aiwe ma lahanao madoudi 'ilagudi , ma laganaowedi logulogudi 'oidiya bwasumowao 'idi nehwa si'abidi . ”
41004033	Yesu 'ina guguya 'oina gwae hegehegedi baibaiwadi wete 'oidiyega 'ihehe'ita . Ceguma tomota 'oidiya 'imeyameyahana , ma sida sanapu .
41004034	Weyahina tauna sauga baibaiwana gwae hegehegediyega 'ilologuguya boda 'oidiya , ma 'ana tomuliyaomo 'oidiya gwae hegehegediyedi 'ilihalihasidi .
41004035	Lahilahiya Yesu 'ina he'ita wagai 'ilosalohiya , ta 'ana tomuliyao 'ihegwaediya , “ Wagelu ma tahabala hali tupwa . ”
41004036	Eeta sigeluwa ma sihabala ma boda holai si'ebesinediya , ma tupwadi wete wagaina simulimuliye .
41004037	Ma wediliya madouna silobeya , ta dibana wagai 'isiwasiwa taona ma 'i'iuna sidamana .
41004038	Ma Yesu waga gwahuna 'ana 'ulide 'ilaguya ma 'i'eno sineya , ma 'ana tomuliyao silohanohanoya ma sigwaeya , “ Bada , 'utoholo ma 'ulememai ; 'i'iuna 'a'amasa . ”
41004039	Ma Yesu 'itoholowa , ta yaumai ma dibana 'iloinaediya , 'igwae , “ Tuwa ! Cu'emutugo ma 'udaumwala . ” Coinega yaumai 'ilolaguwa ma hola mabwaiyana 'idaumwala .
41004040	Ma 'ana tomuliyao 'ihegwaediya , 'igwae , “ To'aha weyahina wa'ateyohowa ? Togidega ta geya 'imi hemisamo ? ”
41004041	Ma nuwadi 'ihepwanopwanowa ma si'ateyohowa , ma siboidimo 'oidiya sigwaeya , “ Loheya to'ato'aha bewa , yaumai ma dibana 'enana simuliyeya ? ”
41005001	Eema sihabala ma siluhuwa meGelasine 'idi gadowa .
41005002	Siluhuwa ma Yesu 'isuluwa dabala ma loheya 'aigeda 'ilobeya hi'ahi'a 'oina , 'ina 'ebemiyaina beno duluha , 'oinega 'ilatuma ,
41005003	ma duluhaina beno tomota 'adi galiha . Ma loheya bewa mwalo tomota sitohoya ma 'abehega sipai gulahega ( beno seni 'oinega ) , ma geya sowasowahidi , weyahina gulahaedi sauga baibaiwana 'iupaupadi nimanega ma 'ahenega . Geya 'eta sawasawahina ma 'i'abiyahi , eeta 'idena sinediya ma 'itauya pwatula .
41005004	
41005005	Nihuwana ma sabwelo mabwaiyana 'oidiya galiha ma 'oyai 'i'aso'asona , ma taunamo da'uleyega 'ihunuhunu hila .
41005006	Ma loheyainaina Yesu bwagebwagega 'i'iteyama , ma 'ipilima ta Yesu matana 'i'etuluha .
41005007	Cabwa tuwa 'i'aso'asona ma 'igwae , “ Yesu yo , 'owa Yehoba tohewaiwai hedada Natuna , to'aha 'abehega 'utohotoho ma 'upaihowa 'oiguwa ? Ya'ahwanoi 'oiuwa Yehoba saninega sahena 'u'abi'abi hemuyemuyegau . ”
41005008	Gwae bewa 'igwaeneya weyahina Yesu 'ihegwae pwaiya , 'igwaeya , “ Hi'ahi'a , loheya bewa 'oinega 'ulatu . ”
41005009	Ma Yesu wete 'ihesilala 'igwae , “ Togidega saniu ? ” Ma tauna 'igwaeya , “ Sanigu Baibaiwa Hedada , weyahina mabodaima loheya bewa 'alona 'amiyamiya . ”
41005010	Ma 'i'ahwa'ahwanoi 'ohe'ohe Yesu 'oina , 'igwaeya , “ Sahena 'asa bewa 'oinega 'uulaula latuhemai .
41005011	Ma hesi 'uhewasaemai ma 'aluhu bawe bodaidi nage siduladula 'oyai . ”
41005012	
41005013	Yesu 'itagwalediya ma hi'ahi'aedi loheyaina 'oinega silatuwa ma siluhuwa bawe 'oidiya , eeta baweyedi sihebuwa ma mabwaiyadi sipili butubutuwa , ma 'ade'adewala si'eloula holai ma sidamana . Baweyedi 'adi baibaiwa gide tutausani .
41005014	Coinega bawe 'adi to'itayahinao 'idi matautega sidena ma silatuwa 'asai , ma ginauledi si'itediya mabwaiyana sihewasaediya 'asa madouna ma 'asa 'i'iudi tomotaedi 'oidiya . Coinega toni'asa sinaoma ma 'abehega siboimo matadiyega si'ita togidega ta 'ilatuwa .
41005015	Coinega Yesu 'oina sinaoma , ma loheyaina si'iteya , mwalo hi'ahi'a 'alona simiyamiya , debana 'idumwaluwa ma 'ale'o 'i'oteya ta 'imiyamiya . Nage 'oina mabwaiyadi si'ateyohowa .
41005016	Coinega tohalewasaedi tomota 'oidiya sihe'ote'oteteleya togidega loheyaina 'ibwebwe'ana 'esa ma bawe togidega sihesilae 'esa .
41005017	Nage 'oina toni'asa sihegaina ma Yesu silososomane ma 'abehega 'idi tupwa 'i'ebesine .
41005018	Coinega Yesu wagai 'idobidobi sabi gelu , ma loheyaina nige 'i'abihe bwebwe'aneya Yesu 'oina 'i'ahwanoiya , 'igwae , “ Bada , sawasawahina yamuliyego ? ”
41005019	Ma Yesu 'igwaeya , “ Geya sawasawahina , ma hesi 'uhila ma 'utau 'ino susuwao 'oidiya 'uhe'ote'otetele Yehoba 'ina 'atemuyemuyega 'i'abihe bwebwe'anegowa , eema sihesagohe . ”
41005020	Coinega loheyaina 'itauya 'ebeloina Dikapoli 'asaina nima 'elu'eluwa 'oidiya , ma Yesu 'ina paihowao waiwaidi weyahidi 'ihe'ote'otetela , ma tomota mabwaiyadi sihesagoheya , ta nuwadi 'ihepwanopwanowa .
41005021	Yesu ma'ana tomuliyao sihabala hila , ma boda madouna si'autama gadowaina 'oina .
41005022	Eema loheya 'aigeda sanina Yailo , loheyaina tauna hada tapwalolo 'ana to'itayahina , 'inaoma ma Yesu 'ilobeya , ma matana 'ituluha ,
41005023	ma 'i'ahwanoi waiwai , 'igwaeya , “ Bada , natugu mewahinena 'ana lohala 'imwau hedada . Tauna gwamasine tuwa . Nuwanuwagu 'unaoma 'u'abitoho ma 'ibwebwe'ana , ma sahena 'i'ama'amasa . ”
41005024	Eeta Yesu ba'idana sinaonao , ma boda madouna sihehemulitabubu ma siheheduidui 'edai .
41005025	Bodaedi 'alodiya wahine 'aigeda ba'idadiu ma'ana lohala . Lohalaina beno bweyahina 'idaudau bolime tuwelo , ta 'abwa tuwa 'idaudau .
41005026	Mwalo to'oba baibaiwadi 'oidiya 'ina mane mabwaiyana 'ilohegumwaliya , ma hesi 'idi paihowaina 'oina geya 'ida bwebwe'ana tohona , ma hesi 'ana lohalaina 'imadomadou .
41005027	Wahineina Yesu 'ihemuli tabubuweya weyahina mwalo wasana 'ihesagoheya , ma 'atena 'inuwanuwatuhu , 'igwaeya , “ Ceguma tuwa Yesu 'ana 'ale'omo ya'abitoho beno nata yabwebwe'ana . ”
41005028	
41005029	Coinega 'inaowa deina ma 'ana 'ale'oina 'i'abitohoya , ma bweyahina 'ina dau 'ilolagu mwayamwayauwa , ma 'iboi 'ana 'amna 'ilotohoya 'abehega 'ibwebwe'ana pwaiya .
41005030	Ta Yesu 'ilotohoya 'abehega waiwai 'oinega 'ilatuwa , ma 'i'ita lohihila , ma boda 'ihesilalediya , 'igwae , “ Taiya 'agu 'ale'o 'i'abitohoya ? ”
41005031	Eeta 'ana tomuliyaowedi sihegwaeya , “ Bada , bo'i 'u'ita pwaiya boda simiya sakowasiyegowa , ma siheheduidui , ma to'aha weyahina 'uhesilala taiya 'i'abi tohogowa ? ”
41005032	Ma Yesu 'ilo'ita dadana ma 'abehega 'i'ita taiya 'ina waiwai 'oina 'ihabala .
41005033	Ma wahineina 'iboi 'ilotohoya nage 'oina bwebwe'ana 'ilobeya , ma 'inaoma ma'ina dedela ma wete ma'ina 'ateyoho , eeta 'ibe'uwa ma 'i'eno talutalubu'iya Yesu matana , 'ihepwaila bwaibwaina 'abehega tauna 'ipaihoweya .
41005034	Eeta Yesu 'igwaeya , “ Natugu , 'ino hemisega ta 'ubwebwe'ana . Cutoholo ma'ino yaliyaya 'utau . Cino lohalao mabwaiyana sigumwala pwaiya . ”
41005035	Saugaina 'oina Yesu 'igwaegwae wahineina 'oina , ma tupwadi loheloheya wasa si'eweyama Yailo 'ina hadega , sigwaeya , “ Natuu yawasina 'igumwala , ma sahena wete tohe'itaina 'ina sauga 'u'abi'abiyahi . ”
41005036	Ma Yesu wete wasaina 'ihesagoheya , ta Yailo 'ihegwaeya , 'igwae , “ Sahena 'u'ate'ateyoho , ma hesi 'uhemisegau . ”
41005037	Coinega Yesu boda madouna 'i'ausidiya ma sahena simulimuliye , ma hesi 'ana tomuliyao sitetoi ba'idanao , beno Pita ma Yemesa ma tasina tauna Yoni ,
41005038	sinaonao ta Yailo 'ina hada silatuwa , ma wui ma dou madouna sihesagoheya .
41005039	Ta Yesu 'iluhuwa ma 'ihegwaediya , “ To'aha weyahina wawuiwui ma wadoudou ? Gwama bewa geya 'i'amasa , tuwa 'i'eno'eno . ” Ma sihenamaeya .
41005040	Sihehenama , eeta Yesu 'ipa'idiya ta silatuwa 'atamana , ma gwama tamana ma sinana ma'ana tomuliyao sitetoiyedi Yesu ba'idanao siluhuwa gwamaina 'ina 'ebe'enowa .
41005041	Ma gwamaina nimana Yesu 'i'abiya ma 'igwaeya , “ Talita kumi . ” Ma 'ana bui , “ Gwamasine 'utoholoma . ”
41005042	Nage 'oina 'itoholo mwayamwayauwa ma 'iyawala , weyahina 'ana bolime tuwelo 'ilobeya . Tamana ma sinana nuwadi 'ihepwanopwanowa moisa .
41005043	Ma Yesu 'i'ausidiya , 'igwae , “ Sahena taiya 'eta 'oina wahehepwaila 'igu paihowa bewa weyahina , ma hesi gwama 'ana wa'ebwae ma 'i'ai . ”
41006001	Yesu ma'ana tomuliyao 'asa nage si'ebesineya ma sihilama 'ina 'asa .
41006002	Ma Sabatiya 'idi hada tapwalolo 'oina 'iluhuwa 'ihehe'ita , ma tomota sihesagoheya , ta mabwaiyadi nuwadi 'ihepwanopwanowa 'ina sanapu ma 'ina paihowa weyahidi , ma sigwaeya , “ Loheya bewa to'ehega 'ina sonoga 'ilobeya ? Ma wete paihowaedi waiwaidi nimanega 'ipaihowediya ma to'ehega waiwaiina 'ilobeya ? ”
41006003	Ma sigwaeya , “ Loheya bewa to'abi hada tuwa . Ma sinana Meli , ma tasinao Yemesa ta Yosese ta Yudasa ta Saimoni , ta wete nuhunao ba'idadao tamiyamiya , 'awa ? ” Coinega Yesu silogwahateya .
41006004	Ma Yesu 'ihegwaediya , 'igwae , “ Palopitao sihe'asisiyanedi hali 'asa 'oidiya , ma taudi 'idi 'asa geya . Weyahina tuwa taudi 'idi bodao , wete 'idi susuwao , silologwahatedi . ”
41006005	Coinega Yesu nuwana 'ihepwanopwanowa weyahina tomotaedi geya sihemise , eeta geya sawasawahina ma paihowa waiwaidi 'ebwa 'ipaihowadi . Beno tuwa tolohalao tupwadi 'i'abi tohodiya ma sibwebwe'ana . Coinega Yesu 'isakowasiya 'asa 'oidiya , 'ihehe'ita .
41006006	
41006007	Ma 'ana tomuliyao site tuwelo 'ibwauwediya , ma 'iloinaediya ma 'abehega 'eluwa 'eluwa sisakowasi 'asa 'oidiya , ma wete loina ma waiwai 'i'ebwaediya ma 'oinega sawasawahidi hi'ahi'a tomota 'oidiyega siula latuhedi ,
41006008	ta 'ina guguya 'oina 'iloinaediya , 'igwae , “ Geya'abwa 'eta to'aha wa'ewa'ewa . Sahena 'e'ahai nuwana peha bo mane . Beno tuwa 'imi guna nimamiya ,
41006009	ma 'ami butu wa'otedi , ma hesi sahena 'wama 'eluwa wa'ote'otedi . ”
41006010	Ma wete 'ihegwaediya , “ Ceguma to hada 'oina sibwauwegomiya ma 'oina waluhuluhu , hadaina 'oina wahehada ma 'ana siga tupwaina wa'ebesine .
41006011	Ma hesi 'eguma 'asa tupwadi 'oidiya walatu ma tomotaedi geya sibwauwegomi ma wete geya 'imi loguguya sihesagohe , 'asaedi 'ahemi gawalana 'oina walohutuhutu yahule ma wa'ebesine , ma 'oinega wahe'itadi 'abehega nata mwau 'oidiya 'ilatu . ”
41006012	Coinega 'ana tomuliyaowedi sisakowasiya 'asa mabwaiyana 'oidiya , siguguya ma 'abehega tomota mumugadi galana silogwahatedi ma sinuwabui ,
41006013	ta hi'ahi'a tomota 'oidiyega siula latuhedi ta tolohalao mabwaiyadi wete siheholoidi ma sibwebwe'ana .
41006014	Coinega Yesu wasana tomota sihewasa dadaneya 'asa mabwaiyana 'oidiya , ma Kini Helodi 'ihesagoheya . Weyahina tupwana tomota sigwaegwae 'abehega , “ Yoni to'abihebabitaiso 'amasega 'itoholo hila , ma ma'ina waiwai madouna 'ipaipaihowa . ”
41006015	Ma tupwadi sigwae 'abehega , “ Tauna tuwa Ilaitiya . ” Ma wete tupwadi sigwae , “ Tauna palopita 'aigeda gide palopitaowedi nugenugetaidi . ”
41006016	Helodi wete wasana 'ihesagoheya ma 'igwae , “ Nuwana tauna Yoni to'abihebabitaiso . Mwalo yalohe'amasiya , ma nuwana 'itoholohila . ”
41006017	Weyahina mwalo Helodi Yoni 'i'abiyahiya ma deliya 'ipaiya , ma Yoni 'ana 'abiyahina lamuna beno wahine 'aigeda sanina Helodiyasa , beno Helodi tasina Pilipi mwanena ma Helodi 'i'eweya , ta ba'idana sihaiya .
41006018	Eema Yoni Helodi 'ihegwaeya 'abehega , “ Nage geya mumuga bwebwe'ana , ” weyahina tasina mwanena ma 'ihaiya .
41006019	Ma Yoni 'ina guguyaina weyahina wahineina 'inuwagala ma nuwanuwana Yoni 'ida lohe'amasi , ma hesi geya sawasawahina ,
41006020	weyahina Helodi 'inuwahiya 'abehega Yoniina tauna loheya dumwadumwaluna Yehoba 'ina topaihowa 'aigeda , 'oinega Helodi Yoni 'ihe'asisiyeya , ma sauga baibaiwana Helodi nuwanuwana ma Yoni 'ina gwae 'ihesagohe , ma weyahina 'i'ateyohowa .
41006021	Eeta Helodiina 'ina sauga li'u 'ana sabwelo 'ilatuwa ma Helodiyasa 'eda'eda 'inuwalobeya Yoni 'ana lohe'amasa weyahina . Sabwelo li'u 'ana 'ebenuwa tuhuyahina 'e'ahaina si'atububuya , ma tupwadi taumanao sitoedima 'aiina 'oina . Taumanaedi gabemani 'adi tohanugetao ma tolo'aleha 'adi tohanugetao , ma wete tupwadi Galili 'asaina 'adi babadao .
41006022	Saugaina Helodiina ma 'ana taumanao si'ai'ai , Helodiyasa natuna mewahinena 'iluhuma matadiya ma selowega 'i'abihe yaliyayediya . Eeta Helodi gumalaulauina 'oina 'igwae helauwa 'igwae , “ Ceguma to'aha 'ino hesinuwa ma 'oiguwa 'u'ahwanoi , yatagwala 'oiuwa . ”
41006023	Ma wete 'ibwauhaneya tamada , 'igwaeya , “ Moisa tuwa yagwae hemisa , to'aha nuwanuwau ya'ebwaego , 'eguma 'u'ahwanoi 'igu 'ebeloina weyahina yawatahi , ma tupwana ya'ebwaego . ”
41006024	Coinega gumalaulauina 'ihapwesa , ma 'itauya sinana 'oina , 'ihesilala , 'igwae , “ Sinagu to'aha 'ino nuwatuhu ma kini 'oina ya'ahwanoiye ? ” Ma sinana 'igwaeya , “ Kini 'uhegwae , 'ugwae , ‘ Nuwanuwagu Yoni to'abihebabitaiso mwaguna . ’ ”
41006025	Eeta gumalaulauina 'ilomwayamwayauwa , ma 'ihila kina 'oina , 'igwaeya , “ Nuwanuwagu sauga bewa Yoni to'abihebabitaiso mwaguna gaeba 'oina 'udo'o , ma 'u'ebwaegau . ”
41006026	Helodi 'inuwagala , ma geya sawasawahina ma 'iguipaila , weyahina 'ibwauhaneya tamada taumanaowedi wete matadiya ,
41006027	eeta deli 'ana to'itayahi 'aigeda 'iloinaeya 'abehega 'itauya ma Yoni mwaguna 'i'upweyama . Ta 'oinega to'ita yahinina deliya 'itauya ma Yoni 'ani'ona 'i'upweya ,
41006028	ta mwaguna gaeba 'ido'oya ta 'i'eweyama gumalaulauina 'i'ebwaeya , ma tauna 'i'ahaliya , 'itauyeya sinana 'oina .
41006029	Ma Yoni 'ana tomuliyao 'ina 'amasa wasana sihesagoheya , ma sinaoma ma Yoni wahina si'eweya ma sigaliheya .
41006030	Ma Yesu 'ina topaihowao site tuwelo sihilama ma Yesu 'oina 'idi paihowa ma 'idi he'ita mabwaiyana sihepwailediya .
41006031	Ma tomota baibaiwadi sinaonaoma ma sihilahila , ta 'oinega geya sawasawahina ma Yesu 'ana tomuliyao si'aiyawasi ma si'ai , 'oinega 'ihegwaediya , 'igwae , “ Tupwa bewa ta'ebesine ma tatauya yoho 'awawa , ma nobwa tupwana wa'aiyawasi . ”
41006032	Eeta siboidimo wagai sigeluwa , ma sihabala 'aigeda tupwaina 'oina , beno yoho 'awawa .
41006033	Ma bodaedi Yesu ma'ana tomuliyaowedi 'idi geluina si'iteya , ma sisanapuya tupwaina 'oina sitautauya , 'oinega taudi ma 'asa mabwaiyadi 'adi tomiyao wete mahetediyao 'edega sipilipili , ma silatu nugeta tupwainaina 'oina .
41006034	Cabwa muliyetega waga 'iluhuwa ma Yesu 'isuluwa dabala , ma boda madouna nenegwala 'i'itediya ma 'i'ate muyamuyaediya , weyahina taudi gide sipiyao geya 'adi to'itayahinamo , 'oinega 'ihe'aleya ma sanapu baibaiwana 'ihe'itaeya 'oidiya .
41006035	Ma lahilahiya 'ana tomuliyaowedi sinaoma , ma Yesu 'oina sigwaeya , “ Bada , tupwa bewa yoho 'awawa ma sinala 'isopusopu ,
41006036	'oinega bodaedi bewa 'uhesumanedi , ma sitauya , ma 'adi sigimwane 'asai ma hada deidiya 'oidiya . ”
41006037	Ma Yesu 'ihegwaediya , 'igwae , “ Ma togidega ? Comi geya sowana wahe'aidi , 'awa ? ” Ma 'ana tomuliyao sigwaeya , “ Bada , geya sawasawahina , weyahina mabwaiyadi 'adi 'ana maisa gide tausani kina . ”
41006038	Ta Yesu 'ihesilalediya , 'igwae , “ Hisa beledi 'oimiya . Watauya wa'ebesa . ” Sitauya ma silobeya , ma Yesu sihegwaeya , sigwae , “ Beledi nima ma silahana 'eluwa 'alobediya . ”
41006039	Coinega boda 'iloinediya ma mabwaiyadi simiyatoiya boda ma boda pwatula 'oina .
41006040	Ceeta siwatahidiya simiyatoiya , boda tupwadi handeledi , ma boda tupwadi pipiti .
41006041	Ma beledi nima ma silahana 'eluwaedi 'i'ewediya , ma galewa 'ilo'ita haneya ma 'igwae helau 'e'ahaiyedi weyahidi , ma muliyetega belediyedi 'ihisidiya ma 'ana tomuliyaowedi 'i'ebwaediya , eeta siheguyaiyediya . Ma silahana 'eluwaedi wete gidemusa 'ihisidiya ma 'i'ebwaediya .
41006042	Coinega mabwaiyadi si'aiya ma simwausuwa .
41006043	Ma beledi ma silahana tupwatupwadi sidomwa 'autediya ma kodo tuwelo silohemahediya .
41006044	To'aiyedi loheloheyamo sihasilidiya 'adi baibaiwa gide paibi tausani .
41006045	Cigumwala ma 'ana tomuliyaowedi 'iloinaediya ma wagai sigelu , 'igwaeya , “ Wagelu ma wanugeta Bedeseida hali tupwa , ma taugu 'abwa boda yahetauidi ma sihila 'idi 'asa . ”
41006046	Coinega sigeluwa ma Yesu boda 'ihetauidiya , ma muliyetega 'ihaneya 'oyai sabi 'ahwanoi Yehoba 'oina .
41006047	Ciboi pwaiya ma 'ana tomuliyaowedi ni'u 'awawa si'ada'adau , ma tauna 'iboinamo 'oya'oya ,
41006048	'i'itediya 'idi wose 'oinega wahidi 'isabulolowa , weyahina yaumai matadiyega 'itowatowama . Ma sauga 'i'iuna ma gona 'i'adale , eeta Yesu hola debanega 'itauya ma 'abehega deidiyega 'inao ma 'i'ebesinedi .
41006049	Eeta 'ana tomuliyaowedi Yesu si'iteya hola debanega 'inaonaoma , ma 'idi nuwatuhu 'abehega welabana ,
41006050	'oinega simatauta ma siwuiya . Ma Yesu 'ihegwaediya , 'igwae , “ Sahena wa'ate'ateyoho . Taugu tuwa , 'imi Badaina . ”
41006051	Ma wagai 'igeluwa ba'idanao ma yaumai 'igumwala . Ma nuwadi 'ihepwanopwanowa madouna ,
41006052	weyahina Yesu 'ina waiwai lamuna geya sinuwa sabwalena . Ceguma saugenina tomota baibaiwadi 'adi beledi Yesu 'iheguyaiya ma lamuna sida sanapuya ma 'oinega nuwadi 'ida sabwalena , ma hesi geya sida sanapuya , weyahina nuwadi 'i'elopota .
41006053	Coinega sihabala tupwa Genesaleta gadowaina 'oina , siluhuwa , ma 'idi waga nage 'oina silohoya .
41006054	Ma saugaina sisuluma toni 'asaedi Yesu si'inaneya ,
41006055	ma 'oinega tomotaedi sihila 'asa mabwaiyana 'oidiya ma tolohalao si'ewedima 'ebe'eno 'oidiyega , ma Yesu 'oina sitauyediya , 'eguma sihesagohe to tupwa 'oina 'imiyamiya .
41006056	Ma Yesu 'isakowasi tupwa mabwaiyana 'oidiya , tupwana 'asa madouna ma 'asa 'i'iudi ma tanoha 'oidiya . Ma tomota baibaiwadi 'idi tolohalao si'ewedima 'ebe maketi 'oidiya siyamwayamwa , ma si'ahwanoiyeya , sigwae , “ Bada , sawasawahina 'ima tolohalaowedi 'a 'ale'o papalina si'abitoho ? ” Eeta Yesu 'oidiya 'itagwala . Coinega taudi 'ana 'ale'o si'abitohoya ta sibwebwe'ana .
41007001	Ta Palisiyao ma loina 'ana tohe'itao tupwadi wete ba'idadiyao Yelusalemega sinaoma ma Yesu 'oina sihegogona ,
41007002	ma tupwadi 'ana tomuliyao si'ita lobediya manima bi'ibi'idi si'ai'ai , geya nimadi sideulidi .
41007003	Weyahina Palisiyao ma wete meYudiya mabwaiyadi mumugadi tubudiyaowega tuwa gide , nugeta nimadi sideuli bwaibwainidi 'abwa si'ai .
41007004	Ma 'eguma 'ebe gimwane 'oinega sinaoma nimadi sideuli nugete 'abwa si'ai . Ma wete loina baibaiwana tubudiyao 'oidiyega gaeba ma biyo ma walata 'adi deula weyahina simulimuliye .
41007005	Coinega bewa Palisiyao ma loina 'ana tohe'itaowedi Yesu 'oina sihesilala , sigwae , “ To'aha weyahina 'a tomuliyaowedi tubudao 'idi loina geya sihe'asisiyanedi , ma manima bi'ibi'idi si'ai ? ”
41007006	Ma Yesu 'ihegwaediya 'igwae , “ Comi to'e'abo'abo . Mwalona Aiseya palopita weyahimi 'igwae nugeta bwaibwaina , Yehoba 'ina gwae ta sileleya bewa gide : Tomotaedi 'ahwadiyega sihe'asisiyanegau , ma hesi 'atediyega geya .
41007007	Ma wete 'oiguwa sitapwatapwalolo bwagabwaga , weyahina 'idi he'itao taugu geya 'oiguwega , ma hesi tomota tuwa 'idi nuwatuhuwega . ”
41007008	Ma Yesu 'ihegwaediya wete , 'igwae , “ Mumugami galana ! Yehoba 'ina loina wadahweya ma hesi tubumiyao mumugadi wamulimuliyedi . ”
41007009	Ma wete 'igwaeya , “ Cabehega 'omi tosanapu moisa , ma hesi geya ; weyahina Yehoba 'ina loinao waguiguipailedi , ma hesi tubumiyao mumugadi wa'abi'abi yahidi .
41007010	Mwalo Mosese Yehoba 'ina loina moisa 'i'ebwaediya , 'igwae , ‘ Tamau ma sinau 'uhe'asisiyanedi . ’ Ma wete , ‘ Ceguma taiya tamana ma sinana 'i'ahwa galagalaedi 'ilobwaineya ma walohe'amasi . ’
41007011	Ma 'omi 'imi he'ita 'abo'aboina wagwae , ‘ Ceguma 'aigeda taiya tamana ma sinana 'ihegwaedi , 'igwae , “ Cigu tobwatobwao yatagwala pwaiyeya Yehoba 'oina ma hehe'asisiyaina , 'oinega geya sawasawahina ma yalemegomi . ” ’
41007012	Bewa 'imi loinaina 'oinega loheya tamana ma sinana 'adi lema wa'au'ausi .
41007013	Tubumiyao 'idi loina bewa 'oinega , Yehoba 'ina loina waheginaula bwagebwageya , ma 'imi he'itao baibaiwadi gide geya Mosese 'ina loinao Yehoba 'oinega . ”
41007014	Coinega boda 'ibwau hiledima ma 'ihegwaediya , “ Cigu gwae bewa mabwaiyami wahesagohe , ma nuwami 'i'elo'asilala .
41007015	Geya 'eta to'aha ta'ai ma si'abi'abi hebi'igita , ma hesi ginauledi 'atedega silatulatu sawasawahidi ma si'abihe bi'igita . ”
41007017	Eeta Yesu ma'ana tomuliyao boda si'ebesinediya ma hadai siluhuwa , eema 'ana tomuliyaowedi sihesilaleya sigwae , “ Sawasawahina 'ino gwae hegehegediina 'ulihasi 'oima ? ”
41007018	Eeta Yesu 'ihegwaediya , “ Nuwana 'omi wete nuwami geya 'i'elo'asilala , 'awa ? Coinega geya wasanapu 'abehega to'aha ta'ai'ai ma 'iluhuluhu 'aloda geya wete 'ida 'abihebi'igita ,
41007019	weyahina geya 'ateda 'iluhu , ma hesi gamwadamo 'oina 'iluhuwa ma muliyetega 'ilatu mohomoho 'oina . ” ( Yesu 'ina he'ita bewa 'ana sanapu 'abehega geya 'eta wete 'e'ahai hehe'asisina , ma hesi mabwaiyana ta'ai . )
41007020	Ma Yesu wete 'igwaeya , “ To'aha tomota 'atediyega silatulatu sawasawahina ma si'abihe galegita ,
41007021	gidemusa nuwatuhu galana ma logwali , yagaha , lohe'amasa , pui ,
41007022	lomata tobwatobwa , gamwasowala , 'abo , ganawala , he'ipi'ipi , sinala , nuwahane , ma heyauyaule .
41007023	Bewa ginauledi galadi tomota 'alodiyega silatulatu ma sigihegihe bi'idi . ”
41007024	Nage 'oina Yesu 'itoholowa ma 'itauya Taiya ma Saidoni tupwaidiina , ma 'aigeda hada 'oina 'iluhuwa , weyahina geya nuwana ma tomota sisanapu 'ina latu weyahina , ma hesi geya sawasawahina ma 'i'edahwana ,
41007025	weyahina 'aigeda wahine Yesu 'ina latu wasana 'ihesagoheya . Ma wahineina geya wahine Yudiya ma hesi tauna gwama Pinisiya , tupwa Siliya 'alonega , ma natuna mewahinena hi'ahi'a 'i'abi hegaleya , eeta sinana 'inaoma ma Yesu 'ahena 'ituluha ma 'i'ahwanoiya ma 'abehega hi'ahi'a natuna 'oinega 'ida pa'i .
41007026	
41007027	Ma Yesu 'igwaeya , “ Cilobwaineya ma sedaseda 'adiwa ya'ebwaya nugetedi , ma geya sawasawahina ma sedaseda 'adiwa 'edewa ya'ebwaedi . ”
41007028	Ma wahine 'igwaeya , “ Cehe moisa Bada , ma hesi 'edewa 'ebe'ai gabulena sedaseda 'adiwa mohomohona 'oinega si'ai'ai . ”
41007029	Ma Yesu 'igwaeya , “ Yauwedo ! Beno gwae moisa . Coinega 'utoholo ma 'uhila 'ino hada . Hi'ahi'a natuu 'oinega 'ilatuwa ma 'ibwebwe'ana . ”
41007030	Eeta wahineina 'itoholowa ma 'itauya 'ina hada , ma natunaina 'ilobeya 'ina 'ebe'eno 'oina 'ibwebwe'ana pwaiya .
41007031	Ma Yesu Taiya 'i'ebesineya , ta 'itauya Saidoni , 'oinega wete 'ihataona Dikapoli tupwaina 'oidiya , ma 'ihapwesama Galili holai .
41007032	Ma 'aigeda loheya si'eweyama Yesu 'oina , tauna tenatuituina ma wete guguguguina , ma Yesu si'ahwanoiyeya ma 'abehega 'i'abitoho ma 'ibwebwe'ana .
41007033	Ma Yesu loheyaina 'itoeya ma boda 'oidiyega sihawasiya siboidimo , ma Yesu nima matagigina 'oinega loheya tenana 'ilagu luhuwediya , ma muliyetega 'iboi nimana 'i'esoheya ma loheya memenana 'i'abitohoya ,
41007034	'oinega Yesu 'ilo'ita hane galewa , ma 'atemuyemuyega 'igwaeya , “ Epapata , ” beno 'ana bui “ Culosabwalena . ”
41007035	Eeta loheyaina tenana silosabwalena , ma wete memenana 'ibwebwe'ana , ma sawasawahina 'igwae ma 'ihesagoha dumwalu .
41007036	Ma Yesu tomota 'i'etobodediya ma 'abehega geya'abwa taiya 'oina sida hehepwaila . Ma 'etobodaina geya sihesagohe , ma hesi sihe'ote'otetela dadaneya tomota 'oidiya .
41007037	Tomotaedi sihesagoheya nuwadi 'ihepwanopwanowa madouna , ma sigwae , “ Cina paihowa mabwaiyana bwebwe'ana ma 'ebenuwa pwanopwano , weyahina totenatui ma guguguguidi 'i'abihe bwebwe'anediya ta sowasowahina sihegwaegwae , ma sihesagoha . ”
41008001	Sauga nage 'oina boda madouna wete sihegogonama Yesu 'oina , ma geya 'adimo . Coinega 'ana tomuliyao 'ibwauwedima , ma 'ihegwaediya , 'igwae ,
41008002	“ Tomota bewa ya'ate muyamuyaediya , weyahina sabwelo 'etoi 'ebwa ba'idadao tamiyamiya , ma geya 'adimo .
41008003	Ceguma magomaledi yahesumanedi , tabu ma 'edai sihemwalomwalohana , weyahina tupwadi bwagebwagega sitauyama . ”
41008004	Eeta Yesu 'ana tomuliyaowedi sihegwaeya , sigwae , “ Togidega tupwa yoho 'awawa 'oina tomotaedi bewa 'adi taloba 'ese ? ”
41008005	Coinega Yesu 'ihesilalediya , 'igwae , “ Hisa 'ami belediyao simiyamiya ? ” Ma sigwae , “ Sebenimo . ”
41008006	Eeta boda 'iloinediya ma bale'uwa simiyatoiya . Simiyatoiya ma beledi sebeniyedi 'i'ewediya ma weyahidi 'iloyauwedowa Yehoba 'oina , ma 'i'ehisihisiya , 'i'ebwaediya 'ana tomuliyao 'oidiya , ma tomota si'ebwaediya , eema siheguyai sakowasiyeya .
41008007	Ma wete tupwana silahana 'i'iudi simiyamiya , weyahidi Yesu 'igwae helauwa Yehoba 'oina , ma 'ana tomuliyaowedi 'iloinediya , ma siheguyaiyedi tomota 'oidiya .
41008008	Coinega mabwaiyadi si'aiya ta simwausuwa , ma muliyetega 'e'ahai tupwatupwadi sidomweya ma kodo sebeni silohemahediya .
41008009	Ma bodaedi 'adi baibaiwa gide powa tausani . Eeta 'ihewasa hilediya .
41008010	Tuta nage 'oina 'ana tomuliyao ba'idanao 'idi waga sigeluwa ma sinaowa Dalimanuta tupwaina .
41008011	Eeta Palisiyao sinaoma , ma Yesu 'oina sihe'ohe'ohena , ma sitohoya ma 'abehega galewega 'ila'ilala 'ida he'itae 'oidiya .
41008012	Ma Yesu ma'ina nuwagala 'ihegwaediya 'igwae , “ Togidega ma 'oinega yaso bewa nuwanuwami 'ila'ilala , ma hesi geya 'eta wa'ita . ”
41008013	Coinega 'i'ebesinediya ma wagai 'igeluwa , ma sihabala hali tupwa .
41008014	Ma hesi 'adi haite sinuwanaideya , ma beledi 'aigeda tuwa wagai 'itupwa .
41008015	Ma Yesu 'ihemataluwediya , 'igwae , “ Wa'ita Palisiyao ma Helodi 'adi beledi 'ana 'ebe 'abiheseseha 'oinega wa'ita yahigomi . ”
41008016	Coinega tomuliyaowedi siboidimo 'oidiya sigwaeya , “ Yesu 'ina gwaeina lamuna weyahina 'ada haiteina tanuwanaideya . ”
41008017	Ma Yesu 'idi nuwatuhu 'isanapuya , 'oinega 'ihegwaediya , “ To'aha weyahina wagwaegwae 'abehega geya 'ami haitemo ? Beno geya weyahina taugu yagwaegwae . Togidega 'imi nuwatuhu si'elopota ma geya sawasawahina ma 'igu gwae lamuna wasanapu .
41008018	Mamatami ma geya wa'ita , ma wete matenami ma geya wada hesagoha , 'oinega geya'abwa wanuwanuwa tuhuyahi 'igu paihowao boda 'adi he'ai weyahina , 'awa ?
41008019	Tutaina beledi nima 'oinega tomota paibi tausani yahe'aidiya hisa kodo 'ulaheya 'oidiyega wahegogonediya ? ” Ma sigwae “ Tuwelo . ”
41008020	Ma Yesu 'ihenaida wete 'igwaeya , “ Ma tutaina beledi sebeni 'oinega tomota powa tausani yahe'aidiya , ma hisa kodo 'ulaheya 'oidiyega wahegogoneya ? ” Ma sigwae , “ Sebeni . ”
41008021	Coinega Yesu 'igwaeya , “ Comi togidega ta geya nuwami 'ida sabwalena . ”
41008022	Eeta Bedeseida 'oina sitauyama , ma loheya 'aigeda mata gibugibuina sitoeyama Yesu 'oina , si'ahwanoiyeya 'abehega 'i'abitoho ma 'ibwebwe'ana .
41008023	Coinega Yesu tomata gibugibuina nimana 'oina 'i'abiya ma 'itoeya , 'asaina si'ebesineya . Ma Yesu loheyaina matana 'ihulasiya , ma nimanega matanaina 'i'abitohodiya , ma 'ihegwaeya , “ Sawasawahina to'aha 'u'itadi ? ”
41008024	Coinega loheyaina 'ilo'ita dadana ma 'igwaeya , “ Tomota ya'itediya , ma 'adi 'ita gide tuwa 'aiwe si'e'elo yawala . ”
41008025	Ma wete Yesu loheyaina matana 'i'abitoho hilediya , ma 'i'ebubuna , eeta 'i'asilala bwaibwaina , ma ginaula mabwaiyadi 'i'itediya .
41008026	Coinega Yesu 'ihewasaeya , 'igwae , “ Geya'abwa 'uhilahila 'asa madouna 'oina , ma hesi 'utauya 'uboi 'ino hada . ”
41008027	Ta Yesu ma'ana tomuliyao sinaonao Sisaliya Pilipai tupwaidi weyahidi ma 'edai 'ana tomuliyaowedi 'ihegwaediya , 'igwae , “ Togidega tomota 'idi gwae weyahigu wahesagohediya 'abehega taiya taugu ? ”
41008028	Ma tomuliyaowedi sigwae , “ Tomota tupwadi sigwaeya 'abehega 'owa Yoni To'abihebabitaiso , ma wete tupwadi sigwae 'abehega 'owa Ilaitiya , ma tupwadi sigwae 'abehega 'owa palopita nugenugetaina 'aigeda . ”
41008029	Coinega wete 'ihesilalediya , “ Ma 'omi togidega 'imi nuwatuhu 'abehega taugu taiya ? ” Eema Pita 'ihemaiseya 'igwae , “ Cowa Keliso To'abihetenaina . ”
41008030	Ma Yesu 'iloina pa'alediya , 'igwae , “ Geya sawasawahina 'eta taiya 'oina wahehepwailegau . ”
41008031	Ma Yesu 'ihe'ale 'ihe'ita 'oidiya to'aha 'abwa 'oina 'ilatu , ma 'igwaeya , “ Taugu Loheyaiguina 'abwa muya madouna yaloba . Weyahina babada ta topwaoli madoudi ta loina 'ana tohe'itao 'abwa silogwahategau ma silohe'amasigau , ma sabwelo 'etoi mulina 'abwa yatoholo hila . ”
41008032	Yesu 'ina gwaeina bewa 'oinega 'ilagu hemasalaheya 'ina 'amasa weyahina . Coinega Pita Yesu 'itoeya , ma mahetena sinaowa hagana , ma Pitaina 'i'ausiya ma 'abehega ginauledi sahena silatulatu Yesu 'oina .
41008033	Ma Yesu 'ihasakowasi ma 'ana tomuliyao 'i'e'ebubudiya , ma 'iheliya Pita 'oina , 'igwaeya , “ Cowa Seitani , bewa sauga 'u'ebesinegau ! Weyahina 'ino nuwatuhuwedi nuwatuhu 'asa gabulena 'ana nuwatuhu , ma hesi geya Yehoba 'ina nuwatuhu gide . ”
41008034	Coinega Yesu boda mabwaiyadi ma wete 'ana tomuliyao mahetediyao 'ibwau he'autedima , ma 'ihegwaediya , 'igwae , “ Taiya 'eguma nuwanuwana ma 'imuliyegau , 'ilobwaineya ma 'iboi 'ina loina 'ilogwahate , ma 'aneyage 'iboi 'ana kelose 'i'ahali ma 'i'amasa , beno gide 'ana 'eda'eda , 'eguma taiya 'imuliyegau . ”
41008035	Ma hesiyage 'eguma taiya yawasina 'inuwahi , 'abwa yawasinaina 'ihe'wadalele . Ma 'eguma taiya weyahigu ma wasana bwebwe'ana weyahina yawasina 'itagwale ma 'i'amasa , tauna 'abwa yawasi moisa 'iloba .
41008036	Ma 'eguma 'ida wasawasao bale'uwa madou hedadedi talobediya beno ginaula bwagabwaga , ma hesi ginaula madou hedada beno yawasida moisa .
41008037	Weyahina 'eguma yawasida moisa tahe'wadalele , beno geya wete 'eta 'ana hemiyalae 'imiyamiya .
41008038	“ Ma 'eguma taiya 'owa weyahigu 'uhedeba mwadimwadina , wete 'igu he'itao weyahidi 'uhedeba mwadimwadina , ma 'uuhalegau yaso bewa galadi ma ganaganawalidi matadiya , 'abwa taugu Loheyaiguina wete yauhalego , tutaina Tamagu 'ina wasawasa maemaedanaina 'oinega yahilama ma aneloseyao wete ba'idagwao . ”
41009001	Ma wete Yesu 'ihegwaediya , “ Moisa tuwa , tupwami 'oimiyega geya'abwa wa'ama'amasa ma 'ana siga Yehoba 'ina loina waiwaina 'ilatuma ma wa'ita . ”
41009002	Sabwelo sikisi mulina Yesu 'ana tomuliyao 'etoi 'itoediya , taudi Pita ma Yemesa ma Yoni ba'idanao sihaneya 'oya 'aigeda dudulena 'oina , ma siboi simiyamiya , si'iteya Yesu maninina 'imaedana
41009003	ma 'ana 'ale'o wa'ewa'e'ena moisa , ma 'ana 'ita geya 'eta taiya bale'uwa sowasowana ma 'ale'oina 'ihe'ehau hila 'ana wa'ewa'e'eina gide .
41009004	Ma wete Ilaitiya ma Mosese sihapwesama ma Yesuina ba'idadiu sihehegwaegwae .
41009005	Coinega Pita Yesu 'ihegwaeya , 'igwae , “ Bada , 'ida miya bewa bwebwe'ana , 'oinega 'imi hadahada 'etoi 'a'abidi , 'aigeda 'owa weyahiu , 'aigeda Mosese , ma 'aigeda Ilaitiya . ”
41009006	Beno Pita 'igwaegwae bwagabwaga weyahina tauna ma'iyanao simatauta hedadeya .
41009007	Eeta yaloyaloha wete 'isuluwa ma 'i'ahusamudiya . Yaloyalohaina 'oinega 'aigeda 'enana sihesagoheya , 'igwae , “ Bewa natugu bwebwe'ana hedada , ma 'ina gwae wahesagohe . ”
41009008	Ma silomwayamwayauwa ma silo'ita dadana , ma Yesu 'iboinamo , ma geya 'eta wete taiya si'ita .
41009009	Coinega 'oyega sisulusuluma ma Yesu 'iloinaediya , 'igwae , “ Ginauledi nige wa'ita pwaidiya geya'abwa tomota 'oidiya wahehepwailedi eema 'ana siga taugu Loheyaiguina 'amasega yatoholo hilama . ”
41009010	Coinega ginauledi sidahwediya , ma siboi sihehegwaegwae , sigwaeya , “ Cina gwaeina toholohila weyahina togidega 'ana sanapu ? ”
41009011	Ma Yesu 'oina sihesilala wete , sigwaeya , “ To'aha weyahina loina 'ana tohe'itao sigwae 'abehega Ilaitiya 'inugetama , ma gwahunega To'abihetenaina 'itautauyama ? ”
41009012	Ma Yesu 'igwaeya , “ Cehe gidemusa . Ilaitiya 'abehega 'ilatu nugetama , ma 'oinega ginaula mabwaiyana 'i'abihe dumwaludi . Ma hesi Ilaitiyaina 'ilatu pwaima , ma tomota sipaihowa galagala 'oina gide 'idi nuwatuhu , to'aha gide Buki Tabu 'ihepwaila nugeteya . Ma wete taugu Loheyaiguina to'aha weyahina Buki Tabu 'ihepwaila nugetegauwa 'abehega muya baibaiwadi yalobadi , ma wete tomota silogwahategau ? ”
41009013	
41009014	Eeta 'oyega sisuluma ma 'ana tomuliyao mabwaiyadi siloba hilediya , ma boda baibaiwadi ba'idadiyao ma wete loina 'ana tohe'itao ba'idadiyao sihe'ohe'oheya .
41009015	Ma tutaina boda Yesu si'inaneya nuwadi 'ipwanopwanowa madouna , ma sipilipili mwayamwayau sabi 'itaina .
41009016	Sipilima ma Yesu 'idi he'ohe'ohe weyahina 'ihesilalediya , 'igwae , “ To'aha weyahina wahehegwaegwae ? ”
41009017	Ma 'aigeda loheya bodaedi 'oidiyega Yesu 'ihegwaeya , 'igwae , “ Bada , 'idi he'ohe'ohe lamuna natugu , weyahina 'ina lohala 'oinega geya sawasawahina ma 'igwae .
41009018	Tuta tupwana hi'ahi'a 'ina paihowega 'itaitai ma 'ahwanega gwalabusobuso sihapwehapwesa , ma 'ihesala'i'ita ma 'idededela . Coinega 'a tomuliyao ya'ahwanoiyedi ma 'abehega hi'ahi'a gwama 'oinega sipa'ihapwese , ma geya sowasowadi . ”
41009019	Coinega Yesu 'ihegwaediya , 'igwae , “ Comi togidega , ta deba pa'ala hedade ? Tuta bewa 'imi deba pa'ala 'oinega yahewahi dabalala . Tuwa gwamaina watauyeyama ma ya'ita . ”
41009020	Eeta gwamaina si'eweyama Yesu 'oina , ma hi'ahi'a 'i'iteya Yesu , 'oinega 'iginaoya gwamaina ma 'itai ma bale'uwa 'ibe'uwa , 'idededela ma 'ahwanega gwala busobuso silatulatu .
41009021	Ma tamanaina 'oina Yesu 'ihesilala , 'igwae , “ To tuta 'oina 'ina lohala 'ihegaineya ? ” Ma tamana 'igwaeya , “ Cina tuta sedasedega .
41009022	Ma 'eguma 'itai , sauga tupwana 'ibe'u 'aiwe 'ala'alasina 'oidiya ma sauga tupwana bwasi ni'una 'oidiya , nata eeta 'ilohe'amasi . Coinega 'eguma sowasowana 'uda 'atemuyamuya ma 'u'abihetemai . ”
41009023	Ma Yesu loheyaina 'ihegwaeya , 'igwae , “ Cugwae pwaiya , ‘ Ceguma sowasowana , ’ 'awa ? Ma hesi 'unuwatuhuyahi 'abehega 'eguma tahemisa , ginaula mabwaiyana sawasawahina 'oida . ”
41009024	Nage 'oina loheyaina 'igwae hedahedada , “ Moisa tuwa yahemisa , ma geya yahemisa hedada . Nuwanuwagu ma 'igu hemisa 'ugihewaiwaiye . ”
41009025	Ma boda baibaiwadi sipilipilima Yesu 'i'itediya , 'oinega hi'ahi'a 'iheliyeya , 'igwae , “ Cowa hi'ahi'a 'ino paihowega , gwama 'iheyauyauleya , yaloinego ma 'u'ebesine hatae , ma geya sowana wete 'uluhuluhu hila 'oina . ”
41009026	Coinega hi'ahi'aina 'i'aso'asona , ma 'ana hebwasubwasumo 'iginaoya , ma 'idedela madouna , ma hi'ahi'aina 'ihapwesa 'itauya , ma boda gwamaina si'iteya 'ana 'ita gide 'i'amasa , ma simatauteya ma sigwae , “ Beno 'i'amasa . ”
41009027	Ma Yesu gwama nimana 'i'abiya ma 'i'abihe toholoya , ta gwamaina 'itoholowa ma'ina bwebwe'ana .
41009028	Muliyetega Yesu ma 'ana tomuliyao siluhu hadai ma nobwa siboi . Eeta tomuliyaowedi Yesu sihegwaeya , sigwae , “ Bada , togidega tauma geya sawasawahina hi'ahi'a 'apa'i ma 'ihapesa ? ”
41009029	Ma Yesu 'igwaeya , “ Geya 'eta wete ginaula 'oinega ma hi'ahi'a tapa'ihapwese . Beno tuwa 'ahwanoiyega Yehoba 'oina . ”
41009030	Nage 'oinega Yesu ma 'ana tomuliyao tupwaina si'ebesineya , ma Yesu geya nuwana ma boda sisanapu to'eha 'oina sitauya , 'oinega Galili 'edaina 'oina sitautauya , ma 'ana tomuliyao 'ihe'itediya 'ina 'amasa weyahina , 'igwaeya , “ Cabwa Loheyaiguina 'agu toteba 'i'ebwayaegau 'agu 'alehao 'oidiya ma silohe'amasigau .
41009031	
41009032	Eeta sabwelo 'etoi mulina 'abwa yatoholohila . ” Ma 'ina he'ita bewa weyahina geya sisanapu , ma hesi geya 'oina sihesilala , weyahina simatauta .
41009033	Eeta 'asa Kapaneumi 'oina sihapwesa ma hadai siluhuwa , ma nobwa Yesu 'ana tomuliyao 'ihesilalediya 'igwae , “ To ginaula weyahina wahehe'ohe'ohe 'edai ? ”
41009034	Ma sideba mwadina , 'oinega geya sihemaisa , weyahina 'idi he'ohe'ohe lamuna beno taiya 'oidiyega 'idi tohanugeta .
41009035	Coinega Yesu 'imiyatoiya ma site tuwelo 'ibwauwediya ma 'ihe'ita 'oidiya , 'igwaeya , “ Ceguma taiya 'owa nuwanuwau ma 'oimiyega 'uhebada , 'ilobwainegowa ma 'uboi 'ugihesuluhego ma 'uhetopaihowa 'iyamwao weyahidi . ”
41009036	Coinega 'aigeda gwama 'itoeyama ma gamwagamwanidiya 'ihetoholoya ma 'i'atusapwaliya ma 'ihegwaediya ,
41009037	“ Ceguma taiya 'owa gwama bewa gidemusa 'uhelauwe weyahigu , 'owa taugu wete 'uhelauwegau , ma geya 'abehega yaboi 'uhelauwegau ma wete 'agu Tohetune Yehoba ba'idagu 'uhelauwemaiya . ”
41009038	Ma Yoni 'igwaeya , “ Bada , 'aigeda loheya 'a'iteya saniuwega hi'ahi'a 'iulaula latuhedi , 'oinega 'a'etobodeya weyahina loheyaina geya 'ida boda . ”
41009039	Ma Yesu 'igwaeya , “ Geya sowana wa'au'ausi , weyahina 'eguma taiya 'eta ginaula waiwaidi taugu saniguwega 'ipaihowadi , geya sowana wete 'eta 'isinasinaligau .
41009040	Weyahina 'eguma taiyawedi geya silolo'alehegita , taudi silemelemegita .
41009041	Ma wete wanuwatuhu 'abehega 'eguma tani'omi 'iyahala ma taiya 'ihenumegomi weyahina 'omi Keliso 'ina bodao , tauna 'ana maisa bwebwe'ana 'abwa 'iloba .
41009042	“ Ma hesi 'agu tohemisao gwagwamaedi 'eguma taiya 'itohodi , ma 'oidiyega 'aigeda 'i'abihebe'u , loheyaina bo wahineina 'ilobwaineya ma da'ule madouna tani'ona sisipwa mada'ulena siula suluhe ni'uwa .
41009043	Wete 'eguma nimau 'igihebe'ugo 'ilobwaineya ma 'u'upwa yahule . Beno geya 'ana galamo 'eguma manima 'upwa'upwau ma yawasi bwebwe'ana 'uloba . Ma hesi gala hedadena 'oiuwa 'eguma manima luwaluwau ma siula suluhego 'aiwe 'ala'alata hataya 'oina .
41009045	“ Ma wete 'eguma 'aheu 'igihe be'ugo , 'ilobwaineya ma 'u'upwa yahule . Beno geya 'ana galamo 'eguma ma 'ino lopego ma yawasiu bwebwe'ana 'uloba . Ma hesi gala hedadena 'oiuwa , 'eguma ma'ahe luwaluwau siula suluhego 'aiwe 'ala'alasinaina 'oina . Casaina 'oina 'aiwe 'ala'alasina geya 'ida gibowa .
41009047	“ Matau wete gidemusa 'eguma 'igihebe'ugo 'ubwaiyahule wete , weyahina geya 'eta 'ana galamo 'eguma mamata 'ai'aigedau ma Yehoba 'ina 'ebeloina 'uloba . Ma hesi gala hedadena 'oiuwa , 'eguma mamata luwaluwau siula suluhego 'aiwe 'ala'alata 'oina .
41009048	Casaina 'oina mwahulu 'oidiya yapwayapwa sisopisopila hataya ma wete 'aiweina geya 'ida gibowa .
41009049	“ Coinega tomota mabwaiyadi 'abwa 'aiwe 'ala'alasina 'i'abi hebwebwe'anedi , gide hola 'e'ahai 'i'abi hebwebwe'aneya .
41009050	Hola ginaula bwebwe'ana , ma 'eguma 'ana 'amna 'igumwala geya sawasawahina ma 'i'amna hila . Coinega 'ilobwainegomiya ma mumugami waboi walotoho , 'ana lotohona gidemusa wahehelau hilegomi . ”
41010001	Ma Yesu tupwaina 'i'ebesineya ma Yudiya 'ina tupwa 'itauya , ma 'ihabala we'aha Yolidani hali tupwa , eeta boda madouna si'eto'auta hilama 'oina , ma mumuganaina gide wete 'ihe'ita 'oidiya .
41010002	Ta Palisiyao sinaoma ma nuwanuwadi Yesuina sitoho , 'oinega sihesilala 'oina , sigwae , “ Bada , togidega 'ida loina sa'ila weyahina ? Sawasawahina loheya mwanena 'isa'ile ? ”
41010003	Ma Yesu 'igwaeya , “ Togidega Mosese loina 'i'ebwaya 'esegomiya ? ”
41010004	Ma Palisiyao sigwaeya , “ Mosese 'itagwala ma 'eguma loheya nuwanuwana ma 'isa'ila , nugeta pepa 'aigeda 'oina 'ina guipaila 'ihepwaile , ma mwanena 'i'ebwae , ma 'isa'ile . ”
41010005	Ma Yesu 'ihegwaediya , 'igwae , “ Mosese loina beno 'i'ebwaegomiya 'imi deba pa'ala weyahina .
41010006	Ma hesi wanuwatuhuyahi Yehoba 'ina hemasalaha hauhauna 'oinega tomota 'eluwa 'ihemasalahediya , loheyana ma mewahinena .
41010007	Bewa lamuna 'oinega loheya tamana ta sinana 'i'ebesinedi , ma mwanena ba'idana simiyaluwa ,
41010008	ma siteluwaedi wahidi 'aigeda tuwa . Mwalo siteluwaedi simiya wasiwasiya , ma bewa tutaina 'oina silo'aigeda .
41010009	Yehoba 'ilagu 'aigedediya , 'oinega geya sowana tomota sitoho ma silagulagu wasiyedi . ”
41010010	Muliyetega Yesu ma'ana tomuliyao sihila hadai , ma tomuliyaowedi sihesilala hila sa'ila weyahina .
41010011	Eeta Yesu 'ihegwaediya , “ Ceguma taiya loheya mwanena 'isa'ile ma 'ihaibala , loheya bewa mwanena nugenugetaina 'oina galana 'ipaihoweya , weyahina 'iganawala .
41010012	Ma wete 'eguma wahine mwanena 'isa'ile ma 'ihaibala , wahineina 'iganawala . ”
41010013	Ma tomota gwagwama si'ewedima Yesu 'oina 'abehega 'i'abi tohodi . Ma hesi 'ana tomuliyao gwagwamaedi si'ausidiya .
41010014	Ma Yesu 'ana tomuliyao 'i'itediya ma 'iheliyediya , 'igwae , “ Sahena gwagwama wa'au'ausidi , ma hesi watagwaledi ma 'oiguwa sinaoma , weyahina gwagwama bewa gide Yehoba 'ina 'ebeloina 'ilobwainediya .
41010015	Yahegwaegomi 'eguma taiyewedi taudi geya'abwa gwagwama bewa gide 'idi hemisa , nata sahena Yehoba 'ina 'ebeloina 'oina siluhuluhu . ”
41010016	Coinega Yesu gwagwamaedi 'i'ahalidiya , ma wete 'i'abi tohodiya , eema 'igwae helauwediya .
41010017	Ma Yesu 'itoholo 'itautauya , ma 'aigeda loheya 'ipilima , ma 'i'etuluha Yesu matana , ma 'igwaeya , “ Bada , yasanapugowa 'abehega 'owa tohe'ita bwebwe'au , 'oinega to'aha yada paihowa ma 'ane yawasigu miyamiya hatayana yaloba ? ”
41010018	Ma Yesu loheyaina 'ihegwaeya , 'igwae , “ Togidega ma 'oinega 'u'ahwa bwebwe'anegauwa ? Geya 'eta taiya wete bwebwe'ana , beno tuwa Yehoba .
41010019	Ma Yehobaina 'ina loinao 'usanapu pwaidiya , beno 'abehega : Sahena lohe'amasa . Sahena ganawala . Sahena yagaha . Sahena hepwaila 'abo'abo . Sahena 'abowega tomota 'idi tobwatobwa 'u'ewa'ewadi . Ma wete tamau ma sinau 'uhe'asisiyanedi . ”
41010020	Ma loheyaina 'igwaeya , “ Bada , 'igu tuta sedasedega 'ana siga nige , loinaedi yamuliya bwaibwainidiya . ”
41010021	Coinega Yesu ma'ina yaliyaya loheyaina 'i'ebubuya ma 'igwae , “ Beno tuwa 'aigeda ginaula 'ilosapuligowa . Coinega 'uhila 'ino 'asa , ma 'ino tobwatobwa mabwaiyana 'uhegimwaneye , ma 'adi maisa 'uheguyaiye towewelohe 'oidiya , eema 'unaoma 'umuliyegau , 'abwa muliyetega 'ino wasawasa galewa 'uloba hila . ”
41010022	Gwae bewa loheyaina 'ihesagoheya , ma 'ina wasawasa madouna weyahina nuwana 'igala moisa , ma ma'ina nuwagala 'ihila , ta Yesu 'ina gwaeina geya 'imuliye .
41010023	Coinega Yesu 'ilo'ita dadana ma 'ana tomuliyao 'ihegwaediya , 'igwae , “ Ceguma taiyawedi taudi ma'idi wasawasa madouna , 'idi luhu Yehoba 'ina 'ebeloina 'alona mwauna . ”
41010024	Ma 'ana tomuliyao nuwadi 'ihepwanopwanowa 'ina gwaeina weyahina . Coinega Yesu 'ihegwaediya , 'igwae , “ Natugwao , Yehoba 'ina 'ebeloina 'ana luhu mwau hedada .
41010025	Ee moisa , kameli tauna hebahebai madouna , 'oinega tupwana mwauna ma nidili 'ana bwalena 'oinega kameliina 'iluhu , ma hesi towasawasao 'idi luhu Yehoba 'ina 'ebeloina 'oina mwau hedada . ”
41010026	Yesu 'ina gwaeina 'ana tomuliyao sihesagoheya ma nuwadi 'ihepwanopwano hedada , ma sihegwaeya , “ Ceguma beno gide , taiya hede sawasawahina ma 'ebe yaliyayaina 'iloba ? ”
41010027	Coinega Yesu 'i'e'ebubudi ma 'igwaeya , “ Ginaula bewa mwau hedada tomota 'oidiya , ma hesi geya mwauna Yehoba 'oina , weyahina Yehoba 'oina ginaula mabwaiyana sowasowana . ”
41010028	Ta Pita Yesu 'ihegwaeya , 'igwae , “ Bada , tauma togidega ? Weyahina 'ima tobwatobwao mabwaiyadi 'a'ebesinediya ma 'amuliyegowa . ”
41010029	Ma Yesu 'igwaeya , “ Ee moisa , 'eguma taiyawedi 'omi 'imi hadao ta tasimiyao ta nuhumiyao ta sinamiyao ta tamamiyao ta natumiyao ta 'imi bale'u wete wa'ebesinediya , ma wete muya waloba weyahigu ta wasa bwebwe'ana 'ana hepwaila weyahina , 'ami maisa tuta bewa waloba gide handeledi hadao ta tasimiyao ta nuhumiyao ta sinamiyao ta natumiyao ta 'imi bale'u wete , ma 'abwa galewa yawasimi hataya wete waloba .
41010030	
41010031	Ta bewa tutaina tohanugetao baibaiwadi 'abwa simuliya , ma taudi simulimuliya 'abwa sinugeta . ”
41010032	Cabwa 'edai sihanehane Yelusalema weyahina , ma Yesu 'inugenugeta ma 'ana tomuliyao simulimuliya , ta ma'idi nuwapwanopwano , ma tupwadi tomota wete ma'idi 'ateyoho 'edai simulimuliyedi . Eeta 'ana tomuliyao site tuwelowedi 'ibwau 'autehiledima ma 'ihemataluwediya to'aha 'i'iunamo ma 'ilatu 'oina ,
41010033	'igwaeya , “ Bewa tuta tahane Yelusalema , ma nobwa 'agu totebaina taugu Loheyaiguina 'itebaegau topwaoli madoudi ta loina 'ana tohe'itao 'oidiya , ma 'igu 'amasa weyahina siloina , ma muliyetega sihe'ebwaegau taudi geya meYudiya 'oidiya ,
41010034	ma taudi meganamuli silotuyanegau ta si'esohegau ta gulahega sisapigau ma 'oinega silohe'amasigau , ma sabwelo 'etoi yatoholohila . ”
41010035	Coinega Yemesa ma Yoni , taudi Sebedi natunao , Yesu 'oina sinaowa , sihegwaeya , sigwae , “ Bada , 'anaoma sabi 'ahwanoi 'oiuwa . ”
41010036	Ma Yesu 'igwaeya , “ To'aha nuwanuwami ma yapaihowa weyahimi ? ”
41010037	Coinega sigwaeya , “ Cabwa 'ino 'ebeloina 'oina nuwanuwama ma deiuwa 'amiyatoi , 'aigeda 'ino 'ebeulega ma 'aigeda 'ino 'adigeyegeyega . ”
41010038	Ma Yesu 'ihegwaediya , 'igwae , “ Comi 'imi 'ahwanoiina lamuna geya wasanapu . Togidega ? Muya 'ana biyoina yanuma , sawasawahina ma 'omi wete 'oinega wanuma ? Ma wete babitaiso mwauna 'abwa yaloba , togidega 'omi wete gide sawasawahimi ma wababitaiso 'esa ? ”
41010039	Ta sigwaeya , “ Sawasawahima . ” Ma Yesu 'igwaeya , “ Moisa , biyoina 'abwa 'oinega yanuma , 'omi wete 'oinega wanuma , wete babaitaisoina 'oinega 'i'iunamo 'abwa yababitaiso 'omi wete 'oinega wababitaiso ,
41010040	ma hesi geya sawasawahigu ma yahesinuwa taiyewedi 'abwa 'igu hetoloina 'oina 'igu 'ebeulega ma 'igu 'adigeyegeyega simiyatoi , weyahina Yehoba tauna 'ina 'ebeloina ma 'ihesinuwa . ”
41010041	Ta tomuliyao site teni Yemesa ma Yoni 'idi 'ahwanoi sihesagoheya ma sigamwasowalediya .
41010042	Eeta Yesu mabwaiyadi 'ibwau he'autediya ma 'ihegwaediya , “ Comi wasanapuya taudi bale'uwa sibwauwediya 'abehega babadao , 'idi tomotaiyao siloiloina pa'aledi .
41010043	Ma 'omi geya'abwa wete gide taudi wapaipaihowa 'esa . Ma hesi taiya 'owa 'eguma nuwanuwau ma 'oimiyega 'uhetoloina , 'ilobwainegowa ma 'iyamwao weyahidi 'uhetopaihowa .
41010044	Ta wete 'eguma taiya 'owa nuwanuwau ma 'oimiyega 'uhetohanugeta , 'ilobwainegowa ma 'iyamwao mabwaiyadi weyahidi 'uhetopaihowa .
41010045	“ Taugu Loheyaiguina wete gide 'igu suluma bale'uwa geya 'abehega tomota weyahigu sipaihowa , ma hesi sabi paihowa tomota weyahidi , ma wete yatagwalegauwa ma ya'amasa tomota mabwaiyami 'ami 'ebelihasa weyahina . ”
41010046	Eeta sitautauya Yeliko , ma tutaina Yesu ma'ana tomuliyao Yeliko si'ebesineya boda madouna si'wayabudiya , ta tomata gibugibu sanina Batimiyo silobeya , tauna Timiyo natuna , ma tuta baibaiwana 'eda papalina 'oina 'imiyamiya , 'i'ahwa'ahwanoi mane ta tobwatobwa weyahidi .
41010047	Ma Batimiyoina 'ihesagoheya 'abehega Yesu gwama Nasaleta 'itautau , 'oinega Yesu 'oina 'ibwauwa , 'igwae , “ Yesu yo , 'owa Debida 'ina susu , 'u'atemuyemuyegau . ”
41010048	Eeta tomota mabwaiyadi Batimiyoina si'ausiya , sigwae , “ Tuwa , 'ulolagu ! ” Ma tuwa 'iwuiwui 'enana madounega , 'igwae , “ Debida tubuna yo , 'u'atemuyemuyegau . ”
41010049	Coinega Yesu 'itoholo henonowa , ma 'igwae , “ Wabwauweyama . ” Ma tomota sigwae , “ Bwebwe'ana , 'utoholo . Yesu 'ibwauwegowa . ”
41010050	Coinega 'ana 'abobo 'i'ewayahuleya ma 'itoholo mwayamwayauwa , ma Yesu 'oina 'inaoma .
41010051	Cinaoma ma Yesu 'ihegwaeya , 'igwae , “ To'aha nuwanuwau ma weyahiu yapaihowa ? ” Ma tomata gibugibuina 'igwaeya , “ Bada , sawasawahina ma matagu 'ugihe'asilala ? ”
41010052	Ta Yesu 'ihegwaeya , 'igwae , “ Bwebwe'ana ! Cino hemisa 'oinega matau 'i'asilala . ” Nage 'oina matana 'i'asilala , ma 'edai Yesu 'imuliyeya .
41011001	Eeta silagalaga Yelusalema weyahina , ma 'asa 'i'iudi Bedani ma Bedipegi deidiya silatulatu , beno 'oya Olibe gabulena , ma Yelusalema matadiya tupwana bwaga . Ta Yesu 'ana tomuliyao 'eluwa 'ihetune nugetediya tupwaedi 'i'iudi 'oidiya ma'adi hemataluwa ,
41011002	'igwaeya , “ Watauya 'asa nage matamiya 'oina , ma 'eguma wahapwesa 'asaina matana , hebahebai 'aigeda wa'italoba 'aiwe 'oina silohoya , beno 'ase hauhauna , tauna geya tomota sida geluya . Hebahebaiina walihasi ma wa'eweyama .
41011003	Ma 'eguma 'eta taiya 'ihesilala 'oimiya ma 'igwae , ‘ To'aha weyahina beno hebahebaiina walihasiya ? ’ loheyaina wahegwae , 'abehega , ‘ Bada nuwanuwana ma tuta 'i'iunamo 'abwa 'ihewasa hileyama . ’ ”
41011004	Coinega site luwaedi sitauya 'asaina 'oina , ma hebahebai 'ase silobeya hada mata 'ahwaina ma 'aiwe 'oina silohoya , 'oinega sihegaina ma silihalihasi .
41011005	Silihalihasi ma tupwadi loheloheya sitotoholo deidiya sigwaeya , “ To'aha weyahina beno hebahebaiina walihalihasi ? ”
41011006	Ma site luwaedi sigwaeya , “ Bada nuwanuwana , ma tuta to'uto'upana tuwa 'abwa 'ihetune hileyama , ” ma 'oidiya sitagwaleya .
41011007	Ma hebahebaiina si'eweya sitauyeya Yesu 'oina , ta 'adi 'ale'owega gwahuna siyesoya , 'oinega Yesu 'igeluwa , ta 'itauya .
41011008	Ma boda mabwaiyadi wete 'adi 'ale'o 'edai siyesodiya , ma tupwadi 'aiwe lahalahadi ma nabaidi sigulediya 'eda 'ana hepasa weyahina .
41011009	Ma tupwana boda Yesu sihanugeteya ma tupwadi boda simuliyeya , ta mabwaiyadi sihehepwatu ma sibwaubwau , sigwae , “ Yauwedo Bada , weyahina Yehoba saninega 'unaoma sabi 'abihetemai .
41011010	Cebeloina tubumai Debida 'oinega 'ilatu hilama . Bewa weyahina Yehoba Tolotabwana hedada 'ahehepwatuwe . ”
41011011	Ma Yesuina Yelusalema 'oina 'ihapwesa , ma Hada He'asisi 'oina 'iluhuwa , ma ginaula baibaiwana Hada He'asisi 'alona 'i'e'ebubudiya , eema sinala 'isopuwa , 'oinega ma'ana tomuliyao site tuwelo mahetenao sihila Bedani 'oina , si'enowa .
41011012	Gona 'i'adaleya , sitoholowa ma Bedani 'oinega sihilahila Yelusalema weyahina , ta Yesu 'igomaleya ,
41011013	eeta bwagebwagega 'aiwe 'ana 'ita gide damaya manabanabaina 'i'iteya , 'oinega 'inaowa deina ma nuwanuwana 'abehega huwaina 'i'ai , ma hesi 'i'iteya nabainamo , 'aiwehuwahuwa 'abwa geya 'ana tuta .
41011014	Coinega Yesu 'aiweina 'iheliyeya , ma 'igwae , “ Geya'abwa wete 'uhuwahuwa hila ma tomota 'oinega si'ai'ai . ” Ma 'ina gwaeina 'ana tomuliyao sihesagoheya .
41011015	Coinega Yelusalema 'oina sinaoma , ma Hada He'asisi 'alona 'iluhuwa , ma tohegimwaneyao ma togimwaneyao 'alonega 'ipa'i hapwesediya , ma mane 'ana tohesa'ugelasao 'idi teibele 'i'ahu sepalediya , ma gabubu 'adi tohegimwaneyao 'idi 'ebemiya wete 'i'ahu buinediya .
41011016	Ma wete hada 'alona 'ihegagaleya ma sahena loheloheya ma'idi tobwatobwa sitautau hada 'alonega .
41011017	Ma 'ihe'itediya , 'igwae , “ Yehoba 'ina gwae Buki He'asisi 'oina sileleya , geya wasanapu , 'igwaeya , ‘ Cigu hadaina 'abwa sibwauwe tomota mabwaiyadi 'idi 'ebe 'ahwanoi . ’ Ma hesi 'omi wa'abi buiya 'abehega 'imi 'ebe yagaha . ”
41011018	Ma topwaoli madoudi ma loina 'ana tohe'itao Yesu 'ina paihowa tetelina sihesagoheya , ta sigamwasowaleya ma sinuwanuwatuhu togidega ma silohe'amasi , ma hesi geya sowasowahidi , weyahina simatauta , ta wete Yesu 'ina he'itao boda mabwaiyadi nuwadi 'i'eweya .
41011019	Ma 'iboiya , 'oinega Yesu ma'ana tomuliyao 'asaina si'ebesineya , sitauya Bedani .
41011020	Gona 'i'adaleya ma sitoholowa sabi hila Yelusalema , ma 'edai sitautau , ma Yesu 'aiweina 'iheliyeya si'iteya nabaina mabwaiyana siwelaiya .
41011021	Ta Pita Yesu 'ina heliyaina 'inuwatuhu yahiya ma 'ihegwaeya , 'igwae , “ Bada 'u'ita , 'aiweina 'uheliyeya 'iwelai pwaiya . ”
41011022	Ma Yesu 'ihegwaediya , 'igwae , “ Ceguma 'imi hemisa Yehoba 'oina walagu , beno 'omi wete paihowa waiwaidi wapaihowadi .
41011023	Wete yagwae moisa 'oimiya , 'eguma taiya 'omi geya 'ida henuwanaluwa , ma 'eguma ma'ina hemisa ma to'aha 'igwaene silatu tuwa , 'eguma 'oya nage 'iloine ma 'igwae , ‘ Cumiya dobi ni'uwa , ’ beno 'ina gwaeina 'ihematamatane .
41011024	Coinega yahegwaegomi to'aha wa'ahwanoiye Yehoba 'oina , wahemisa tuwa ma 'ane waloba , ma wete 'abwa waloba .
41011025	Wete 'eguma wa'ahwanoi Yehoba 'oina , 'iyamiyao 'idi mumuga wanuwasamudi , 'eguma to'aha 'idi puiyao 'oimiya , bewa 'oinega Tamamiu galewa 'omi wete 'imi puiyao 'inuwasamudi . ”
41011027	Coinega sihila pwaima Yelusalema , ma Yesu Hada He'asisi 'alona 'iyawayawala , ma topwaoli ta loina 'ana tohe'itao ta wete babadao sinaoma ,
41011028	ma Yesu sihesilaleya , sigwae , “ Loheya , taiya 'ina loinega ta bewa gide 'upaipaihowa 'esa ? ”
41011029	Ma Yesu 'ihegwaediya , 'igwae , “ Nugeta yahesilala 'oimiya , ma 'eguma wahemaise , taugu wete yahegwaegomi 'igu loina weyahina .
41011030	Cigu hesilala bewa : Taiya 'ina loinega ma Yoni to'abihebabitaiso 'ipaipaihowa ? Yehoba ? Bo 'aigeda loheya ? ”
41011031	Coinega siboidimo 'oidiya sihehe'ohe'ohe , sigwaeya , “ Cina gwae togidega tahemaisa 'ese ? Weyahina 'eguma tagwae , ‘ Yehoba 'oinega , ’ nata 'ihegwae hilegita , ma 'igwae , ‘ Bo ! To'aha weyahina ta Yoni geya wahemisae ? ’
41011032	Ma 'eguma tagwae , ‘ Tomota 'oidiyega , ’ nata boda sigamwasowalegita . ” Weyahina tomota baibaiwadi Yoni sihemisaeya 'abehega palopita moisa .
41011033	Coinega Yesu 'ina hesilala geya sihemaisa bwaibwaini , ma hesi sigwae , “ Geya 'asanapu ? ” Coinega Yesu wete 'ihegwaediya , 'igwae , “ Taugu geya'abwa wete 'oimiya yahehepwaila latu taiya 'ina loinega ma bewa gidemusa yapaipaihowa 'esa . ”
41012001	Coinega Yesu 'igwae hegehegediyediya , 'igwae , “ Caigeda loheya 'ina tanoha 'idauniya gileipa daisinamo ma 'ali 'ipaihoweya , ma gileipa 'ana 'ebe bibi 'ipaihoweya , ma hada tanoha 'alona 'i'abiya , 'oinega 'ina topaihowao 'iloinediya ma si'ita'itayahi , ta tauna 'itauya hali tupwa .
41012002	“ Ma hedodona 'ana tuta , badaina 'ina hewali 'aigeda 'ihesumaneya ma 'abehega gileipa huwaina tanoha 'ana to'itayahinaedi 'oidiyega 'i'eweyama .
41012003	Citautauya ta geya si'ebwa'ebwae , ma hesi si'abiyahiya ta sisapiya , 'oinega nimenimenamo sihewasaeya 'ihila .
41012004	“ Coinega badaina 'ina hewali heluwena wete 'ihewasaeya 'oidiya , ma sihunuya debana , ta ma'ina debamwadina 'ihila .
41012005	“ Coinega wete hetoina 'ihewasaeya 'oidiya ta silohe'amasiya . Ma baibaiwadi wete 'ihetunediya 'oidiya , ma tupwadi sisapidiya ta tupwadi silohe 'amasidiya , eeta mabwaiyadi si'abihe galediya .
41012006	“ Nage 'oina 'aigeda tuwamo 'imiyamiya , tauna natuna moisa . Tauna wete 'ihewasaeya 'oidiya , 'ina nuwatuhu 'igwaeya , ‘ Tauna tuwa natugu , nata sihe'asisiyane . ’
41012007	“ Ma natunaina 'ilatuwa 'oidiya ma to'itayahinaowedi siboidimo 'oidiya sigwae , ‘ Bada bewa natuna 'inaonaoma , ma 'eguma talohe'amasi nata tanoha bewa mabwaiyana taloinae . ’
41012008	Coinega si'abiyahiya ta silohe'amasiya , ma tanohega siula latuheya papaliya . ”
41012009	Yesu 'ina he'ote'otetela 'ilosalohiya , ma 'ihesilala 'oidiya , 'igwaeya , “ To'aha 'abwa badaina 'ipaihowa ? Moisa tuwa badaina 'abwa 'inaoma ma topaihowaedi 'ilohe'amasidi , ma tanohaina to'itayahi hagadi wete 'i'ebwaedi . ”
41012010	Wete Yesu gwae hegehegedi Buki He'asisi 'oinega 'ihepwaileya , 'igwae , “ Wanuwatuhuya Buki He'asisi 'ina hepwaila bewa gide : Logidiina mwalo tohada'abi siguipaileya , ta bewa sihetoholo nugeteya hada mata 'ahwaina ma logidi mabwaiyadi 'iloinaedi .
41012011	Beno Bada 'ina paihowa 'ebe henainaida 'oida . ”
41012012	Yesu 'ina gwae hegehegediyedi topwaoli madoudi ma Palisiyao sihesagoheya , ma sisanapuya 'abehega taudi tuwa weyahidi 'igwaegwae , 'oinega sitohotoho ma si'abiyahi , ma hesi geya sawasawahina weyahina simatauta boda 'oidiya . Eeta si'ebesineya ma sitauya .
41012013	Ma 'oinega babadaowedi sihetunediya tupwadi Palisiyao ma wete Helodi 'ina bodao , ma taudi sitauya Yesu 'oina ma 'abehega hesilalega sida 'abowe ma 'ina hemaisa pui siloba .
41012014	Sitauyama Yesu 'oina ma sihegwaeya , sigwae , “ Bada , 'asanapugowa 'abehega 'owa tohe'ita moisa , ma tomota 'idi waiwai weyahina geya 'uda matauta , ma tuwa gwae moisega 'uhehepwaila mahemahetena tomota mabwaiyadi 'oidiya , beno Yehoba 'ina 'eda 'uhehe'ita bwaibwaini . Coinega togidega ? Cilobwainegita ma Kini Sisa 'ina takesi ta'ebwae , bo sahena ?
41012015	Sowasowana takesiina tahemaisa Kini 'oina , bo sahena ? ” Ma Yesu 'idi 'abo 'isanapu pwaiya , 'oinega 'ihegwaediya , 'igwae , “ To'aha weyahina watohotohogau ? Hana maneina wa'eweyama , ma ya'ita . ”
41012016	Coinega mane da'ule 'aigeda si'ebwaeya . Ma Yesu 'ihegwaediya , 'igwae , “ Mane bewa 'oina taiya 'ana ma'ama'ayau ma sanina ? ” Ma sigwae “ Kini Sisa . ”
41012017	Ta Yesu 'ihegwaediya , “ Ee gide , 'eguma Kini 'ina ginaula wa'ebwae Kini 'oina , ma 'eguma Yehoba 'ina ginaula Yehoba wa'ebwae . ” Ma Yesu 'ina gwaeina weyahina nuwadi 'ihepwanopwano madouna .
41012018	Coinega wete Sadusiyao sinaoma ma Yesu 'oina sihesilala , taudi geya sihemihemisa to'amasa 'idi toholohila weyahina , ma sigwaeya ,
41012019	“ Bada , 'ida loina bewa gide Mosese 'ileleya , 'igwae , ‘ Ceguma 'aigeda loheya 'ihai ma geya natunamo ma 'i'amasa , loheyaina tasina hiwapena ba'idana sihai , ma 'eguma wahine 'igamwa beno natunao 'ihenatunediya to'amasaina miyalaenao ’ ”
41012020	Coinega 'ebe'ita si'ebwaeya sigwae , “ Caigeda loheya matasinao simiyamiya 'adi baibaiwa site sebeni , ma 'adi tautuwaina 'ihaiya ma muliyetega geya 'ihenatuna ma loheyaina 'i'amasa . Coinega wete tasina deinega hiwapeina 'ihaiya , ta wete gidemusa geya 'ihenatuna ma 'i'amasa .
41012021	Coinega tasina deinega hiwapeina 'i'eweya , ma wete simiyamiya ta geya 'ihenatuna , ma loheyaina 'i'amasa .
41012022	Ma site hataedi wete gidemusa si'ama'amasa ma hesi geya natudiyaomo . Ta muliyetega wahine wete 'i'amasa .
41012023	Coinega toholohila 'ana tuta wahineina nata to loheya mwanena moisa ? Weyahina mabwaiyadiyedi wahineina sihaiya ? ”
41012024	Ma Yesu 'idi hesilalaina 'ihemaiseya , 'igwae , “ Bewa 'imi heyauyaule , weyahina Buki He'asisi geya wada sanapuya , ma wete Yehoba 'ina waiwai geya wada sanapuya .
41012025	Toholohila 'ana tuta 'oina tomota geya'abwa sihaihai , ma hesi 'idi miya aneloseyao galewa gidemusa .
41012026	“ Mwalona Yehoba Mosese 'ihegwaeya toholohila weyahina , 'eguma Buki He'asisi wahasili , nata wa'ita loba . Weyahina tutaina Mosese yoho 'awawa 'itautauya ma Yehoba 'aiwe 'ala'alasina 'oinega Moseseina 'ihegwaeya 'igwae , ‘ Taugu Ebalahamo 'ina Yehoba , ma Aisake 'ina Yehoba , ma Yakobo 'ina Yehoba . ’
41012027	Yehoba geya tomota 'ama'amasidi 'idi Yehoba , ma hesi tomota mayawasidi 'idi Yehoba , 'oinega tubudaowedi mayawasidi bewa tuwa simiyamiya . Ma 'omi 'imi he'ita ginaula bewa weyahina geya dumwaluna . ”
41012028	Eeta loina 'ana tohe'ita 'aigeda 'inaoma , ma taudi 'idi he'ohe'ohena Yesu ba'idadiu 'ihesagoheya , ma 'idi hesilalao 'adi maisa Yesu 'oinega 'ihesagohediya wete 'abehega 'ausala hedada , 'oinega tauna wete Yesu 'oina 'ihesilala 'igwaeya , “ Bada , loina mabwaiyadi 'oidiyega to loina madouna ? ”
41012029	Ta Yesu 'igwaeya , “ Loina madouna bewa : Comi meIsileli 'igu gwaeina wahesagohe 'abehega Bada Yehoba 'iboinamo .
41012030	Coinega 'ino Bada Yehoba 'uhelauwe 'ateu mabwaiyanega ta yaluyaluwau ta nuwau ta wete 'ino waiwai mabwaiyana 'oidiyega .
41012031	Ma 'aigeda wete loina madouna bewa : Ciyamwao 'uhelauwedi gide 'owa 'uboi 'uhehelauwego . Loina 'eluwaedi loina mabwaiyadi simadou sinediya . ”
41012032	Eeta loina 'ana tohe'itaina Yesu 'ina gwae 'ihesagoheya , ma 'igwaeya , “ Bada , 'ino gwae beno gwae moisa , 'abehega tauna 'iboinamo tuwa Yehoba , ma geya 'aigeda wete Yehoba 'imiyamiya .
41012033	Coinega 'ilobwainegita ma tahelauwe 'ateda mabwaiyanega ta nuwada mabwaiyanega ta 'ida waiwai mabwaiyanega , ma wete 'iyadao tahelauwedi gidemusa tauda tahehelau 'esegita . Loina 'eluwaedi madoudi , ma hesi hebai nuwana 'e'ahai tapwaoliye Yehoba 'oina , beno geya madouna , 'awa ? ”
41012034	Ta Yesu loheyaina 'ina gwae 'ihesagoheya 'abehega dumwaluna , ma 'ihegwaeya 'igwae , “ Beno gwae moisa , ma 'owa Yehoba 'ina 'ebeloina 'oina 'uhahalatulatu . ” Tuta nage 'oina tomota Yesu simatauteya , ma geya 'eta taiya sowasowana ma 'ihesilala hila .
41012035	Ma 'oinega Yesu Hada He'asisi 'alona 'ihehe'ita tomota 'oidiya , ma 'ihegwaediya 'igwae , “ Togidega ma 'oinega loina 'ana tohe'itao sigwae 'abehega Debida 'ina susuwega Keliso 'ili'uwa ?
41012036	Weyahina Debida mwalo Yaluyaluwa Tabuna 'ina waiwai 'oinega Kelisoina 'i'ahwa badaeya , 'igwae : Yehoba 'ina gwae 'igu Bada 'oina , 'igwaeya , ‘ Cigu 'ebeulega 'umiyatoi ma 'ana siga 'a 'alehao yalagu suluhedi 'aheu gabulena . ’
41012037	Debidaina 'ina Bada Keliso , 'oinega togidega hede ta Debida 'ina susuwega 'abwa Keliso 'ili'uma ? ” Ma boda mabwaiyadi Yesu 'ina he'ita nuwadi 'i'eweya .
41012038	Coinega Yesu 'ihegwaediya , 'igwae , “ Sahena loina 'ana tohe'itao mumugadi wamulimuliye . Weyahina taudi mumugadi tuwa gidemusa tuta baibaiwana nuwanuwadi ma'adi 'ale'o duduledi si'otedi , ma tomota gamwagamwanidiya sisakosakowasi ma 'abehega sihe'asisiyedi .
41012039	Ma wete nuwanuwadi 'ebemiya bwebwe'ana hada tapwalolo 'oidiya , ma wete guyai 'adi tuta nuwanuwadi ma wagahata simiyatoi .
41012040	Ta wete tuta mabwaiyana tomota matadiya si'ahwa'ahwanoi dudulena Yehoba 'oina , ma hesi 'idi 'ahwanoiina geya bwebwe'ana , weyahina 'atediya sinuwanuwatuhu togidega nata hiwahiwape si'abo 'esedi ma 'idi tobwatobwao si'ewadi . Coinega nata Yehoba maisa galana 'i'ebwaedi . ”
41012041	Yesu Hada He'asisi 'oina helau 'ana 'ebe lagu deina 'imiyatoiya , ma tomota 'idi helau mane silagulagu ma Yesu 'i'e'ebubuna , ma towasawasao 'idi helau madoudi 'i'itediya ,
41012042	ma wete hiwape wewelohena 'i'iteya 'ina helau toea 'eluwamo 'ilagudiya .
41012043	Yesu 'i'iteya ma 'ana tomuliyao 'ibwau he'autedima , ma 'ihegwaediya , 'igwae , “ Moisa tuwa , hiwape nage 'ina helau mabwaiyadi 'idi helau 'imadou sinediya .
41012044	Weyahina mabwaiyadi 'idi tupwa madouna 'imiyamiya , ma hesi hiwape nage weweloheina , ma 'ina mane mabwaiyana 'ilaguya , ta geya 'eta wete 'ina tupwa 'imiyamiya ma 'oinega 'ana 'igimwane . ”
41013001	Eeta Yesu ma'ana tomuliyao Hada He'asisi 'oinega silatuwa , ma 'ana tomuliya 'aigeda Hada He'asisi 'ana hadao Yesu 'ihe'itaeya , 'igwae , “ Bada , 'u'ita hadaedi 'adi paihowa bwebwe'ana hedada , da'ule madoudi 'oidiyega si'abidiya . ”
41013002	Ma Yesu 'igwae , “ Hadaedi madoudi 'u'itediya 'i'iunamo ma mabwaiyadi siligeha yahuledi ma geya'abwa wete 'eta tupwa wa'ita'ita hila . ”
41013003	Muliyetega Yesu 'itauya Olibe 'oyana 'oina ta 'imiyatoiya , ma 'oinega Hada He'asisi Yelusalema 'oina 'i'e'ebubuna , ma Pita ta Yemesa ta Yoni ta Andulu sinaoma ma siboidimo Yesu ba'idadiu , eema sihegwaeya , sigwae ,
41013004	“ Bada 'uhegwaemai to tuta 'oina Hada He'asisi siligehi , ma to 'ila'ilala 'adi 'ita 'oidiyega 'ada sanapu 'abehega ginauledi 'i'iunamo silatuma ? ”
41013005	Coinega Yesu 'ihe'ale 'oidiya 'ihepwaila ma 'igwaeya , “ Wa'ita yahigomi tabu ma tomota tupwadi si'abowegomi .
41013006	Weyahina 'abwa tomota baibaiwadi saniguwega sinaonaoma ma 'abehega sihanugeta puigomi , ma 'aigeda 'aigeda 'oidiyega sigwae , ‘ Taugu Kelisoina , ’ ma tomota baibaiwadi simuliyedi .
41013007	Wete wasa 'abwa wahesagohedi 'alehao deimiya , ma wete bwaga , taudimo si'ale'aleha hiladi , ma hesi sahena wa'ate'ateyoho . Ginaula bewa nata silatu nugeta ma hesi bale'u 'ana 'ebelosaloha 'ana tuta 'abwa hedada .
41013008	Weyahina 'abwa hali boda ma hali boda si'aleha hiladi , ma wete hali 'ebeloina ma hali 'ebeloina silo'aleha hiladi , ma wete mwani'ini'i sipilipili hali tupwa ma hali tupwa 'oidiya , ma gomale madoudi sihapwehapwesa . Ma ginaulaedi bewa tuta mwauna 'ana 'ebehegaina tuwa .
41013009	“ Ta 'omi hesi wa'itayahigomi , weyahina tomota 'abwa si'abiyahigomi ma sitauyegomi yatala weyahina , ta Hada Tapwalolo 'oidiya sisapigomi , ta wete 'abwa toloinao ma kiniyao matadiya sitoegomi ma watoholo ma siheyatalaegomi , beno weyahina 'omi 'abehega taugu 'igu bodao , ta saugaina 'oina teteligu wahepwaile 'oidiya .
41013010	Ma teteligu bwebwe'ana 'i'elelewana nugeta tupwa mabwaiyana 'oidiya , ma muliyetega tuta 'ana 'ebelosaloha 'ihapwesa .
41013011	“ Ma 'eguma toloinao matadiya sihetohologomi yatala weyahina , sahena wa'ate'ateyoho togidega wagwae 'esa . Ma hesi ma'imi 'atepatu tuwa wagwae , weyahina geya 'abehega 'omi 'imi gwae wahehepwaile , ma hesi Yaluyaluwa Tabuna nata gwae 'i'ebwaegomi , ma wahepwaila latuhe .
41013012	“ Ta wete tuta sinaonaoma 'oidiya tomota 'idi susu 'alodiya 'aleha 'ihapwesa weyahigu , beno loheya tasina 'itebae ma silohe'amasi . Ma wete gide tamana natuna 'itebae ma silohe'amasi . Ma wete gwagwama sinadiyao ta tamadiyao sitebaedi ma silohe'amasidi .
41013013	Ta tomota mabwaiyadi 'abwa silo'alehegomi weyahina 'omi 'abehega 'agu tohemisao . Ma hesi taiyawedi 'omi weyahigu wa'atepatu ee 'ana siga tuta 'ana 'ebelosaloha 'oina , nata 'ebe yaliyaya waloba .
41013014	“ Cabwa 'eguma 'omi wa'itadi hali tomota ginaula gala hedadedi ma didigadi sihetoholodi tupwa he'ahe'asisina 'oina ( Ceguma taiya nage gwaeina 'ihasili 'abwa 'isanapu ) , tuta nage 'oina Yudiya 'ana tomiyao 'ilobwainediya ma 'oya 'oidiya sidena .
41013015	Ma 'eguma taiya wagahata 'imiyamiya 'idena mwayamwayau , ma sahena 'iluhuluhu hila 'ina hada 'alona 'ina tobwatobwa sabi 'ewadi .
41013016	Ma 'eguma taiya wete tanoha 'ipaipaihowa geya'abwa wete 'ihilahila 'ana 'ale'o hali tupwa 'ilaguya 'i'ewa .
41013017	“ Ma tuta nage 'oina togamwa ma tohesusuwao sihenuwa'ole'ole .
41013018	Coinega wa'ahwanoi waiwai ma tuta bwebwe'ana Yehoba 'i'ebwaegomi 'imi tuta dena 'oina , ma sahena gogai 'ana tuta .
41013019	“ Moisa tuwa , tuta nage 'oina mwau hedada , weyahina tutaina Yehoba bale'u 'ihemasaleheya 'oinega ma 'ana siga nige geya 'aigeda wete mwau nage gide 'ida latuwa , ma 'abwa geya sowana wete mwau bewa gide 'ida latu hila .
41013020	Mwau nina 'ana sabwelowao 'eguma Yehoba sahena 'i'abi'abi hetoto'upe beno tomota mabwaiyadi si'amasa , ma hesi Yehoba sabwelowedi 'abwa 'i'abi hetoto'upadi , tauna 'ina tomotaiyao hesihesinuwaidi weyahidi .
41013021	“ Tutaina 'oina 'eguma taiya 'ihegwaegomi , 'igwae , ‘ Keliso bewa ’ nuwana ‘ Nage , ’ sahena wahehemisaedi .
41013022	Weyahina Keliso 'abo'abodi ma palopita 'abo'abodi beno silatulatuma ma 'ila'ilala waiwaidi tomota 'oidiya sihe'itaedi , ma 'oidiyega 'eguma sawasawahidi Yehoba 'ina bodao hesihesinuwaidi si'abowedi .
41013023	Coinega wa'ita yahigomi , weyahina ginaulaedi bewa yahepwaila pwaiya 'oimiya .
41013024	“ Ma tuta mwauwedi 'igumwala ma muliyetega sinala 'iguguyou , ma wete wai'ena 'ina maedana 'igibo ,
41013025	ma 'ipwala galewa sigubagubala , ma ginaulao galewa mabwaiyadi simiyamiya 'idi waiwai si'elo we'a .
41013026	Tuta nage 'oina mebale'u taugu Loheyaiguina si'itegau yaloha 'oidiyega yasulusuluma ma'igu waiwai ta ma'igu wasawasa madouna ,
41013027	'oinega 'igu aneloseyao yahetunedi , 'igu bodao hesihesinuwaidi sihegogonedima bale'u ta galewa ta yaumai mabwaiyadi 'idi tupwa 'oidiyega .
41013028	“ Cebe'ita saido 'oinega yahe'itegomi 'abehega 'eguma saido nabaina hauhaudi 'ilagulagudi , beno wasanapuya 'esihe 'ana tuta 'abwa 'ilatu .
41013029	Ma wete 'ila'ilalaowedi 'oimiya yahepwailediya , 'eguma to tuta ma wa'ita lobadi , beno wasanapuya 'abehega 'igu tuta hilama 'ana tuta 'i'ehohoya .
41013030	Moisa tuwa , yaso bewa geya sowana wagumwagumwala ma 'ana siga ginaulaedi mabwaiyadi silatu .
41013031	“ Cabwa galewa ma bale'u sisawala , ma hesi 'igu gwae geya sowana 'isawasawala .
41013032	“ Ma hesi geya 'eta taiya 'isanapu to tuta nuwana to sabwelo 'oina yahilama , ta wete aneloseyao galewa geya sisanapu . Ma taugu wete geya yasanapu . Ta Tamagu 'iboinamo 'isanapuya .
41013033	Coinega walomatayahi , weyahina 'igu tuta hilama geya wasanapu . ”
41013034	Cebe'ita wete Yesu 'i'ebwaediya 'igwae , “ Ceguma 'aigeda bada 'abehega 'ina hada 'abwa 'ipilisine ma 'itautau hali tupwa , 'ina topaihowa 'aigeda 'aigeda 'idi paihowa 'iheguyaidi , ma 'iloinedi ma 'abehega 'ina hada si'itayahi , ma wete hada 'ana 'ahwa'eda 'ana to'itayahina 'ihegwae , 'igwae , ‘ Geya'abwa 'u'eno'eno , ma hesi 'ulomatayahi bwaibwaini . ’
41013035	Coinega 'ilobwainegomiya ma walomatayahi ma wayamweyamwegau , weyahina toni hadaina 'ina latu 'ana tuta geya wasanapu , nuwana lahilahiya , nuwana nihuwana gamwana , nuwana gona 'ada'adale , nuwana gonagona .
41013036	Geya'abwa yalatulatuma ma 'eno'enowega 'atemi yaloheyoho .
41013037	“ Cigu hemataluwa bewa 'oimiya ma wete tomota mabwaiyadi 'oidiya 'abehega walomatayahi bwaibwaini . ”
41014001	Hataona Guyaina 'ana 'ebe nuwatuhuyahina 'abwa 'ilatu sabwelo 'eluwa mulina . Guyaina 'alona 'adi pwalawa geya 'ana 'ebe 'abi hesesehamo si'ai . Ma topwaoli madoudi ta loina 'ana tohe'itao sinuwanuwatuhu togidega ma Yesu si'abo 'ese eema 'abehega si'abiyahi ma silohe'amasi ,
41014002	ma sigwaeya , “ Geya'abwa guyaina 'alona Yesu ta'abi'abiyahi , tabu ma tomota sigamwasowalegita ma silo'alehegita . ”
41014003	Yesu 'abwa Bedani 'oina 'imiyamiya Saimoni 'ina hada , tauna mwalo lepelo 'aigeda ; ma tutaina Yesu 'i'ai'ai Saimoni 'ina hada , wahine 'aigeda ma'ina holowa 'iluhuma ; ma holowaina sanina nadi , maisana madouna , ma 'ana botolo 'ausala hedadena . Ma wahine botoloina 'ahwana 'i'ahulaseya , ma holowaina Yesu debana 'isiweya .
41014004	Ma tupwadi tomota si'iteya ma wahine silomugiyeya , sigwae , “ To'aha weyahina holowa 'imudaliya ?
41014005	Cilobwaineya ma holowaina 'ihegimwaneye ma 'ana maisa teli handeledi kina gide 'i'ewa ma 'iheguyaiye towewelohe 'oidiya . ” Coinega wahineina siheliyeya .
41014006	Ma Yesu 'ihegwaediya , 'igwae , “ Tuwa ! Walolagu ! Geya sowana wahine wa'abi'abi hedohedou , weyahina 'ina lema 'oiguwa bwebwe'ana hedada .
41014007	Toweweloheyedi wagwaegwaenedi tuta baibaiwana deimiya simiyamiya , ma 'eguma to tuta nuwanuwami tuwa walemedi , ma taugu hesi geya tuta dudulena ba'idamiu tamiyamiya .
41014008	Ma wahine bewa to'aha 'oina madouna 'ipaihoweya 'oiguwa , beno wahigu 'iheholoi nugeteya sabi 'atububuina 'agu lagu galiha weyahina .
41014009	Ma moisa tuwa , 'abwa wasagu 'ana guguya tomota sihesagohe bale'u mabwaiyana 'oina , ma wahine bewa 'ina paihowa 'oiguwa wete wasana sihe'ote'otetele . ”
41014010	Coinega Yesu 'ana tomuliya 'aigeda site tuwelo 'oidiyega , tauna Yudasa Isakaliyota , 'itauya topwaoliyao 'idi babadao 'oidiya ma nuwanuwana Yesu 'oidiya 'itebae .
41014011	Yudasa 'ina gwae sihesagoheya , ma siyaliyaya ma 'oina sigwae hemisa 'abehega 'ana maisa si'ebwae . Coinega Yudasa tuta bwebwe'ana 'iloyamweya ma 'abehega Yesu 'oidiya 'itebae ma si'abiyahi .
41014012	Guyai 'ana tuta , beledi geya 'ana 'abi hesesehamo si'ai'ai , ma 'ana sabwelo nugenugetaina 'oina lamiyao sihunudi Hataona 'ana 'ebe nuwatuhuyahina weyahina , ma sabweloina 'oina Yesu 'ana tomuliyao sihegwaeya sigwae , “ Bada , ta'eha 'oina nuwanuwau ma Hataona Guyaina weyahina 'a'atububu ? ”
41014013	Coinega 'ana tomuliyao 'eluwa 'ihewasediya ma'adi hemataluwa , 'igwaeya , “ Watau Yelusalema , ma 'eguma loheya 'aigeda ma'ina 'ebegoi 'i'ahaliya waloba , loheyaina wamuliye ma ba'idamiu waluhu hadai , ma tonihada wahegwae bewa gide , wagwae , ‘ Bada bewa gide 'igwae 'esa 'igwaeya , “ To tupwa 'eguma 'utagwale ma 'oina ma'agu tomuliyao Hataona 'e'ahaina 'a'ai ? ” ’
41014014	
41014015	Eema 'ihe'itegomi tupwa madouna tabwana 'atu'atububuina . Tauna 'oina Hataona 'e'ahaina wa'atububu weyahida . ”
41014016	Coinega tomuliyaowedi sitauya ma 'asa Yelusalema 'oina siluhuwa ma to'aha gide Yesu 'igwaeneya 'oidiya ginauledi mabwaiyadi silobediya , ta hadaina 'oina Hataona 'e'ahaina si'atububuya weyahidi .
41014017	Ta lahilahiya Yesu ma'ana tomuliyao sinaoma ,
41014018	ma site tuwelo simiyatoiya sabi lohepa'ala . Ta 'idi 'ai 'alona Yesu 'ihegwaediya , “ Ciyagwao yahegwae bwaibwainigomi 'abehega 'aigeda loheya bewa ba'idadai ta'ai'ai , 'abwa tauna nata 'i'iunamo ma 'itebaegau . ”
41014019	Ma Yesu 'ina gwae bewa weyahina sinuwagala , ta 'aigeda 'aigeda Yesu sihegwaeya , sigwae , “ Bada , taiya ? Nuwana taugu ? ”
41014020	Ma Yesu 'igwaeya , “ Cagu totebaina 'omi wate tuwelowedi 'oimiyega , ta tauna ba'idagu gaeba 'oina 'a'ai .
41014021	Taugu Loheyaiguina 'abwa yatauya 'edaina mwalo Buki Tabu 'oina sihepwaila nugeteya , ma hesi 'agu totebaina nuwagalagalaina moisa ; ma bwebwe'ana 'eguma mwalo sinana geya'abwa 'ihehenatune , weyahina 'ina li'u 'oinega 'ihenuwa galagala 'ina paihowa galana weyahina . ”
41014022	Cabwa si'ai'ai , ma Yesu beledi 'i'eweya ma weyahina 'igwae helauwa , ta 'ihisiya ma 'i'ebwaediya , 'igwae , “ Bewa wa'ai wahigu . ”
41014023	Ta waini mabiyoina wete 'i'eweya , ma weyahina 'iloyauwedo Yehoba 'oina , ma 'i'ebwaediya , ma mabwaiyadi sinuma .
41014024	Ta wete 'ihegwaediya , 'igwae , “ Bewa bweyahigu 'idaudau tomota mabwaiyami weyahimi , beno loina 'ehauna .
41014025	Ma yahegwaegomi tuta bewa ma mulina waini bewa geya'abwa 'oinega yanumanuma hila ma 'ana siga waini 'ehauna 'abwa yanuma Yehoba 'ina tupwa . ”
41014026	Coinega wali 'aigeda siwaliyeya ma sihapwesa sihaneya 'oya Olibe 'oina .
41014027	Ma Yesu 'ihegwaediya , “ Ci'iunamo ma mabwaiyami wadena sinegau , gide Buki He'asisi 'ina hepwaila 'igwaeya , ‘ To'itayahina sipi yalohe'amasi ma sipiyedi si'elelewana . ’
41014028	Ma 'igu toholohila mulina Galili 'oina yatauya , ma 'omi muliguwega wanaoma . ”
41014029	Coinega Pita 'igwaeya , “ Nata mabwaiyadi sidenasinego , ma taugu tuwa ba'idau tamiyamiya . ”
41014030	Ta Yesu Pita 'ihegwaeya , “ Yagwae moisa 'oiuwa nihuwana nata muliyega 'abwa 'am'am 'idou maluwa , beno 'owa 'uuhalegau matoi . ”
41014031	Ma 'oinega Pita 'i'ahwapa'ala 'igwaeya , “ Bada , geya'abwa yauhauhalego . Ceguma silohe'amasigo , taugu wete ba'idau silohe'amasigita . ” Tomuliyao mabwaiyadi wete gide sigwae 'esa .
41014032	Ma sinaowa 'aigeda tupwa sanina Gedesemani 'oina , ma 'ana tomuliyaowedi 'oidiya 'igwaeya , “ Bewa 'oina wamiyamiya , ma taugu ya'ahwanoi Yehoba 'oina . ”
41014033	Ma sitetoi ba'idanao 'itoediya , taudi Pita ma Yemesa ma Yoni , ta Yesu 'i'ateyohowa ma'ina nuwagala ,
41014034	ma 'ihegwaediya , “ Cigu nuwagala madouna ma 'oinega 'abehega ya'amasa , ma 'omi tuwa 'ebwa wamiyamiya , wa'o'oyatola ta walomatayahi . ”
41014035	Ma Yesu 'ihutulaga tupwana ma 'ibe'u talutalubu'iya ma 'i'ahwa'ahwanoi 'abehega 'eguma sawasawahina muya bewa Yehoba 'i'ewa yahule ,
41014036	'igwaegwae , “ Tamagu , paihowa baibaiwana sowasowahiu , 'oinega nuwanuwagu ma muya biyoina bewa 'oiguwega 'u'ewayahule , ma hesi geya 'abehega taugu 'igu nuwatuhuwega , ta hesi 'owa 'ino nuwatuhuwega 'upaihowa . ”
41014037	Coinega 'ihila ma sitetoiyedi 'ilobediya si'eno sinediya , ma Pita 'ilohanohanoya , 'igwae , “ Saimoni , togidega ta 'u'eno'eno . Geya sowasowahiu ma tuta 'i'iuna tuwa 'oina 'u'oyatola , 'awa ? ”
41014038	Ma wete 'ihegwaediya mabwaiyadi , 'igwae , “ Cilobwainegomiya ma wa'o'oyatola ma wa'ahwa'ahwanoi , ma 'oinega geya'abwa Seitani 'itohotoho hedadegomi . Moisa yaluyaluwami nuwanuwana , ma hesi wahimi si'elodabalala . ”
41014039	Coinega Yesu 'ilaga hila ma 'ina 'ahwanoiina 'ilohileya .
41014040	Ma wete Yesu 'ihila 'ana tomuliyao 'oidiya , 'ilobediya wete si'enosinediya , weyahina mata 'eno'eno 'i'ewa pwaidiya . Ma 'ilohanohanodiya , ta sitoholowa ma'idi debamwadina , ma geya wete 'idi gwaemo .
41014041	Ta Yesu wete 'ilaga ma 'i'ahwa'ahwanoi , ma 'ina hilama hetoina 'oina 'ilobediya si'enosinediya , ta 'ihegwaediya , “ Togidega , 'abwa wa'eno'eno ma wa'ai'aiyawasi ? Ta 'igu tuta bewa 'ilatu pwaima ma taugu Loheyaiguina 'i'iunamo sitebaegau togala 'oidiya .
41014042	Watoholo ma tatau , weyahina 'agu totebaina bewa 'inaonaoma . ”
41014043	Yesu 'abwa 'igwaegwae ma Yudasa 'ihapwesama , tauna Yesu 'ana tomuliyao site tuwelo 'aigeda 'oidiyega . Beno weyahina topwaoliyao madoudi ta loina 'ana tohe'itao ta babadao sihewasaedima 'idi to'alehao Yudasa mahetediu ma 'abehega Yesu si'abiyahi , ma bodaedi 'idi 'ebe 'alehao ta wepasi wete si'ewediya .
41014044	Ma Yudasa 'ila'ilalaina 'i'ebwaya pwaiya 'oidiya , 'ihepwaileya , 'igwae , “ Ceguma taiya ya'atusapwali , beno tauna Yesu , ma wa'abiyahi ma walomatayahi ma watauye . ”
41014045	Coinega 'idumwaluwa Yesu 'oina ma 'ihelauweya ma 'i'atusapwaliya .
41014046	Eeta bodaedi silatuma ma Yesuina si'abiyahiya .
41014047	Ma Yesu 'ana bodao 'aigeda 'oidiyega 'itotoholo deina , ma 'ina 'elepa 'ilisiloloya , ma tota'ona madouna 'ina topaihowa tenana 'i'upwa yahuleya .
41014048	Ma Yesu boda 'ihegwaediya , 'igwae , “ Nuwana taugu toyagaha ta 'oinega ma'imi 'ebe'aleha ma ma'imi wepasi wanaoma sabi 'abiyahigau .
41014049	Ta to'aha lamuna 'oinega geya wa'abiyahigau sabwelowedi gamwagamwanimiya yamiyamiya Hada He'asisi 'oina ma yahehe'ita tomota 'oidiya ? Ma tuwa hesi ginaula bewa silatuma ma 'ane palopitao 'idi gwae nugeta Buki He'asisi 'alona sihapwesa bwaibwaina . ”
41014050	Coinega Yesu 'ana tomuliyao mabwaiyadi sidena sineya .
41014051	Ma 'aigeda hewali ma'ana 'ale'o 'aigeda tuwa Yesu 'imuliyeya , ma tolo'alehao nuwanuwadi si'abiyahi ,
41014052	ta si'abisapuliya ta 'ana 'ale'omo si'eweya , ma bugebugewanamo 'idena .
41014053	Ma Yesu sitoeyama ma siluhuweya topwaoli madouna 'ina hada , weyahina hadaina 'oina topwaoli madoudi ta babadao ta loina 'ana tohe'itao si'eto'autama .
41014054	Ma Pita bwagebwagega Yesu 'imulimuliye ma 'inaoma Topwaoli madouna 'ina 'asa , ma Pitaina to'itayahinao ba'idanao simiyatoiya ta 'aiwe 'oina simwaimwailu .
41014055	Eeta topwaoli madoudi ta babadaedi nuwanuwadi Yesu 'ana tohe'ewao silobadi ma 'idi he'ewaina 'oinega Yesu silohe'amasi , ma hesi geya 'eta wete siloba .
41014056	Weyahina tohe'ewao baibaiwadi sihehepwailamo , ma hesi 'idi hepwailaedi geya sihemahemahetena . Taudi mabwaiyadi to'abo tuwa .
41014057	Ma tupwadi 'oidiyega sitoholowa ma Yesu sihe'ewa 'abo'aboweya , sigwae ,
41014058	“ Yesu 'ina gwae 'aigeda 'ahesagoheya 'igwae , ‘ Hada He'asisi bewa tomota si'abiya , 'abwa yaligehi yahule , ma sabwelo 'etoi 'oidiya ya'abihila , ma geya tomota nimadiyega , ’ ”
41014059	ma hesi 'idi he'ewa ginaula bewa weyahina geya sihemahemahetena .
41014060	Coinega topwaoli madouna 'itoholowa gamwagamwanidiya , ma Yesu 'ihesilaleya , 'igwae , “ Geya 'uda hemaiseya , 'awa ? Loheloheya 'idi he'ewa 'oiuwa 'uhesagoheya ? ”
41014061	Ma Yesu tuwa 'ihehenono ta geya wete 'ida gwaeya . Eeta topwaoli madouna Yesu 'ihesilala hileya , 'igwae , “ Togidega , 'owa Yehoba natuna To'abihetenaina , 'awa ? ”
41014062	Ma Yesu 'igwaeya , “ Cehe ! Taugu ! Ma wete 'abwa taugu Loheyaiguina wa'itegau Tohewaiwai moisa 'ina 'ebeulega yamiyamiya , ma wete galewa yaloha debadiyega yanaoma . ”
41014063	Coinega topwaoli madounaina 'igamwasowala moisa , 'oinega 'iboinamo 'ana 'ale'o 'i'igaliya , ma 'igwaeya , “ Cina gwae galana wahesagoheya ? Moisa , loheya bewa Yehoba 'isinaliya . Tuwa ! Geya'abwa wete 'ana tohe'ewao sigwaegwaene 'ina puiyao weyahidi . Togidega 'imi nuwatuhu Yesu weyahina ? ” Ma 'oinega mabwaiyadi sigwaeya , “ Cilobwaineya tuwa ma 'i'amasa ! ”
41014064	
41014065	Nage 'oina tupwadi tomota Yesu si'esoheya , ma matana 'ale'owega siwaduya , ma sihunu dadaneya ma'idi 'ehetete , sigwaeya , “ Cuhegwaemai taiya 'ihunugowa ? ” Ma to'ita yahinedi Yesu si'abiyahiya , sisapiya ta sitauyeya .
41014066	Ta Pita 'abwa 'atamana 'imiyamiya , ma topwaoli madouna 'ina topaihowa gumalaulauna 'aigeda 'ilatuma ,
41014067	ta Pita 'i'iteya 'imwaimwailu . Coinega wahineina Pita 'i'e'ebubuya , ta 'igwaeya , “ Yesu gwama Nasaleta 'owa mwalo ba'idau wamiyamiya , 'awa ? ”
41014068	Ma Pita 'iuhala , 'igwaeya , “ Ginaulaina 'ugwaegwaene geya yasanapu toho . ” Coinega Pita 'ilatuwa mulimuliya .
41014069	Ma gumalaulauina Pita 'ihenima susuweya tomiyaedi 'oidiya , 'igwaeya , “ Loheya nage Yesu 'ina boda 'aigeda . ”
41014070	Ma Pita 'ihesagoheya ma 'iuhala hila , 'igwae , “ Taugu geya . ” Tuta 'i'iuna mulina to'ebubunaowedi Pita sihegwaeya , sigwae , “ Moisa tuwa , 'u'abowa . Cowa Yesu 'ina boda , weyahina 'owa gwama Galili . ”
41014071	Coinega Pita 'iuhala moisa , ma gwae galana 'oinega 'ibwauhaneya , 'igwae , “ Yesu tauna wagwaegwaene , taugu geya yasanapu toho . Tamada ! ”
41014072	Ta tutaina 'oina 'am'am 'idouwa maluwa , ma nage 'oina Pita 'inuwatuhuya Yesu 'ina gwaeina 'abehega “ Muliyega 'abwa 'am'am 'idou maluwa , beno 'owa 'uuhalegau matoi . ” Ma Pita 'ina 'aboina galana 'inuwatuhuya , ma 'idouwa .
41015001	Gona 'i'adaleya ma topwaoli madoudi ta babadao ta loina 'adi tohe'itao ta wete toloinao mabwaiyadi si'eto'autama , ma siloina Yesu weyahina , 'oinega nimana sipaidiya ma sitauyeya Pailato 'oina ma 'abehega Pailatoina 'iloinae .
41015002	Coinega Pailato Yesu 'ihesilaleya ma 'igwae , “ Cuhepwaila , 'owa meYudiya 'idi kini , 'awa ? ” Ma Yesu 'igwaeya , “ Beno 'ugwae pwaiya . ”
41015003	Eeta topwaoli madoudi ginaula baibaiwana weyahidi Yesu sihe'eweya .
41015004	Coinega Pailato Yesu 'ihesilala hileya , 'igwae , “ Togidega ta geya 'uda hemaisa ? Hepwaila bewa sihehe'ewago 'uhesagoheya ? ”
41015005	Ma Yesu geya wete to'aha 'ida hemaiseya , 'oinega Pailato nuwana 'ihepwanopwanowa madouna .
41015006	Bolime 'aigeda 'aigeda Hataona Guyaina 'oidiya toloinaina 'ina mumuga beno deliyega 'aigeda loheya 'ida lihasi ma 'ilatuma , 'eguma taiya boda sihesinuweya .
41015007	Tuta nage 'oina tupwadi meLoma 'adi 'alehao meYudiya deliya simiyamiya . Mwalo meYudiyaedi geya nuwadi meLoma 'idi loina , 'oinega silo'alehediya , ma 'aigeda 'oidiyega sanina Balaba 'alehaina 'alona tomota 'ilohe'amasidiya . Coinega meLomaedi Balaba ma'iyanao si'abiyahidiya ma deliya silagu luhuwediya .
41015008	Eeta boda si'eto'autama ma si'ahwanoiya Pailato 'oina , sigwaeya , “ Sawasawahina ma 'aigeda loheya 'ulihasi weyahima , gide 'ima 'ahwanoi 'oiuwa 'upaipaihowa bolime 'aigeda 'aigeda 'oidiya ? ”
41015009	Ma Pailato 'ihegwaediya , “ Nuwanuwami 'abehega meYudiya 'imi kini yalihasi weyahimi , 'awa ? ”
41015010	Weyahina Pailato 'isanapuya 'abehega topwaoli madoudi 'idi he'ipi'ipiyega si'wayamiya .
41015011	Ma hesi topwaoli madoudi tomota 'idi nuwatuhu sihenuwalagu pwaiyeya 'oidiya , 'oinega Yesu siguipaileya ma Balaba hesi sanina si'inaneya , ma 'abehega 'ilihasi weyahidi .
41015012	Ma Pailato 'ihegwaediya 'igwae , “ Togidega hede yaloina 'ese tauna wabwauweya 'imi kini ? ”
41015013	Ma sitala'asona , sigwae , “ Kelose 'oina tatutuhepa'i ! ”
41015014	Ma Pailato 'igwaeya , “ To'aha hede 'ina pui ta 'oinega 'abehega 'amasa 'iloba ? ” Ma siwuiwui 'enadi madounega , sigwae , “ Kelose 'oina tatutuhepa'i . ”
41015015	Coinega Pailato nuwanuwana ma boda 'i'abihe yaliyayaedi , ta Balaba 'ilihasiya 'oidiya , ma 'ina tolo'alehao 'iloinaediya ma Yesu gulahega sisapiya ma muliyetega 'abwa situtuhepa'ine kelose 'oina .
41015016	Pailato 'ina tolo'alehao Yesu sisapiya ma sitoeya 'ina hada siluhuweya , beno tolo'aleha 'idi tupwa madouna hadaina 'alona ma tolo'alehao 'idi bodao mabwaiyadi sibwau he'autedima .
41015017	Coinega wasawasao 'adi 'ale'o bwehabwehalinega Yesu sihe'wameya , ma debana 'ana pasa talitali 'oinega sipaihoweya ma debana silaguya .
41015018	Ma sihe'aleya lotuyanega siloyauwedoweya , ma sihegwaeya , “ Yauwedo , 'owa meYudiya 'idi kini baa ! ”
41015019	Ma wete 'aiwe 'oinega Yesu debana sisapiya , ma si'esoheya , ta lotuyanega Yesu matana si'etuluha .
41015020	Cidi lotuyana 'igumwala , ta 'ale'o wasawasaedi 'oinega sihaloloya , ma 'iboi 'ana 'ale'owega sihe'ote hileya , ma sitoeya sabi gihekelose .
41015021	Yesu sitoeya , 'asa madouna 'oinega silatuwa , ma silobeya gwama Sailini pwatulega 'itautauyama , ta siloineya ma Yesu 'ana kelose 'i'ahali . Loheyaina sanina Saimoni , beno Alekisana ma Lupuso tamadiu .
41015022	Coinega sitoeya tupwa Goligota 'oina ( Ma Goligota 'ana sanapu beno Mwagu 'asaina ) ,
41015023	ma mulamula si'ebwaeya , beno waini ta mulo ba'idana , ma 'abehega geya'abwa muya madouna 'ilolotoho , ta Yesu 'iguipaileya .
41015024	Ma 'oinega bale'uwa situtu hepa'iyeya kelose 'oina , ma sihetoholoya . Muliyetega topaihowaowedi Yesu 'ana 'ale'o si'ewediya , eeta siguyaiyeya siboidimo 'oidiya . Cidi heguyaina gide kati 'oinega , ta 'eguma taiya 'iwini 'ana 'ale'o 'aigeda 'i'ewa .
41015025	Tutaina Yesu si'abihe keloseya beno gonagona 'ana gamwagamwana 'oina .
41015026	Ma 'ana kelose 'oina sileleya , “ MeYudiya 'idi kini . ” Beno 'ina 'amasa lamuna .
41015027	Ma wete toyagaha 'eluwa si'abihe kelosediya , 'aigeda 'ina 'ebeulega ma 'aigeda 'ina 'adigeyegeyega .
41015029	Tomota 'edai sitautau ma Yesu kelose 'oina si'iteya , ma silotuyaneya ma sihenameya , sigwae , “ Nuwa'ole'oleu 'iya ! Cugwaeya 'abehega sawasawahiu Hada He'asisi 'uligehi ma sabwelo 'etoi 'oidiya 'u'abihila .
41015030	Hana 'u'abihetego 'uboi ma kelose 'oinega 'usuluma . ”
41015031	Ma wete topwaoli madoudi ta loina 'ana tohe'itao siboi 'oidiya sigwaehaneya , ma Yesu si'eheteteyeya , sigwaegwae , “ Hali tomota 'ilemediya , ma hana 'iboi 'ida leme ?
41015032	Tauna 'abehega To'abihetenaina ma tupwa Isileli 'ana toloina , hana keloseina 'oinega 'ida suluma ma tada 'ita ma 'ane tahemisae . ” Ma wete toyagahaowedi Yesu ba'idanao si'abihe kelosediya , taudi 'adi kelose 'oidiyega sibwau baleya eema siheliyeya .
41015033	Ma 'i'asudiladila pwaiya , ma tupwa mabwaiyana 'iguguyouwa 'ana siga lahilahiya .
41015034	Lahilahiya Yesu 'enana madounega 'ibwauwa , 'igwae , “ Eloi , eloi , lama sabakitani , ” ma 'ana bui , “ Cigu Yehoba , 'igu Yehoba , to'aha weyahina 'u'ebesinegauwa ? ”
41015035	Ma tupwadi deina sitotoholo 'ina bwauina sihesagoheya ma sigwae , “ Wahesagoha , Ilaitiya 'ibwaubwauwe . ”
41015036	Coinega 'aigeda 'oidiyega 'ipiliya ta balou 'i'eweya , ma waini memaina 'oina 'ihebuteya , eeta 'aiwe 'aigeda matana 'ibadiyeya , ma 'i'eyoyo haneheya Yesu 'ahwana , 'itonunusiya , ma loheyaina 'igwaeya , “ Tuwa tayamwayamwa , nuwana 'i'iunamo Ilaitiya 'ilatuma ma kelose 'oinega 'i'abihete . ”
41015037	Eeta Yesu 'enana madounega 'iwuiya , ma yawasina 'igumwala .
41015038	Ma 'ale'oina Hada He'asisi 'ana biliupa 'i'e'igala luweya tabwanega ma 'isuluwa duduna .
41015039	Ma tolo'alehao 'adi tohanugeta Yesu 'ana kelose matana 'itotoholo , Yesu 'ina 'amasa 'ana 'ita bewa gide 'i'iteya , 'oinega 'igwaeya , “ Moisa tuwa , loheya nage Yehoba Natuna . ”
41015040	Tupwadi wahiwahine wete bwagebwagega si'e'ebubuna , beno Meli Magidala ma'ina waliyesa , tauna Yosepa ma tasina 'alomauna Yemesa sinadiu , ma Salome wete ,
41015041	taudi mwalo Yesu simuliyeya ma 'ana sipaihoweya 'ina sakowasi Galili 'oina , ma tupwadi wahiwahine wete Galili 'oinega silagama Yelusalema Yesu ba'idanao . Ma mabwaiyadi Yesu 'ina 'amasa si'e'ebubu .
41015042	Ma 'ilahilahi pwaiya , beno 'atububu 'ana tuta sabwelo 'inaonaoma weyahina , beno meYudiya 'idi Sabati .
41015043	Coinega Alimatiya loheyaina sanina Yosepa 'inaoma , tauna ma'ana hemisa ma 'iyamwayamwa ma to tuta Yehoba bale'uwa 'ida hetoloina . Tauna Yosepaina 'inaoma ta ma'ina 'atepatu 'iluhuwa Pailato matana , ma Yesu wahina 'i'ahwanoiyeya ma 'abehega 'igalihe .
41015044	Ma 'oinega Pailato 'isalutuwa , 'igwae , “ Ciyaa ! Yesu 'i'amasa ? ” Coinega tolo'alehao 'adi tohanugeta 'ibwauweyama ma 'inaoma , ta Pailato 'ihesilaleya , 'igwae , “ Togidega , Yesu 'i'amasa pwaiya ? ”
41015045	Ma loheyaina 'igwaeya , “ Cehe , 'i'amasa pwaiya . ” Coinega Pailato 'itagwala ma 'abehega Yosepa Yesu wahina 'i'ewa .
41015046	Ta Yosepa 'ale'o wa'ewa'e'ena 'igimwaneya , ma 'i'eweyama , ta ma'ina topaihowao Yesu wahina kelose 'oinega silagu dobiheya , ma 'ale'oina 'oinega siwaduya , muliyetega sigaliheya . Ma galihinaina yalayalaina gide duluha da'ule 'alona , eema da'ule madouna ma pwa'upwa'uwana 'oinega galihina si'ahubodeya .
41015047	Ma Meli Magidalaina ma 'ina waliyesa , tauna Yosese sinana ma'iyana si'e'ebubuna , ta si'iteya galihina 'oina wahinaina silaguya .
41016001	Sabatiina 'igumwala , ma Meli Magidala ma 'ina waliyesa , tauna Yemesa sinana , ma Salome wete ba'idadiu holowa bwebwe'ana sigimwaneya ma 'abehega Yesu wahina 'oinega siheholoi .
41016002	Gona 'i'adaleya beno wiki 'ana sabwelo nugenugetaina 'oina , ma sinala 'ina saehohau 'oina wahiwahineyedi ma'idi holowa sinaonaoma Yesu galihinaina 'oina .
41016003	Ma siboidimo sihehegwaegwae , sigwaeya , “ Taiya nata 'ahubodaina galihina 'ahwanega 'ida buihile weyahida ? ” Weyahina da'uleina madou hedada .
41016004	Ma silo'ita naowa , galihaina 'ana 'ahuboda da'uleina 'ahwanega 'ibuihileya , 'imiyamiya .
41016005	Coinega wahiwahineyedi galiha 'alona siluhuwa , ma 'idi 'ebeulega hewali ma'ana 'ale'o wa'ewa'e'ena 'imiyamiya si'iteya , ma si'ateyohowa .
41016006	Ma hewaliina 'ihegwaediya , 'igwae , “ Sahena wa'ate'ateyoho . Yesu gwama Nasaleta , tauna sigihe keloseya wa'ebe'ebese , ma geya tauna 'ebwa 'imiyamiya , weyahina tauna 'itoholo hila . Cina 'ebe'eno bewa wa'iteya galihinamo .
41016007	Hesi wahila ma Yesu 'ana tomuliyao 'oidiya ta wete Pita 'oina wahepwaila , wagwae , ‘ Yesu nata 'inugeta Galili , ma 'omi wamuliya , ma nage 'oina wa'ita , gide mwalo 'ina hepwaila 'oimiya . ’ ”
41016008	Coinega wahiwahineyedi galihega silatu mwayamwayauma ma sidena , weyahina nuwadi 'ihepwanopwanowa , ma wete sidedededela , ma'idi 'ateyoho ta geya 'eta taiya 'oina sihepwaila .
41016009	Wiki 'ana sabwelo nugenugetaina gonagona , Yesu 'ina toholohila 'oina 'ilatu nugeta Meli Magidala 'oina , tauna 'alonega mwalo hi'ahi'a site sebeni Yesu 'iula latuhediya .
41016010	Coinega Meliina 'inaoma ma Yesu 'ina tomota 'ihemataluwediya , ta taudi tuwa 'abwa ma'idi nuwagala sidoudou Yesu weyahina .
41016011	Ma Meli hemataluwa 'i'ebwaediya 'igwae , “ Yesu ya'iteya mayawasina . ” Ta taudi si'ahwa 'abo'aboweya .
41016012	Ma muliyetega Yesu 'ana tomuliyao 'eluwa Yelusalemega sihapwesama ma hali 'asa weyahina sitautauya , ma Yesu 'i'abilatuheya 'iboi hali 'ita 'oinega .
41016013	Eeta site luwaedi sigogona sihila Yelusalema , ma 'iyadiyao sihemataluwediya , ma hesi geya sihemisaedi .
41016014	Muliyetega Yesu 'ana tomuliyao site lebeni si'ai'ai , ma Yesu matadiya 'ilatuwa , ma 'iheliyediya 'idi nuwapota weyahina , 'igwaeya , “ Ciyadao taudi 'igu toholohila mulina si'itegauwa ta 'oimiya sihehepwaila , ma togidega ta geya wahemisaedi ? ”
41016015	Coinega hemataluwa 'i'ebwaediya , 'igwae , “ Watauya tupwa mabwaiyana , ma wasagu tomota mabwaiyadi 'oidiya waguguyae .
41016016	Eema taiyewedi sihemisaegauwa wa'abihe babitaisowedi ma lema bwebwe'ana siloba , ma 'eguma taiyewedi geya sihemisaegau 'abwa loina galana siloba .
41016017	“ Ma 'agu tohemisaowedi 'ila'ilala waiwaidi 'abwa sipaihowadi , beno saniguwega hi'ahi'a tomota 'oidiyega siulalatuhedi , ma 'enana hagana ma hagana 'oidiyega sihehe gwaegwae ,
41016018	ma 'eguma mwata lolosasadi si'abi lagasidi , geya'abwa 'idi 'enali 'oidiyega si'ama'amasa . Wete we'aha newanewalina 'eguma sinuma geya'abwa si'ama'amasa . Ta wete 'eguma tolohalao si'abitohodi , sibwebwe'ana tuwa . ”
41016019	Cida Bada Yesu 'ina hemataluwa 'ana tomuliyao 'oidiya 'ilosaloha pwaiya ma 'ihaneya galewa , ma Yehoba 'ina 'ebeulega 'imiyatoiya .
41016020	Ta 'oinega 'ana tomuliyaowedi sitauya tupwa mabwaiyana 'oidiya ma Yesu wasana siguguyaeya , ma hesi Badaina ba'idadiu sipaipaihowa , ta 'ina waiwai 'oinega paihowaedi 'ebe henainaida sipaihowediya , ma 'oinega tomota wasaina sihemisaeya .
42001001	Cae , Bada Tiyopilo . Tomota tupwana baibaiwana Yesu he'ote'otetelina silele pwaidiya to'aha gide 'ina paihowa 'oida weyahina .
42001002	He'ote'otetelaedi silelediya to'aha gide taudi matadiyega si'ita nugeteya , 'oinega gwaeina siloguguya ma sihe'ote'otetela 'oima ,
42001003	ma hesi , nuwatuhuwedi mabwaiyadi 'idi 'ebehegaina 'oinega 'itauyama 'ana siga nige , ta yasanapu bwaibwainidiya , 'oinega nuwanuwagu ma mabwaiyadi yada he'ote'otetela bwaibwainidi 'oiuwa ,
42001004	ma 'oinega nuwatuhuwedi 'uhesagoha pwaidiya lamuna 'uda sanapu ma wete 'u'ahwa moisaedi .
42001005	Cigu he'ote'otetela 'ana 'ebehegaina bewa gidemusa : Tutaina Helodi 'ina tuta hetoloina Yudiya 'oina , topwaoli 'aigeda sanina Sakaliya . Mwanena Elisabeti . Siteluwaedi 'idi susu boda topwaoliyao , ma hesi Sakaliya 'ina boda topaihowa sanina Abaiya .
42001006	Ma siteluwaedi 'idi miya 'idumwalu hedadeya Yehoba matana , weyahina Yehoba 'ina loinao mabwaiyana sihematamatana bwaibwainidiya .
42001007	Ma hesi siteluwaedi geya 'eta natudiu , weyahina Elisabeti 'aga'agalina , wete 'ihe'ai'aihale pwaiya , ta mwanena wete 'ihetautaubada pwaiya .
42001008	Caigeda tuta 'oina Sakaliyaina 'ina boda 'idi sabwelo ma pwaoli sipaihowa Yehoba matana .
42001009	Weyahina gidemusa mumugadi , ma 'iyanao 'oidiyega Sakaliya hesinuwa 'ilobeya , 'oinega Bada 'ina Hada He'asisi 'oina 'iluhu ma 'abehega 'aiwe masina mahaina bwebwe'ana gide gado'a 'igabu 'ebe pwaoli 'oina .
42001010	Ma masinaina 'ana tuta gabu 'oina boda madouna Hadainaina 'atamana si'ahwa'ahwanoi Yehoba 'oina .
42001011	Coinega Yehoba 'ina tohalewasa anelose 'ilatuwa Sakaliyaina matana , ma 'aiweina masinaina mahaina bwebwe'ana 'ana 'ebe gabu 'ebeulega 'itoholowa .
42001012	Sakaliyaina 'i'iteya ma nuwana 'ihenainaida , ma wete 'imatauta madouna .
42001013	Coinega aneloseina Sakaliya 'ihegwaeya 'igwae , “ Sakaliya , sahena 'umatamatauta ma hesi 'uyaliyaya . Weyahina 'ino 'ahwanoi Yehoba 'ihesagoheya , 'oinega mwaneu Elisabeti 'abwa natumiu loheyana 'ihenatune ma sanina 'ulagu Yoni .
42001014	Tauna weyahina 'abwa 'uyaliyaya , ma wete tomota mabwaiyadi siyaliyaya gwamaina 'ina li'u weyahina .
42001015	Weyahina natumiuina 'abwa sanina madouna Yehoba matana , ma hesi sahena waini ma we'aha waiwaidi 'inumanumadi , weyahina 'ina li'u 'oinega nata 'imaha Yaluyaluwa Tabunega .
42001016	Ma 'oinega tauna meIsileli baibaiwadi 'itoe hiledima 'idi Bada Yehoba 'oina .
42001017	Ma tauna nata ma'ina waiwai ta ma'ina 'atepatu ma Yehoba weyahina 'ida hetohepwaila , ta 'ina waiwai gidemusa mwalona palopita Ilaitiya 'ina waiwai . Ma guguya 'oinega tama nuwadi 'ibuidi ma natudiyao sinuwatuhudi . Ma wete loina 'adi toligehiyao nuwadi 'ibuidi ma 'eda dumwaluna 'oinega sitauya , ma 'oinega Bada 'ina tomota 'i'atububudi To'abihetenaina 'ina tauyama weyahina . ”
42001018	Coinega Sakaliyaina aneloseina 'ihegwaeya , 'igwae , “ Gwaeina bewa 'ana hesagoha palipalina , weyahina taugu yahetaubada , ma mwanegu wete 'ihe'ai'aihale pwaiya . ”
42001019	Coinega aneloseina 'igwaeya , “ Taugu Gebeliyela , ma tuta mabwaiyana 'oidiya Yehoba matana yatotoholo , 'oinega tuta bewa 'oina tauna 'ihesumanegauma , yatauyama 'oiuwa , ma wasa bwebwe'ana bewa yahepwaile 'oiuwa .
42001020	Ma hesi wasaina bewa 'owa geya 'uhemisae , 'oinega nata memenau 'imwau ma geya'abwa 'uhehegwaegwae 'ana siga wasa bewa 'ana moisa 'ilatu . Cabwa hesi 'uhegwaegwae hila . ”
42001021	Ma tomotaedi mabwaiyadi 'abwa tuwa 'atamana siyamwayamwana , ma sinuwanuwatuhu sigwae , “ To'aha weyahina Sakaliya 'iheheboi Hada He'asisi 'oina ? ”
42001022	Muliyetega Sakaliyaina 'ilatuma ma geya sowasowahina 'oidiya 'igwae , weyahina memenana 'imwauwa . Coinega sisanapuya 'abehega Hada He'asisi 'alona 'ila'ilala 'i'ita pwaiya . Ma 'oinega geya sowasowahina ma 'oidiya 'igwae , ma hesi tuwa nimanega 'ila'ilala 'ipaihoweya .
42001023	Ma Sakaliyaina 'ina pwaoli 'ana sabwelowedi sigumwala ma 'ilohihila 'ina 'asa .
42001024	Ma muliyetega mwanenaina Elisabeti 'igamwa , ma wai'ena paibi 'alodiya geya 'ida yawala ma hesi hadai 'imiyamiya .
42001025	Ma 'igwaeya , “ Bewa taugu 'agu lema Yehoba 'oinega . Mwalo 'aga'agaligu , 'oinega ma'igu mwadina , ma tuta bewa 'igu debamwadina 'igumwala . ”
42001026	Elisabeti 'ina wai'ena sikisiina , ma tutaina 'oina Yehoba 'ina anelose sanina Gebeliyela 'ihesumaneya ma 'itauya tupwa Galili 'asa 'aigeda sanina Nasaleta 'oina ,
42001027	ma wahine 'aigeda nuwanuwadeyana sanina Meli 'oina 'ilatuwa . Gumalaulauina ma Yosepa tamadiyao sitagwala ma sihehaiyedi . Yosepaina tauna Debida tubuna .
42001028	Ma anelose Meli 'oina 'ilatuwa ma 'ihegwaeya 'igwae , “ Yauwedo Meli . Bada 'ina helau madou hedadena 'oiuwa , ma tauna bewa tuwa maheteu . ”
42001029	Coinega Meli nuwana 'ihenainaida moisa , ma gwaeyedi weyahidi 'inuwanuwatuhu dadana .
42001030	Ta anelose 'igwaeya , “ Meli , sahena 'umatamatauta . Weyahina Yehoba 'ina helau madou hedadena 'oiuwa 'imiyamiya ,
42001031	ma 'abwa nata 'ugamwa ma natuu loheyana 'uhenatune ma sanina 'ulagu , Yesu .
42001032	Tauna nata 'aigeda tohewaiwai madouna , weyahina 'abwa nata tomota si'ita ma weyahina sigwae 'abehega tauna Tomiya Tabwana Natuna , ma Bada Yehoba loina waiwai 'i'ebwae , gide tubuna Debida 'ina loina ,
42001033	ma 'oinega Yakobo 'ina bodao 'iloinaedi , ma hesi 'ina 'ebeloinaina geya'abwa 'igumwagumwala . ”
42001034	Coinega Meli anelose 'ihegwaeya 'igwae , “ Togidega nata bewa 'ilatu 'esa ? Weyahina taugu geya mwanegumo . ”
42001035	Ta anelose 'igwaeya , “ Yaluyaluwa Tabuna nata 'isuluma 'oiuwa , ma Yehoba 'i'abi hewaiwaiyego , ma natuu bwebwe'ana hedadena ma he'asisina 'uhenatune . Tauna nata sibwauwe Yehoba Natuna .
42001036	Ma 'usanapu 'abehega nibaiuina Elisabeti 'ihe'ai'aihale pwaiya ma 'i'agala , ma hesi wahineinaina bewa tuwa 'igamwa pwaiya ta bewa 'ina wai'ena hesikisina .
42001037	Weyahina ginaula mabwaiyana Yehoba sowasowahina ma 'ipaihowadi . ”
42001038	Coinega Meli 'igwaeya , “ Taugu Yehoba 'ina topaihowa . To'aha gidemusa 'ino gwae 'oiguwa , tuwa 'ida latu . ” Ma aneloseina Meli 'i'ebesineya ma 'itauya .
42001039	Ma tuta bewa mulina Meli 'itoholowa ma Yudiya 'oyadiya 'itauya mwayamwayauwa , Elisabeti 'ina 'asa 'oina 'ilatuwa .
42001040	Cilatuwa ma Sakaliya 'ina hada 'oina 'iluhuwa ma nibainaina Elisabeti 'ihelauweya .
42001041	Beno 'oina Elisabeti nibainaina 'ina helau 'ihesagoheya ma gamwanega gwamaina 'imwasala , ma wete Yaluyaluwa Tabuna Elisabetiina 'ilohemaheya ,
42001042	ma 'enana madounega 'iwuiya 'igwae , “ Nibaya , Yehoba 'ihelauwegowa , geya 'eta wete wahine gidemusa 'owa . Ma 'abwa natuu 'uhenatune gomagoma bwainina .
42001043	Ma to'aha weyahina 'owa 'igu Bada sinana ma 'unaoma 'ubo'ebo'enegau ?
42001044	Ma hesi 'ino loyauwedo yahesagoheya ta gwamaina 'iyaliyaya ma 'imwasala gamwaguwa .
42001045	Ma 'owa Bada 'ina gwae 'ana tohemisa , 'oinega ma'ino yaliyaya , weyahina 'abwa nata 'ana moisa 'ilatu 'oiuwa . ”
42001046	Ta Meli 'igwaeya , “ Tuta mabwaiyana 'ateguwega Bada yahehepwatuwe ,
42001047	ma wete tuta mabwaiyana 'oidiya yaluyaluwagu 'iyaliyaliyaya Yehoba 'agu tolemaina 'oina .
42001048	Weyahina taugu 'ina topaihowa wewelohegu , ma hesi 'oiguwa 'i'ita'ita suluma , ma 'abehega tuta sinaonaoma 'oidiya mehau mabwaiyadi sihepwatuwegau .
42001049	Weyahina Yehoba tauna Tohewaiwai moisa , paihowa waiwaidi 'ipaihowediya weyahigu , ma wete tauna sanina bwebwe'ana ma hehe'asisiina .
42001050	Tauna 'ana tohe'asisiyanao mehau yaso 'aigeda 'aigeda 'i'ate'ate muyamuyaedi .
42001051	Ma hesi taudi togagasaedi ma tonuwa hanehaneyedi nimana 'ana waiwaiyega 'i'ahupeinedi .
42001052	Ma wete Tauna tohewasawasao 'i'abi'abi dobihedi 'idi 'ebemiya wasawasao 'oidiyega , ma hesi toweweloheyao 'i'abi'abi hanehedi .
42001053	Ma wete togomaleyao 'ihehe'aidiya ta simwausuwa , ma tohewasawasao nimenimedimo 'ihehesumane hilediya .
42001054	Tauna wete 'ina gwae hemisaina tubudao 'oidiya 'inuwatuhu yahiya 'oinega tauda meIsileli 'i'atemuyamuyaegita ma 'ilemegita ,
42001055	gidemusa 'ina gwae hemisaina tubudao Ebalahamo ma natunao 'oidiya , 'abehega 'ida 'atemuyamuya hataedi . ”
42001056	Ma Meli 'ina gwaeina 'ilosalohidiya , ma 'oinega nibainaina mahetena simiyana 'ana siga wai'ena 'etoi sigumwala , ma muliyetega 'ilohihila 'ina 'asa .
42001057	Ma hesi Elisabetiina 'imiyamiya ee 'ana siga 'ihenatuna , ta gwamaina meloheyana .
42001058	Eeta Elisabeti 'ina bodao ma 'iyanao Yehoba 'ina helau 'oina sihesagoheya , ma mabwaiyadi mahetenao siyaliyaya hegogona .
42001059	Ma gwamaina 'ina tuta li'u mulina ma sabwelo sebeni sigumwala , 'oinega 'ina bodao si'autama gwamaina 'ina 'ebeselolo 'wapina matana sabi 'upwa , ma 'abehega tamana sanina 'oinega sihewaliyese .
42001060	Ta sinanaina 'i'ausiya 'igwae , “ Sahena tamana 'oina wahehewaliyese , ma hesi sanina walagu Yoni . ”
42001061	Ta 'iyanaowedi sigwaeya , “ Sani beno 'omi geya sanimi ! ”
42001062	Coinega nimadiyega henimasusuwega gwamaina tamana sihesilaleya ma 'abehega gwamaina to sani silagu .
42001063	Ta Sakaliyaina 'ebelele 'i'ahwanoiyeya , si'ebwaeya ma gwamaina sanina 'oina 'ileleya 'igwae , “ Sanina Yoni . ” Ma bodaedi saninaina si'iteya ma nuwadi 'ihenainaida .
42001064	Beno 'oina Sakaliya memenana 'imeyameyahana hila , ma 'igwae hila , ma Yehoba 'ihepwatuweya .
42001065	Eeta 'iyanaowedi mabwaiyadi simatauta . Muliyetega tetelaina 'i'edadana Yudiya 'oyana ma tupwanao mabwaiyadi 'oidiya .
42001066	Ma tomotaedi sihesagoheya ma sinuwatuhu dadana , ma siboidimo 'oidiya sihesilala hilediya sigwae , “ Gwama bewa nata togidega 'abwa 'ina paihowa ? ” Weyahina si'iteya Yehoba 'ina waiwai 'oina 'imiyamiya .
42001067	Eeta tamanaina Sakaliya Yaluyaluwa Tabuna 'ilohemaheya , ma 'ipalopisai , 'igwae nugeta 'igwaeya ,
42001068	“ Bada tahepwatuwe tauna meIsileli 'ida Yehoba , weyahina tauna 'itauya pwaima 'oida ma 'abehega 'i'abihetegita ma miyamwau 'oinega 'ilihasigita .
42001069	Coinega 'ina hewali Debida 'ina susuwega 'ada To'abihetenaina 'i'abi latuheya 'oida .
42001070	Mwalona Yehoba 'ina palopitao nugenugetaidi 'ina gwaeina gidemusa sihepwaila nugeteya ,
42001071	ma 'abehega 'ida lemegita 'ada 'alehao 'oidiyega ma wete 'ada tolohesohesoiyao 'oidiyega .
42001072	Ma wete mwalo 'igwae hemisa ma 'abehega tubudao nugenugetaidi 'i'atemuyamuyaedi ma 'ina gwae hemisaina geya'abwa 'inuwanuwanaide .
42001073	Gwae hemisaina tubudai Ebalahamo weyahina Yehoba 'i'ebwaeya
42001074	ma 'abehega 'ilihasigita 'ada 'alehao 'oidiyega ma 'oinega ma'ida 'atepatu 'oina tapaihowa ,
42001075	ma wete sabwelo 'aigeda 'aigeda 'oidiya ma'ida mumuga bwebwe'ana tadumwalu tauna matana .
42001076	Ma 'owa natugu , 'abwa nata sibwauwego Tohewaiwai moisa 'ina palopita , weyahina 'owa nata 'unugeta ma Bada 'ina 'eda 'u'atububu ,
42001077	beno 'ina tomotaiyao 'uhenuwalagudi ma 'abehega mumuga galadi 'adi nuwasam 'oidiyega 'adi 'abihetena siloba .
42001078	Weyahina Yehoba 'ina 'atemuyamuya 'oida , madou hedadena , ma 'abwa 'ida 'abihetena galewega gide 'asilala 'i'abi'abilatuhe 'oida ,
42001079	ma 'oinega taudi wete guguyou ma 'amasa 'idi tupwa 'oina simiyamiya 'ida 'abihe'asilaladi , ma 'oinega mabwaiyada 'ihanugetegita miya daumwala 'ana 'eda 'oina . ”
42001080	Ma 'oinega gwamaina 'ihemadouwa ma yaluyaluwana wete 'ihewaiwaiya . Ma 'itauya yoho 'awawa , ma nobwa 'iboinamo 'imiyamiya 'ana siga meIsileli 'oidiya 'ilatuwa 'iloguguya .
42002001	Yoni 'ina tuta hesedaseda 'oina toloina 'aigeda madouna sanina Sisa Ogusito 'imiyamiya , ma 'ina loina 'ilaguya ma 'abehega gogo 'aigeda 'aigeda tomotaedi sanidiyao sileledi .
42002002	Loinaina 'ihegaina tutaina Kuwilinio 'ina tuta hetoloina Siliya 'oina .
42002003	Coinega tomota mabwaiyadi sitauya 'asa tamadiya ma 'ane sanidiyao sileledi .
42002004	Yosepa wete Nasaletega 'itoholowa , beno Galili 'alonega , ma 'itauya Yudiya , Debida 'ina gogo sanina Bedeliyema 'oina , weyahina Yosepa tauna Debida 'ina susu 'aigeda .
42002005	Coinega Meli mahetena sitauya ma 'abehega nobwa sanidi sileledi , ma Meliina magamwagamwana .
42002006	Ma tutaina Bedeliyema 'oina simiyamiya ma 'ina wai'ena 'iloba pwaiya ta 'ihenatuna ,
42002007	'oinega gwamaina 'ale'owega 'iwaduya ma hebai 'idi 'ebe'ai 'oina 'ilaguya . Weyahina hada taumana 'imaha pwaiya , ta geya 'aigeda wete sawasawahina ma 'oina siluhu .
42002008	Ma tupwaina 'oina sipi 'adi to'itayahinao hinuwana si'o'oyatola pwatula , ma 'idi sipiyao si'ita'ita yahidi ,
42002009	ma Bada 'ina anelose 'ilohe'ate yohodiya ma 'ina 'asilalega mabwaiyadi simatauta .
42002010	Coinega aneloseina 'ihegwaediya , 'igwae , “ Sahena wamatamatauta , ma hesi wayaliyaya , weyahina wasa bwebwe'ana ya'eweyama 'oimiya , ma nata tomota mabwaiyadi wete 'idi 'ebe yaliyaya .
42002011	Ma wasaina bewa , nige hinuwanaina Debida 'ina 'asa , 'ami To'abihetenaina 'ili'uwa , Tauna 'ida Bada Keliso .
42002012	Coinega 'ana 'ebe lo'inanaina bewa , ma 'eguma gwamaina 'ale'o 'oinega siwaduya ma hebai 'idi 'ebe'ai 'oina 'i'eno'eno waloba , tauna tuwa beno gwamaina . ”
42002013	Ma tutaina 'oina anelose wete baibaiwadi galewega sihuhulaima , ma Yehoba sihehepwatuwe ,
42002014	sigwaegwae , “ Yehoba galewa tahepwatuwe , ma bale'uwa taudi 'ihelauwediya simiya yaliyaya . ”
42002015	Cigumwala ma aneloseyedi sihila pwaiya galewa , ma sipi 'adi to'itayahinao siboidimo 'oidiya sigwae , “ Bedeliyema 'oina tatauya ma ginaulaina Bada 'ihepwaileya ta'ita . ”
42002016	Coinega silomwayamwayauwa ma sitauya , ma Meli ma Yosepa ta wete gwamaina hebai 'idi 'ebe'ai 'oina 'i'eno'eno silobeya .
42002017	Nage 'oina si'iteya ma gwamaina tamana ma sinana sihegwaediya to'aha gide anelose 'ina gwae 'oidiya gwamaina weyahina .
42002018	Ma tupwana tomota wete wasaina sihesagoheya ta nuwadi 'ihenainaida to'itayahi sipiyedi 'idi gwaeina weyahina .
42002019	Ta Meli gwaeyedi mabwaiyadi 'inuwatuhu yahidiya ma nuwana 'ihenetediya weyahidi .
42002020	Coinega to'itayahi sipiyedi sihila ma ma'idi hepwatu Yehoba sanina si'abilagasiya , weyahina anelose 'ina hepwaila 'oidiya 'ana moisa sihesagoheya , ma wete si'iteya .
42002021	Ma 'ina wiki 'aigeda 'igumwala pwaiya , ma gwamaina 'ina 'ebeselolo 'wapina si'upwa yauleya ma sihesaniyeya Yesu , sanina beno mwalo anelose Meli 'i'ebwaeya tutaina 'abwa geya 'igamwa .
42002022	Ma 'ina tu'wau mulina Meli 'ana 'abihe'ehau 'ana tuta 'ilobeya , ta natudiuina sitoeya sihaneya Yelusalema , ma 'ane gwamaina si'ebwayae Yehoba 'oina gide Mosese 'ina loina 'abehega sipaihowa .
42002023	Yehoba 'ina loinaina bewa gide sileleya , 'igwae , “ Gwagwama toli'u nugeta meloheyadi watagwaledi Bada 'oina . ”
42002024	Ma wete taudi 'idi pwaoli Yehoba weyahina sitauyedi , gidemusa 'ina loina 'ilaguya , 'igwae , “ Cimi pwaoli bunetutu 'eluwa bo gabubu 'eluwa . ”
42002025	Ma nage tutaina 'oina Yelusalema 'oina 'aigeda bada sanina Simioni 'imiyamiya . Tauna loheya bwebwe'ana , ma wete Yehoba 'ihe'asisiyaneya madouna , ma 'iyamwayamwa meIsileli 'adi To'abihetena weyahina . Loheyaina Yaluyaluwa Tabuna 'oina 'imiyamiya .
42002026	Ma Yaluyaluwa Tabunaina 'ihe'iteya ma 'abehega sahena 'i'ama'amasa ma 'ana siga To'abihetenaina Yehoba 'oinega 'i'ita nugeta .
42002027	Ma Yaluyaluwa Tabuna 'ihenuwa laguweya , ma Simioniina 'iluhuwa Hada He'asisi 'oina , ta Yosepa ma Meli gwamaina Yesu si'ahaliyama Hada He'asisi 'oina , ma weyahina sipaihowa gide loina 'ina hepwaila .
42002028	Coinega Simioni gwamaina 'i'ahaliya ma Yehoba 'oina 'iloyauwedowa , 'igwae ,
42002029	“ Bada , 'ino gwae hemisa 'oiguwa yaloba pwaiya , 'oinega bewa tuwa 'utagwalegau ma ma'igu yaliyaya ya'amasa ,
42002030	Weyahina mataguwega 'ino To'abihetenaina ya'iteya ,
42002031	bewa Tauna 'ulagu latuheya mabwaiyama 'oima ,
42002032	ta taudi ganamuli 'idi To'abihe'asilala , ma tauma 'ino tomota meIsileli 'ima 'ebe hepwatu . ”
42002033	Ma tamana ma sinana nuwadi 'ihepwanopwanowa 'ina gwaeyedi natudiu weyahina .
42002034	Coinega Simioni 'igwae helauwediya , ta 'igwae Meli 'oina , tauna Yesu sinana , ma 'igwaeya , “ Cu'ita gwama bewa Yehoba 'ihesinuweya ma 'oinega 'abwa meIsileli tupwana baibaiwadi 'i'abihe be'udi , ma tupwana baibaiwadi 'i'abihe toholodi , ma tauna tuwa 'abwa 'ihe'ila'ilala tomota 'oidiya , ma tupwadi si'ahwa 'abo'abowe ,
42002035	ma 'oinega 'idi nuwatuhu dahwadahwaidi 'i'abi latuhedi . Ma 'owa Meli nata 'ino nuwagala gide suna 'ibadibadigo . ”
42002036	Nage 'oina 'aigeda wahine topalopisai 'imiyamiya , sanina Ana , tauna Penuwela natuna , ma wete Aseli 'ina susu 'aigeda . Wahineina 'ihe'ai'aihale pwaiya weyahina mwalo hene 'ihai ta mamwanena simiyamiya gide bolime sebeni .
42002037	Ma mwanena 'i'amasa ta tauna 'ihiwapeya , ma 'imiyamiya 'ana siga 'ana bolime 'eitipowa . Ma wahineina tauna Hada He'asisi geya 'ida 'ebesineya sabwelo ma hinuwana 'oidiya , ma Hada He'asisi 'alona Yehoba 'ihehe'asisiye , ma 'i'ahwa'ahwanoi hegomaleyega .
42002038	Tuta nage 'oina wahineina 'inaoma ma Yehoba 'oina 'iloyauwedowa , ma gwamaina weyahina 'igwae meYelusalema 'oidiya , 'igwaeya , “ Gwama bewa tauna 'ada To'abihetena tayamweyamweya . ”
42002039	Ma paihowa mabwaiyana silosaloha pwaidiya , to'aha gide Yehoba 'ina loina , ma sihila Galili 'oina , weyahina taudi meNasaleta .
42002040	Ta gwamaina 'imadouwa ta ma'ina waiwai , ma wete ma'ina sanapu , weyahina Yehoba gwamaina 'ihelauweya madouna .
42002041	Bolime 'aigeda 'aigeda 'oidiya Yesu sinana ma tamana sihanehane Yelusalema , Hataona Guyaina weyahina .
42002042	Ma tutaina Yesu 'ina bolime tuwelo 'ilobeya ta mahetediu sihaneya guyaina 'oina .
42002043	Coinega tutaina guyai 'igumwala ta mabwaiyadi sisawala 'idi gogowa , ma gwamaina Yesu tuwa Yelusalema 'oina 'imiyamiya . Tamana ma sinana geya sisanapu ,
42002044	ma 'idi nuwatuhu 'abehega tauna boda mahetenao . Coinega sitautauya ma 'ana siga 'iboiya , ma Yesu si'ebeseya 'idi bodao ma 'iyadiyao 'oidiya ,
42002045	ma geya siloba , 'oinega sihila Yelusalema , ma nobwa si'ebeseya ,
42002046	ta geya siloba 'ana siga sabwelo 'etoi sigumwala , ta silobeya Hada He'asisi 'alona , meYudiya 'idi tohe'itao mahetenao simiyamiya , 'ihehesagohedi ma wete 'ihehesilala 'oidiya .
42002047	Ma taudi 'ina hemaisao bwebwe'adi ma dumwaludi sihesagoheya ta mabwaiyadi nuwadi 'ihenainaida .
42002048	Ta wete tutaina tamana ma sinana si'iteya nuwadi 'ihenainaida , ta sinana 'ihegwaeya , 'igwae , “ Natugu , to'aha weyahina bewa gidemusa 'upaihowa 'eseya , ta 'oinega ma'ima nuwagala tamau ba'idagu 'abesebesego ? ”
42002049	Coinega Yesu 'igwaeya , “ To'aha weyahina wabesebesegau ? Nuwana geya wasanapu 'agu lobwaina taugu Tamagu 'ina Hada yamiyamiya ? ”
42002050	Tamana ma sinana geya nuwadi 'isabwalena 'ina gwaeina weyahina .
42002051	Coinega mahetenao sihila Nasaleta , ma nobwa 'idi gwae 'ihemata matanediya . Ma hesi sinana ginaula bewa weyahidi 'inuwanuwatuhu madouna .
42002052	Ma Yesu 'ihehemadou ta ma'ina sanapu , 'oinega Yehoba 'iyaliyaya weyahina , ma tomota wete gide 'idi 'ebe yaliyaya .
42003001	Toloina madouna Sisa , sanina Taibiliya , tauna 'iloiloina bolime pipitini 'oidiya , ma gabulena Ponitio Pailato tupwa Yudiya 'ana toloina , ma Helodi tupwa Galili 'ana toloina , ma tasina Pilipi tupwa Ituliya ma Tilakoniti 'adi toloina , ma Lisaniya tupwa Abiline 'ana toloina .
42003002	Ma Anasa ma Kaiyapa taudi topwaoliyao 'adi toloinao . Tutaina nage 'oina Yehoba 'ina gwae 'inaoma Sakaliya natuna Yoni 'oina , tauna tupwa yoho 'awawa 'imiyamiya .
42003003	Nage 'oina Yoni 'itoholowa , ma Yolidani tupwainao 'oidiya 'itauya , ma tomota 'oidiya 'iguguya , 'igwaeya , “ Cimi paihowa galadi waguipailedi ma ya'abihe babitaisogemi ta 'oinega Yehoba 'imi puiyao 'ida nuwasamudi . ”
42003004	Gide Buki He'asisi 'oina palopita Aiseya 'ihepwaila nugeta , 'igwaeya , “ Tohalewasa 'aigeda yoho 'awawa 'enana madounega 'ihehepwaila latu , ma 'igwaeya , ‘ Bada 'ina 'eda wahuna , ma wa'abihedumwalu .
42003005	Lo'oya'oya mabwaiyadi wa'eliyahuledi ma sidumwalu , ma sa'asa'ala mabwaiyadi wasamudi . Ma wete 'eda pwayopwayo'edi wa'abihe dumwaludi ma 'eda da'uda'ulena wahesapusapudi .
42003006	Ma 'oinega tomota mabwaiyadi Yehoba 'ina 'abihetena si'ita . ’ ”
42003007	Coinega tomota mabwaiyadi sinaowa Yoni 'oina ma 'abehega 'i'abihe babitaisowedi , ma Yoniina 'ihegwaediya , 'igwae , “ To'abo 'omi , gide mwata ! Ma wanuwatuhuya 'abehega nata Yehoba 'ina gamwasowala 'oinega wadena , 'awa ?
42003008	Coinega 'ilobwainegomiya ma 'imi nuwabui moisa wahe'itae 'imi paihowa bwebwe'adi 'oidiyega . Ma sahena wagwaegwae 'abehega 'omi Ebalahamo tubunao 'oinega Yehoba 'i'atemuya muyaegomiya . Geya hene ! Ma wa'ita Yehoba sowasowahina ma da'ule bewa 'oidiyega Ebalahamo tubunao 'ihemasalahadi .
42003009	Ma 'eguma mumugami geya bwebwe'adi 'abwa Yehoba 'ibwa'omategomi gide 'aiwe , 'eguma geya huwaina bwebwe'ana , loheloheya sigoha yahule , ma 'aiwe 'ala'alata 'oina siuledi , ma sigabudi . ”
42003010	Coinega bodaedi Yoni sihesilaleya , sigwae , “ To'aha 'ilobwainemaiya ma 'apaihowa ? ”
42003011	Ma Yoniina 'igwaeya , “ Ceguma taiyawedi 'omi 'ami 'ale'o 'eluwa ma 'iyamiyao geya 'adi 'ale'omo , 'aigeda wa'ebwaedi . Ma wete gide 'eguma 'ami madouna , tupwana togomaleyao 'oidiya waheguyaiye . ”
42003012	Ma tupwana wete takesi 'ana to'ewao sinaoma 'idi babitaiso weyahina , ma Yoni 'oina sihesilala , sigwaeya , “ Tohe'ita , tauma togidega 'ama loina . ”
42003013	Coinega Yoni 'igwaeya , “ Takesi 'ana loinega wa'ewa'ewa , ma hesi sahena walolohepoi . ”
42003014	Ma tupwadi wete tolo'alehao sihesilala , sigwaeya , “ Ma tauma , togidega 'ama loina ? ” Ta Yoni 'igwaeya , “ Comi 'ami maisao sowasowahimi ma hesi weyahidi wayaliyaya , ma sahena 'ami maisa 'ana lohepoi 'abowega ma 'abihematautega wa'ewa'ewa tomota 'oidiyega . ”
42003015	Ma hesi tomota mabwaiyadi ma'idi hemisa siyamwayamwa To'abihetenaina Keliso 'ina latuma weyahina , ma Yoni si'iteya ma mabwaiyadi sihenuwanaluwa ma sigwaeya , “ Nuwana tauna To'abihetenaina , bo geya ? ”
42003016	Coinega Yoni 'igwae latuwa 'oidiya , 'igwaeya , “ Taugu we'ahega tuwa ya'abihe babitaisogemi , ma hesi 'aigeda loheya muliguwega 'inaonaoma ma Yaluyaluwa Tabuna 'oinega , gide 'aiwe ninininimaina , 'oinega 'i'abihe babitaisogemi . Tauna 'ihemadou sinegauwa , 'oinega geya 'ilobwainegau ma 'ana butu yalihasi .
42003017	Ma loheyaina 'ina hinawega nata witi 'itutu ma huwaina sigubala , ma muliyetega huwaina bwebwe'ana 'ihedodo 'ina hada 'e'ahaiya , ma mohomohonaowedi 'aiwe 'ala'alata hataya 'oina 'igabudi . ”
42003018	Ma guguya wete baibaiwana 'oidiyega tetela bwebwe'ana Yoni 'iguguyaeya tomota 'oidiya ,
42003019	ma wete Yoniina toloina sanina Helodi 'i'ahwa galagalaeya , 'igwaeya , “ Helodi 'upuiya . Helodiyasa tauna tasiu mwanena , ma 'uhaiya . ” Ma tupwana wete Helodi 'ino puiyao tauna Helodiina 'oina 'ihepwailediya .
42003020	Coinega Helodi 'igamwasowala , ta Yoni deliya 'ilagu luhuweya . Nage 'oinega Helodiina 'ina pui 'ihemadou bwaibwaina .
42003021	Ma Yoni boda mabwaiyadi 'i'abihe babitaisowediya , ma muliyetega Yesu wete 'i'abihe babitaisoweya , ma 'oinega Yesu Yehoba 'oina 'i'ahwanoiya , ma galewa 'i'eso'eya ,
42003022	ma Yaluyaluwa Tabuna , mawahina 'ana 'ita gide gabubu , 'isuluma Yesu 'oina . Coinega 'aigeda 'enana galewega 'igwaema , 'igwae , “ Cowa natugu moisa , weyahiu yayaliyaya madouna . ”
42003023	Ma tutaina Yesu 'ana bolime gide teti 'ilobeya , 'ina paihowa tomota 'oidiya 'ihegaineya . Ma tomota sinuwatuhuya 'abehega Tauna tamana Yosepa . Ta Yosepaina tamana Heli ,
42003024	ma Heli tamana Madati , ma Madati tamana Libai , ma Libai tamana Meliki , ma Meliki tamana Yanai , ma Yanai tamana Yosepa ,
42003025	ma Yosepa tamana Matadaya , ma Matadaya tamana Emosi , ma Emosi tamana Neumi , ma Neumi tamana Esili , ma Esili tamana Nagai ,
42003026	ma Nagai tamana Mahati , ma Mahati tamana Matadaya , ma Matadaya tamana Semini , ma Semini tamana Yoseki , ma Yoseki tamana Yoda ,
42003027	ma Yoda tamana Yoanani , ma Yoanani tamana Lisa , ma Lisa tamana Selubabela , ma Selubabela tamana Siyelitiyeli , ma Salatieli tamana Nili ,
42003028	ma Nili tamana Meliki , ma Meliki tamana Adi , ma Adi tamana Kosami , ma Kosami tamana Elimadami , ma Elimadami tamana Eli ,
42003029	ma Eli tamana Yosuwa , ma Yosuwa tamana Eliyesa , ma Eliyesa tamana Yolima , ma Yolima tamana Madati , ma Madati tamana Libai ,
42003030	ma Libai tamana Simioni , ma Simioni tamana Yuda , ma Yuda tamana Yosepa , ma Yosepa tamana Yonami , ma Yonami tamana Ilayakimi ,
42003031	ma Ilayakimi tamana Meliya , ma Meliya tamana Mena , ma Mena tamana Matata , ma Matata tamana Nadani , ma Nadani tamana Debida ,
42003032	ma Debida tamana Yese , ma Yese tamana Obedi , ma Obedi tamana Boasa , ma Boasa tamana Salimoni , ma Salimoni tamana Nasoni ,
42003033	ma Nasoni tamana Aminadaba , ma Aminadaba tamana Adamina , ma Adamina tamana Anai , ma Anai tamana Esiloni , ma Esiloni tamana Pelesi , ma Pelesi tamana Yuda ,
42003034	ma Yuda tamana Yakobo , ma Yakobo tamana Aisake , ma Aisake tamana Ebalahamo , ma Ebalahamo tamana Tela , ma Tela tamana Naoli ,
42003035	ma Naoli tamana Seluge , ma Seluge tamana Leu , ma Leu tamana Peligi , ma Peligi tamana Ibeli , ma Ibeli tamana Sila ,
42003036	ma Sila tamana Keinana , ma Keinana tamana Apakisadi , ma Apakisadi tamana Semi , ma Semi tamana Nowa , ma Nowa tamana Lemeki ,
42003037	ma Lemeki tamana Metusela , ma Metusela tamana Inoke , ma Inoke tamana Yeledi , ma Yeledi tamana Malaleli , ma Malaleli tamana Keinana ,
42003038	ma Keinana tamana Inosi , ma Inosi tamana Seti , ma Seti tamana Adama , ma Adama tamana Yehoba .
42004001	Coinega Yaluyaluwa Tabuna Yesu 'ilohemaheya , ma Yolidaniyega Yesu 'itoeya ma 'itauyeya tupwa yoho 'awawa .
42004002	Sabwelo poti 'oidiya Seitani 'itoho waiwai ma 'abehega Yesu 'i'abihebe'u , ma sabwelowedi 'oidiya Yesu geya 'i'ai tohona , ma 'oinega 'igomaleya madouna .
42004003	Ma Seitaniina Yesu 'ihegwaeya , 'igwae , “ Ceguma 'owa Yehoba Natuna , da'ule bewa 'uloinaedi ma sihe'e'ahai . ”
42004004	Ma Yesu 'igwaeya , “ Buki He'asisi 'alona loina 'imiyamiya 'abehega ‘ Tomota yawasidi geya 'e'ahaimo 'oinega sida lobeya . ’ ”
42004005	Coinega Seitani Yesu 'itoe haneheya ma bale'u 'ina 'ebeloinao mabwaiyana 'ihe'iteya tutaina nage 'oina , ma 'igwaeya ,
42004006	“ Bewa 'ebeloina wasawasaedi mabwaiyadi ya'ebwaego , 'eguma 'oiguwa 'u'etuluha . Weyahina mabwaiyanaina tuwa 'igu 'ebeloina . Ma 'eguma taiya 'oina nuwanuwagu ma ya'ebwae , tuwa ya'ebwae . ”
42004007	
42004008	Ma Yesu 'igwaeya , “ Buki He'asisi 'alona loina 'imiyamiya , 'igwae , ‘ Cino Bada Yehobamo 'oina 'u'etuluha ma 'iboimo 'enana 'uhematamatanedi . ’ ”
42004009	Coinega Seitani Yesu 'itoe hileya ma 'itauyeya Yelusalema ma Hada He'asisi tabwa sehenina 'ihaneheya ma 'oina 'ihegwaeya , 'igwae , “ Ceguma 'owa Yehoba Natuna , bewa 'oinega 'uulataheya ma gesowana 'usilasilahe ,
42004010	weyahina Buki He'asisi 'ihepwaila pwaiya , 'igwae , ‘ Yehoba 'ina aneloseyao 'iloinaedi ma si'itayahigo . ’
42004011	Ma 'aigeda 'ina hepwaila 'igwaeya , ‘ Cino aneloseyao si'ahaligo ma 'oinega gesowana 'aheu sisilasilae da'ule 'oidiya . ’ ”
42004012	Ma Yesu gwaeina 'ihemaiseya 'igwae , “ Caigeda wete gwae Buki He'asisi 'oina 'imiyamiya , 'igwaeya , ‘ Sahena 'ino Bada Yehoba 'utohotoho . ’ ”
42004013	Ma 'oinega Seitani 'ina tohona mabwaiyana Yesu 'oina 'ilosalohiya , ta 'i'ebesineya , ma hali tuta 'oina 'ida hilama .
42004014	Eeta Yesu Yaluyaluwa Tabuna 'ina waiwaiyega 'ihila Galili . Ma nage 'oina tetelina 'ilelewana Galili tupwainao 'oidiya ,
42004015	weyahina meGaliliyedi 'idi hada tapwalolo 'oidiya 'iloguloguguya , ma 'oinega mabwaiyadi si'ahwa bwebwe'aneya .
42004016	Ma muliyetega Yesu 'inaoma Nasaleta 'oina , tauna nage 'ina gogo moisa . Ma Sabati 'oina Yesu 'iluhuwa hada tapwalolowa , mumugana gidemusa . Coinega 'itoholowa ma Buki He'asisi 'ihasili ,
42004017	'oinega palopita Aiseya 'ina lele si'ebwaeya , ta 'iyahaliya ma hasilaina 'ilobeya , 'igwaeya ,
42004018	“ Bada Yaluyaluwana 'oiguwa 'imiyamiya . Tauna 'ihesinuwegauwa ma towewelohe 'oidiya tetela bwebwe'ana yaguguyae . Ma paipaidi wete 'oidiya 'ihesumanegauwa ma 'adi lihasa weyahina yahepwaila . Ma tomata gibugibu wete matadi 'idi 'asilala hila weyahina yahepwaila . Ma wete 'ihesumanegauwa ma tomiya mwau 'adi 'alehao nimadiyega ya'etolihasidi .
42004019	Ma yahepwaila wete bolimeina 'abwa Bada 'i'abihetegomi . ”
42004020	Ma Yesu leleyedi 'ihasili pwaidiya ta 'inupilidiya , 'oinega buki 'ana to'itayahina 'i'ebwae hileya , ma 'imiyatoiya . Ma tohenonowedi mabwaiyadi nuwadi 'i'eweya , 'oinega simiyamiya ta si'e'ebubu .
42004021	Coinega 'ihegwaediya , 'igwae , “ Gwae bewa yahasila pwaiya ta wahesagoheya , mwalo sihepwaila nugeteya , ma bewa tutaina 'ilatu pwaima . ”
42004022	Ma taudi nuwadi 'ihenainaida moisa , 'oinega 'ina gwaeyedi bwebwe'adi weyahidi sihepwatuweya , sigwae , “ Loheya bewa Yosepa natuna , 'awa ? Ma togidega hede ? ”
42004023	Coinega 'ihegwaediya , 'igwae , “ Hesi yasanapugomiya weyahina nata gwae hegehegediyega wahegwaegau ma wagwae , ‘ Cowa to'abihe bwebwe'ana , 'oinega 'uboi 'u'abihe bwebwe'anigo . ’ Ma wete nata 'imi gwae 'aigeda 'oinega wahegwaegau ma wagwae , ‘ Paihowaedi waiwaidi gogo Kapaneumi 'oina 'upaihowediya , gide wete 'upaihowa 'esedi 'ebwa 'ida gogo bewa 'oina . ’
42004024	Ma yahegwae bwaibwainigomi 'abehega geya 'aigeda palopita 'ina bodao 'oidiyega 'ana he'asisi 'iloba .
42004025	Ma wanuwatuhuyahi 'abehega mwalo palopita Ilaitiya 'ina tuta , hiwahiwape baibaiwadi Isileli 'oina simiyamiya , ma Yehoba geya Isileli wahineina 'ihesinuwe ma Ilaitiya 'i'itayahi tutaina gomale madouna , weyahina bolime 'etoi ma tupwana 'oidiya geya 'wesu ,
42004026	ma hesi 'aigeda hiwape Salepati 'oinega Yehoba 'ihesinuwaneya Ilaitiya 'ana 'itayahina weyahina , beno Saidoni tupwaina , ma Yehoba Ilaitiya 'ihewasaeya hiwapeina 'ina gogowa , ta 'i'itayahiya .
42004027	Ma palopita Ilaisa wete 'ina tuta 'oina tolepelo baibaiwadi Isileli 'oina simiyamiya , ma geya 'aigeda taiya 'oidiyega 'i'abi'abi hebwebwe'ane , ma hesi 'aigedamo gwama Siliya 'i'abihe bwebwe'aneya sanina Nemani . ”
42004028	Yesu 'ina gwaeyedi bewa 'oidiyega taudi totapwalolowedi 'i'abihe gamwasowalidiya ,
42004029	'oinega sitoholowa ma Yesu si'abiyahiya ma 'asega sitoe latuheya ma sitauyeya 'idi 'asa 'oyaina 'oina , ma 'oyaina debana silaguya ma 'abehega sihasepale dobihe 'ade'adewala .
42004030	Ma tauna bodaedi 'ihaupediya ma 'itauya .
42004031	Ma muliyetega 'idobiya Kapaneumi 'oina , beno Galili tupwaina , ta nobwa Sabatiya tomota 'ihe'itediya .
42004032	Ma tomota mabwaiyadi nuwadi 'ihenainaida weyahina 'ina he'ita mabwaiyana waiwaina .
42004033	Ma hada tapwaloloina 'oina 'aigeda loheya 'imiyamiya , ma loheyaina 'oina hi'ahi'a mwalo 'iluhuwa ta 'imiyamiya , 'oinega loheyaina 'enana madounega 'ibwauwa 'igwae ,
42004034	“ Ya ! Yesu 'owa gwama Nasaleta , to'aha lamuna ta 'unaoma 'oima ? Nuwanuwau 'abehega 'umutumai , 'awa ? Ma 'owa hesi yasanapugowa , 'owa tuwa Yehoba Natuna . ”
42004035	Ma Yesu 'iloinaeya ma 'igwae , “ Culolagu , ma loheya beno 'oinega 'ulatu . ” Ta dumwadumwaluna boda matadiya hi'ahi'aina loheya 'iulaeya bale'uwa ta 'oinega hi'ahi'a 'ihapwesa , ma geya 'aigeda hesilae loheyaina 'iloba .
42004036	Coinega mabwaiyadi sisalutuwama , ma siboidimo sihesilalediya , sigwae , “ Togidega hede bewa ? Ma gwaemo 'ina waiwai 'oinega hi'ahi'a 'iloinaediya ta sihapwesa . ”
42004037	Eeta Yesu tetelina silelewaneya Galili tupwainao 'oidiya .
42004038	Coinega Yesu Hada tapwalolowega 'ilatuma , ma Saimoni 'ina hada 'iluhuwa . Ma Saimoni lawana wahi yahiyahi 'oinega 'ilohala , 'oinega Yesu si'ahwanoiyeya ma 'i'abihe bwebwe'ane .
42004039	Coinega Yesu 'iluhuwa , ma 'ina 'ebe'enoina deina 'itoholowa , ta lohalaina 'iloineya ma 'ina lohalaina 'isawala , 'oinega wahineina 'itoholo ta 'adiwa 'i'atububuya .
42004040	Ma hesi sinala 'isopu pwaiya , ma tomota 'idi tolohalao 'adi lohalao hagadi ma hagadi sitoedima Yesu 'oina , ta mabwaiyadi 'aigeda 'aigeda 'i'abitohodiya ta sibwebwe'ana .
42004041	Ma wete tupwana baibaiwadi 'oidiyega hi'ahi'a silatulatu ma siwuiwui , sigwaeya , “ Moisa 'owa Yehoba Natuna ! ” Ma Yesu 'i'ausidiya ma sahena gide sigwaegwae 'esa , weyahina sisanapu pwaiya 'abehega tauna To'abihetenaina Yehoba 'oinega .
42004042	Ma gona 'i'adale pwaiya , ta Yesu gogoina 'i'ebesineya , ma 'iboinamo yoho 'awawa 'itauya . Ta tomota baibaiwadi sihegaina ma 'abehega Yesu sibese , ma tutaina silobeya sihegwaeya , sigwae , “ Sahena 'utautauya . Cebwa tuwa tamiyamiya . ”
42004043	Coinega 'ihegwaediya , 'igwae , “ Tupwana wete gogo 'oidiya yatautau ma Yehoba 'ina loina tetelina yaguguyae . Bewa tetelaina weyahina ma Yehoba 'ihewasaegauma . ”
42004044	Eeta 'ilatuwa ma 'itauya Yudiya tupwanao mabwaiyadi 'oidiya , ma 'idi hada tapwalolo 'alodiya 'iguguya sakowasiya .
42005001	Caigeda tuta Yesu 'itoholo hola Genesaleta papalina , ta boda sinaoma ma sitoholo pogiyamowa ma 'abehega Yehoba 'ina gwae Yesu 'oinega sihesagohe .
42005002	Nage 'oina togomana 'idi waga 'eluwa 'i'itediya deina silisidiya dabala , ma togomanaedi siulasulu pwaiya ma 'idi gomanedi sibuyobuyodi .
42005003	Coinega Yesu waga 'aigeda 'oina 'igeluwa , beno Saimoni 'ina waga , ma Saimoni 'ihegwaeya ma tupwana 'italadobiya ni'uwa , ma wagaina 'oina Yesu 'imiyatoiya ma 'ihe'ita boda 'oidiya .
42005004	Ma 'ina he'ita 'igumwala ta Saimoni 'ihegwaeya , 'igwae , “ Saimoni tupwana 'utaladobi ni'uwa ma 'ino gomana 'uyahuwe . ”
42005005	Ma Saimoni 'igwae , “ Bada , hinuwanega hene 'agomana masaliya ma geya 'aigeda wete silahana 'a'onatoho . Ma tuwa 'ino gwae weyahina , 'oinega yayahuwe . ”
42005006	Siyahuweya , ma silahana baibaiwa hedada si'onediya , ta gomanaina 'abehega 'ilotasabu .
42005007	Coinega 'iyadiyao hali waga silo'uyowediya ta 'abehega sinaoma ma si'abihetedi . Coinega taudi 'idi wagega sinaoma ta waga 'eluwaedi silohemahediya , ta 'i'iunamo ma sidamana .
42005008	Nage 'oina Saimoni Pita silahana 'ana baibaiwa 'i'itediya , ta Yesu 'ahena 'i'etuluha , ma Pita 'igwaeya , “ Bada , 'u'ebesinegau , weyahina taugu togala . ”
42005009	Gwae bewa 'i'inaneya , weyahina 'iyanao mahetenao nuwadi 'ihenainaida madouna silahanaedi si'onediya weyahina ,
42005010	ma wete gide Saimoni 'iyanaowedi Yemesa ma Yoni , taudi Sebedi natunao . Coinega Yesu Pita 'ihegwaeya , 'igwae , “ Sahena 'u'ate'ateyoho . Ma hesi bewa 'oinega ma tomota gide 'u'ona 'esedi . ”
42005011	Coinega 'idi wagaedi silisidiya dabala , ta ginaula mabwaiyana si'ebesinediya ma Yesu simuliyeya .
42005012	Ma hali tuta Yesu wete 'aigeda 'asa 'oina 'imiyamiya . Tupwaina 'oina 'aigeda loheya wahina mabwaiyana lepelo 'i'eweya . Coinega loheyaina Yesu 'i'italobeya ma 'ibe'uwa 'ahena ma 'i'ahwanoiyeya , 'igwae , “ Bada , 'eguma 'ino nuwatuhu gide , sowasowahina ma 'u'abihe bwebwe'anegau . ”
42005013	Ma Yesu nimanega loheya 'wapina 'i'abi tohoya ma 'igwae , “ Cehe , bwebwe'ana ! Cu'ehau . ” Ma loheyaina 'ana lepelo 'igumwala mwayamwayauwa .
42005014	Coinega Yesu loheyaina 'oina 'ilohatoto , 'igwaeya , “ Cutautau ma gesowana 'aigeda taiya wete 'oina 'uhehepwailegau , ma hesi 'utau topwaoli 'oina ma 'i'itago , ma 'oinega 'ino pwaoli 'u'ebwae Yehoba 'oina , to'aha gide 'ada loina Mosese 'oinega , ma 'oinega tomota sisanapugo 'abehega 'ubwebwe'ana pwaiya . ”
42005015	Ma hesi nage 'oinega ma Yesu tetelina 'imadou bwaibwaina , ma boda mabwaiyadi si'eto'autama ma 'abehega Yesu 'ina gwae sihesagohe , ma wete 'adi lohalao 'abehega 'i'abihe bwebwe'anedi ,
42005016	ma hesi tuta baibaiwana boda 'oidiyega 'itautauya wasiwasi ma 'i'ahwa'ahwanoi Yehoba 'oina .
42005017	Sabwelo 'aigeda 'oina Yesu boda 'ihehe'itadi . Ma tupwadi Palisiyao ma loina 'ana tohe'itao taudi sinaoma Galili ta Yudiya ta Yelusalema tupwainao 'oidiyega , ma boda mahetediyao simiyamiya , ma sihenono . Tuta nage 'oina Yehoba 'ina waiwaiyega tolohalao 'i'abihe bwebwe'anediya .
42005018	Coinega boda 'aigeda topeu mahewaina si'ahaliyama , eeta sitohoya ma 'abehega siluhuwe hadai ma Yesu matana silagu .
42005019	Ma geya sowasowahidi , weyahina boda madou hedada . Coinega topeuina si'ahala haneheya hada tabwanina ma 'ana 'atoha si'ewa yahuleya , ma 'oinega topeuina mahewaina sihedawe daweyeya bodaedi gamwagamwanidiya , ta Yesu matana silaguya .
42005020	Ma Yesu loheloheyaedi 'idi hemisa 'isanapuya , ta loheyaina 'ihegwaeya , 'igwae , “ Ciyagu , 'ino puiyao 'adi nuwasam 'uloba pwaiya . ”
42005021	Ma hesi loina 'ana tohe'itao ma Palisiyao Yesu 'ina gwaeyedi sihesagohediya ta siboidimo 'oidiya sihehesilaladi , sigwaeya , “ Yesu bewa togidega ta Yehoba 'oina 'ihohopa'ala ? Weyahina geya 'aigeda taiya sowasowahina ma tomota 'idi puiyao 'inuwasamudi , beno tuwa Yehoba sowasowahina . ”
42005022	Cidi nuwatuhu Yesu 'isanapu pwaiya , 'oinega 'ihegwaediya , “ To'aha weyahina 'atemiya beno gide wanuwatuhu 'esa ?
42005023	Ma to'aha wanuwatuhuya sowasowahigu yagwaene loheya bewa 'oina ma 'abehega yagwae , ‘ Cino puiyao yanuwasam pwaidiya , ’ bo yagwae , ‘ Cutoholo ma 'utauya ’ ?
42005024	Ma wasanapu taugu Loheyaiguina ma'igu loina bale'uwa ma tomota 'idi puiyao yanuwasamudi . ” Coinega topeuina 'ihegwaeya , 'igwae , “ Taugu bewa yahegwaego , ‘ Cutoholo ma 'ino 'ebe'eno 'u'ahali ma 'utau 'ino gogowa . ’ ”
42005025	Ma 'ilomwayamwayauwa ma boda matadiyega 'itoholowa ma 'ina 'ebe'eno 'i'ahaliya ma 'itauya 'ina gogowa , ta ma'ina yaliyaya Yehoba 'ihepwatuweya .
42005026	Eeta boda mabwaiyadi nuwadi 'ihenainaida madouna , ta ma'idi he'asisi Yehoba sihepwatuweya , ma sigwae , “ Nige 'aigeda 'ebe henainaida ta'iteya . ”
42005027	Ma muliyetega Yesu 'ilatuwa , ma 'aigeda takesi 'ana to'ewa sanina Libai 'i'iteya 'ina hada 'ebe paihowa 'oina 'imiyamiya , ma 'ihegwaeya , 'igwae , “ Libai 'umuliyegau . ”
42005028	Coinega Libaiina 'itoholowa , ta ginaula mabwaiyana 'i'ebesinediya , ma Yesu 'imuliyeya .
42005029	Coinega Libai 'ina 'ai madouna 'ipaihoweya Yesu weyahina , ma boda madouna sinaoma Libai 'ina hada 'aiina weyahina , ma takesi 'ana to'ewao ma tomota baibaiwadi wete mahetediyao .
42005030	Eeta Palisiyao ta 'idi loina 'ana tohe'itao silolomugi Yesu 'ana tomuliyao 'oidiya , sigwaeya , “ To'aha lamuna ma takesi 'ana to'ewao ta wete togala tupwadi mahetemiyao wa'ai hegogona ? ”
42005031	Ma Yesu 'idi gwaeina 'ihemaiseya , 'igwae , “ Taudi wahidi waiwaidi genuwadi to'abihe bwebwe'ana , ma tolohalao hesi .
42005032	Taugu yanaoma geya 'abehega tobwebwe'adi weyahidi ma hesi topuiyao ya'abihetedi , ma 'abehega nuwabui 'oinega ma sibwebwe'ana . ”
42005033	Ma muliyetega tupwadi tomota Yesu sihegwaeya , sigwae , “ Yoni 'ana tomuliyao tuta baibaiwana magomaledi si'ahwa'ahwanoi Yehoba 'oina , wete gide Palisiyao 'adi tomuliyao 'idi paihowa , ma togidega ta 'owa 'a tomuliyao geya sihudi , ma tuwa si'ai'ai ma sinumanuma besobeso . ”
42005034	Coinega Yesu 'igwaeya , “ Togidega , 'ilobwaineya ma hai 'ana to'ebubuwao sihudi 'eguma tohai meloheyana mahetediu siyaliyaya ? Geya , 'awa ?
42005035	Ma 'iyamo tuta 'inaonaoma 'oina ma tohaiina 'i'ebesinedi , 'oinega hesi sinuwagala ma sihudi , ma sigomale . ”
42005036	Ma wete 'aigeda gwae hegehegedi 'ihe'ote'oteteliya 'oidiya , 'igwaeya , “ Geya sowasowahina 'ale'o 'ehauna tupwana ta'ewa ma 'ale'o miyamiyaina tabwabwada . Geya ! Ma 'eguma gide , hesi 'ale'o hauhauna tagihegala , ma wete hauhauna tupwatupwanaina 'ale'o miyamiyana geya 'ilobwaine .
42005037	Ta wete geya 'aigeda taiya we'aha waiwaina gidemusa waini 'ehauna 'isiwa 'wapi 'ebesiwa miyamiyaidi 'oidiya , tabu ma silotaigala ma we'aha ta 'ebesiwa 'adi mudala .
42005038	Ma hesi tasiwa 'wapi 'ebesiwa 'ehau daisinamo 'oidiya .
42005039	Ma 'eguma taiya waini miyamiyana 'inuma , nata 'igwae 'abehega genuwana hauhauna , weyahina 'abehega waini miyamiyana hesi bwebwe'ana hedada . ”
42006001	Sabati 'aigeda 'oina Yesu ma'ana tomuliyao tanoha 'alonega sitauya , ma 'ana tomuliyaowedi witi huwaina si'abilolodiya , ma sihosodiya nimadiyega ma si'aidiya .
42006002	Ma tupwadi Palisiyao si'itediya , ta sigwaeya , “ Togidega ta Sabati 'ana loina wadi'wadi'wai ? ”
42006003	Coinega Yesu Palisiyao 'idi gwae 'ihemaiseya , 'igwae , “ Buki He'asisi 'oina sileleya Debida weyahina , ma 'eguma wahasili wasanapu 'abehega tauna ma'iyanao sigomaleya ,
42006004	ma Yehoba 'ina Hada 'oina 'iluhuwa , ta beledi he'ahe'asisina 'i'eweya , ta si'aiya . Belediina ma'ana loina 'abehega topwaolimo 'adi tagwala ma si'ai . Ma sigomaleya , 'oinega tuwa si'aiya . ”
42006005	Coinega Yesu wete 'ihegwaediya , 'igwae , “ Sabati 'ana toloina tuwa taugu Loheyaiguina . ”
42006006	Ma wete 'aigeda Sabati 'oina Yesu 'iluhu hada tapwalolo 'aigeda 'oina , ma 'ihe'ita . Hadaina 'oina 'aigeda loheya 'imiyamiya nima 'ebeulanega meyomeyona .
42006007	Ma wete tupwadi loina 'ana tohe'itao ta Palisiyao simiyamiya , ma Yesu silomata yahiya , ma 'eguma loheyaina 'i'abihe bwebwe'ane Sabati 'oina , 'abwa 'aneyage 'oinega sihe'ewa toloinao matadiya .
42006008	Ma Yesu hesi 'idi nuwatuhu 'isanapuya , 'oinega loheyaina 'ihegwaeya , 'igwae , “ Cutoholo ma 'ulagama . ” Ma loheyaina 'itoholowa ta 'ilaga .
42006009	Coinega Yesu Palisiyao ma'iyadiyao 'ihegwaediya 'igwae , “ Bewa 'igu hesilala 'oimiya : To nuwatuhu bwebwe'ana 'oida ? Sabati 'oina tomota talemedi bo talohe'amasidi ? ”
42006010	Eeta mabwaiyadi 'i'ebubu yahiyahidiya , ta 'oinega loheyaina 'ihegwaeya , 'igwae , “ Nimau 'uyasi hedumwalu . ” Ta loheyaina nimana 'iyasi hedumwaluya , ta 'ibwebwe'ana .
42006011	Nage 'oina Palisiyao ma'iyadiyao sigamwasowala bwaibwaina , ta siboidimo 'oidiya sigwae , “ Loheya bewa togidega ta'abihelolagu 'ese ? ”
42006012	Tuta nage 'oina Yesu 'ihaneya 'oyai , ma nobwa hinuwana mabwaiyana Yehoba 'oina 'i'ahwa'ahwanoi .
42006013	Coinega gona 'i'adaleya ta 'ana tomuliyao 'ibwauwediya , ma 'oidiyega site tuwelo 'ihesinuwediya , ma 'ibwauwediya tohepwailao .
42006014	Tohepwailaowedi sanidi bewa : Saimoni , tauna wete 'ihesaniyeya Pita , ma tasina Andulu , ma wete Yemesa ma Yoni ma Pilipi ma Batolomiu ,
42006015	ma wete Madiu ma Tomasi ma hali Yemesa , tauna Alipiyo natuna , ma wete hali Saimoni , tauna to'ala'ohe'ohe 'idi miyawasi Loma weyahina ,
42006016	ma wete Yudasa tauna Yemesa natuna , ma wete Yudasa Isakaliyota , tauna 'abwa Yesu 'itebae .
42006017	Ma mabwaiyadi ba'idanao 'oyega sisuluma 'wabu 'oina , sitoholowa . Cwabuina 'oina boda madouna simiyamiya , taudi sinaoma Yudiya ta Yelusalema 'oidiyega , ma wete Taiya ta Saidoni tupwa holega .
42006018	Taudi sinaoma 'abehega Yesu 'ina gwae sihesagohe , ma wete 'abehega 'adi lohalao 'i'abihe bwebwe'anedi . Ma wete taudi hi'ahi'a siluhuwa 'oidiya , nuwanuwadi ma yaluyaluwaedi 'oidiyega 'ida ulalatuhedi .
42006019	Bodaedi mabwaiyadi nuwanuwadi ma Yesu si'abitoho ma 'oinega 'adi lohalao sigumwala , weyahina si'iteya Yesu 'oina waiwai 'imiyamiya .
42006020	Coinega Yesu 'ana tomuliyaowedi 'i'ebubudiya ta 'ihegwaediya , 'igwae : Ceguma 'omi wewelohemi , wayaliyaya weyahina Yehoba nimana wamiyamiya .
42006021	Ma 'omi 'eguma wagomale wayaliyaya , weyahina 'abwa wamwausu . Ma wete 'eguma 'omi wadou , wayaliyaya weyahina 'abwa wahenama .
42006022	Taugu Loheyaiguina , ma sowasowana wayaliyaya 'eguma weyahigu tomota silolo'alehegomi , nuwana siguipailegomi , nuwana si'ahwa yaliyegomi , nuwana si'ahwa galegalegomi .
42006023	Tuta nage 'oidiya 'eguma mwauwedi silatu , weyahidi wayaliyaya , ma watoholo ma wasobu , weyahina 'ami maisa bwebwe'ana galewa 'imiyamiya . Ta wanuwatuhuyahi 'abehega to'ahwa galagalaedi tubudiyao mwalo palopitao si'ahwa galegalediya , gide wete 'omi tuta bewa 'oina si'ahwa'ahwa galegalegomi .
42006024	Ma 'eguma hesi 'omi wahewasawasa nuwa'ole'oleimi , weyahina 'imi wasawasa waloba pwaiya , ma 'abwa geya .
42006025	Ma taiyawedi 'omi bewa tuwa wamwausuwa , 'abwa wanuwagala weyahina 'i'iuna gomale madouna waloba . Ma wete 'eguma bewa tuwa wahehenama , 'abwa ma'imi nuwagala wadou .
42006026	Ma tutaedi 'oidiya 'eguma tomota baibaiwadi si'ahwa bwebwe'anegomi , wanuwahila ma wanuwagala , weyahina mwalo taudi tubudiyao wete gidemusa palopita 'abo'abo si'ahwa bwebwe'anediya .
42006027	Ma 'igu he'ita bewa wahesagohe , ma 'ami 'alehao wahelauwedi , ta taudi siguipailegomiya wa'abihetedi ,
42006028	ma wete taudi si'ahwa'ahwa galegalegomi wa'ahwa bwebwe'anedi , ma taudi silolo'alehegomi weyahidi wa'ahwa'ahwanoi ma Yehoba 'i'abihetedi .
42006029	Ma 'eguma taiya 'ase'aseu 'isapi , sahena 'uhehenima hile , ma hesi hali 'ase'aseu wete 'utagwale ma 'isapi . Ma 'eguma taiya 'ino sita 'i'eweya , 'a 'ale'o wete 'utagwale 'oina .
42006030	Ma wete 'eguma taiya 'oiuwa 'i'ahwanoi ginaula 'aigeda weyahina , ginaulaina 'u'ebwae . Ma 'eguma taiya 'ino tobwatobwa 'i'eweya ma 'oina 'imiyamiya , sahena weyahina 'ugwaegwae hilahila .
42006031	Ma 'eguma to'aha nuwanuwami ma tomota 'oimiya sipaihowe , 'omi wete gide 'oidiya wapaihowa 'ese .
42006032	Ma 'eguma tomota tupwadi sihelauwegomi ma siboidimo wahelauwedi , geya 'ana bwebwe'anamo 'oimiya , weyahina togala wete 'iyadiyao sihehelauwedi , 'oinega taudi ma 'omi tuwa mumugami mahemahetena .
42006033	Ma wete gide 'eguma tupwana tomota si'abihetegomi ma siboidimo wa'abihetedi , geya 'aigeda wete 'ana bwebwe'ana 'oimiya , weyahina togala wete 'iyadiyao si'abihetedi . Ma mumugadi tuwa gide wete 'omi mumugami .
42006034	Ma 'eguma helau wa'ebwaya taboidimo wanuwatuhuya ma 'abehega 'oimiya sihemaisa hile , to'aha paihowaina 'ana bwebwe'ana 'oimiya ? Paihowaina gide togala sipaipaihowadi 'iyadiyao 'oidiya , ma 'abehega 'idi 'ebwayaina maisana siloba hila .
42006035	Ma 'omi hesi 'ami 'alehao wahamwadi , ma wahelauwedi , ta wa'ebwaya 'oidiya , ma sahena hemaisa weyahina wayamwayamwa . Ma 'abwa 'ami maisa madouna waloba , ma 'oinega 'omi Tomiya tabwana hedada natunao . Weyahina tauna tohopa'alao ma togalao 'ihehelauwedi .
42006036	Coinega 'omi wete tuwa wahelau , gide Tamamiu 'ihehelau 'esegomi .
42006037	Ma sahena tomota wa'ahwa'ahwa galegaledi , tabu ma Yehoba wete 'i'ahwa galegalegomi . Ma wete sahena 'iyamiyao wahe'ewadi , ma 'oinega 'omi sahena he'ewa walobaloba . Ma hesi 'iyamiyao mumugadi wanuwasamudi , ma 'oinega Yehoba wete mumugami 'inuwasamudi .
42006038	Ma wete ma'imi nuwatagwala tomota wahelauwedi , ma 'oinega Yehoba 'ihelauwegomi , ma 'ina helauina madou hedada 'oimiya 'ilosiwa . Weyahina to'aha 'imi paihowa tomota 'oidiya , Yehoba wete gide 'ipaipaihowa 'oimiya .
42006039	Coinega gwae hegehegedi bewa 'i'ebwaediya , 'igwae , “ Togidega ? Sowasowahina ma 'aigeda tomatagibugibu 'iyana matagibugibuina 'ihanugete ? Gesowana 'awa ? Ceguma gide 'ipaihowa 'ese , nata siteluwaedi gaula 'oina sibe'u .
42006040	Wete gide 'eguma 'aigeda tomuliya , geya sowasowahina ma 'ina tohe'ita 'isanapu sine . Ma hesi 'eguma 'ina sanapu 'imadou , beno siteluwaedi 'idi sanapu mahemahetena .
42006041	“ Geya 'ilobwainego ma haletau weyahina 'ugwae 'eguma matana 'aiwe tupwatupwana 'imiyamiya , weyahina 'owa wete matauwa 'etupwa 'imiyamiya , ma geya 'u'ita .
42006042	Coinega sahena haletau 'uhehegwae ma 'ugwae , ‘ Haletagu , 'ilobwainegau ma 'aiwe tupwatupwana matauwega ya'ewayahule , ’ weyahina 'owa wete 'etupwa madouna matauwa 'imiyamiya geya 'u'ita . Moisa 'owa 'aigeda to'abo , 'awa ? Ma hesi 'etupwa matauwa 'u'ewayahule nugeta , ma 'oinega 'u'ebubuna bwaibwaina , ma muliyetega haletau matanega 'aiwe tupwatupwana 'u'ewayahule .
42006043	“ Caiwe bwebwe'ana geya sowasowahina ma huwaina galana 'ihuwae . Gide wete 'aiwe galana geya sowasowahina ma huwaina bwebwe'ana 'ihuwae .
42006044	Coinega 'aiwe 'aigeda 'aigeda huwaidi 'oidiyega tasanasanapudi 'abehega 'aiweyedi bwebwe'adi bo galadi . Geya sowasowahina ma talitali 'oidiyega damaya huwaina taloba . Wete gide geya sowasowahina ma buyubuyuwa 'oinega piyoi huwaina taloba .
42006045	Gide loheya mumugana , 'eguma loheya 'ina nuwatuhu 'ausalana mumugana mabwaiyana bwebwe'ana . Ma 'eguma loheyaina 'ina nuwatuhu galadi mumugana mabwaiyana galadi . Weyahina nuwatuhuwedi to'aha gide 'atemiya simiyamiya sauga baibaiwana 'ahwamiyega silatulatu .
42006046	“ Ma to'aha weyahina wa'ahwa'ahwa badaegau , ma 'igu gwae geya wahematamatanedi .
42006047	Ma 'eguma taiya 'owa 'unaoma 'oiguwa ma 'igu gwae 'uhesagohedi ma 'upaihowadi , 'owa mumugau gide 'aigeda tohada'abi yahe'itae 'oimiya .
42006048	Ma tohada'abiina nugeta 'ina wahuwahu pa'alina 'ilobeya , da'uda'ule 'oina , ma 'ina hada 'oina 'i'abiya , 'oinega tutaina 'wesu madouna 'isuluwa ta 'abaita 'idauwa . Ta 'ina dau 'oinega hadaina 'ihunuya madouna , ma geya 'i'abihegala , weyahina wahuwahu bwebwe'ana 'oina 'i'abiya .
42006049	Ma hesi 'eguma taiya 'owa 'igu gwae 'uhesagoheyamo ma geya 'uhematamatane , 'owa tuwa gide tohada'abi negwanegwala daisina 'oina 'i'abiya . Ma tutaina 'abaita 'ilatuwa hadaina 'ihunuya , ta 'ibuineya ma 'iligeha yahuleya . ”
42007001	Ma Yesu 'ina gwae tomota 'oidiya 'igumwala , ma 'ilatuwa 'itauya Kapaneumi 'oina .
42007002	Gogoina 'oina tolo'alehao taudi meLoma 'adi tohanugeta 'aigeda ma'ina hewali simiyamiya . Ma 'ina hewaliina 'ihelau bwaibwaineya , ma tuta nage 'oina 'ilohala madouna , ma 'i'iuna ma 'i'amasa .
42007003	Ma toloinaina Yesu 'ina naoma wasana 'ihesagoheya , ta meYudiya 'idi babadao tupwadi 'ihetunediya Yesu 'oina si'ahwanoi ma 'abehega Yesu 'inaoma ma 'ina hewaliina 'i'abihe bwebwe'ane .
42007004	Ma babadaowedi sinaoma Yesu 'oina ma si'ahwanoiya , sigwae , “ Bada , nuwanuwama 'unaoma ma tatauya , ma 'iyamai 'ina hewali 'aigeda 'ilohala 'u'abihe bwebwe'ane , weyahina tauna loheya bwebwe'ana ,
42007005	ma mabwaiyada meYudiya 'ihelauwegita , ta 'ida hada tapwalolo 'i'abiya . ”
42007006	Coinega Yesu 'itagwala ta ba'idadiu sitauya . Sitautauya ta tupwaina deina sihapwesa , ta toloinaina 'iyanao tupwadi wete 'ihewasediya Yesu sabi 'ausina . Ta sinaoma Yesu 'oina , ta sigwaeya , “ Bada 'ima tohanugetaina 'igwaeya 'abehega 'owa loheya madouna , geya 'ilobwainego ma 'uluhu 'ina hada .
42007007	Ma wete geya 'ilobwainego ma tauna maheteu 'edai wahelobaloba . Ma hesi nuwanuwana 'abehega 'ugwaemo ma 'oinega 'ina hewaliina 'ibwebwe'ana .
42007008	Ma 'enana bewa gide 'igwaeya , ‘ Taugu loina yasanasanapu ta 'agu toloinao 'idi gwae 'ana tohematamatana , ma wete 'igu tolo'alehao yaloiloinaedi , ta 'eguma 'aigeda yahegwae , “ Cutauya , ” tuwa 'itauya ; ma 'eguma 'aigeda wete 'oina yagwae , “ Cunaoma , ” wete 'inaoma , ma 'eguma 'igu topaihowa 'aigeda yahegwae ma yagwae , “ Bewa 'upaihowa , ” tuwa 'ipaihowa . ’ ”
42007009	Bewa gwaeyedi Yesu 'ihesagohediya ta 'iyaliyaya , ma 'itoholo lohihila ta bodaedi sihehemuli tabubu 'ihegwaediya , 'igwae , “ Moisa , yahegwaegomi geya 'aigeda taiya wete yalobaloba meIsileli 'oimiyega 'ina hemisa loheya bewa gide . ”
42007010	Coinega tohewasaedi sihila toloinaina 'ina hada ma nobwa hewaliina silobeya , 'ibwebwe'ana pwaiya .
42007011	Ma geya tuta dudulena mulina Yesu 'inaowa 'aigeda 'asa 'oina , sanina Neini . Ta 'ana tomuliyao ma wete boda madouna si'wayabuya .
42007012	Cinaoma 'asaina deina , ta to'amasa ma 'ana to'ahalao 'ilobediya silatulatuma 'asaina 'oinega . To'amasaina hiwape natuna , 'aigeda tuwa . Coinega hiwapeina boda madouna mahetenao sitautauya sabi lagutaona .
42007013	Ta Yesu hiwapeina 'i'iteya , ma 'i'ate muyamuyaeya , ma 'ihegwaeya , “ Sahena 'udoudou . ”
42007014	Coinega 'inaowa ma to'amasina 'ana wadu 'i'abitohoya , ma to'ahalaedi sitoholo henonowa . Ma Yesu 'igwaeya , “ Hewali , yahegwaego 'utoholo . ”
42007015	Ma hewaliina 'itoholowa ta 'igwaeya . Coinega Yesu hewaliina 'itoeya ta sinana 'i'ebwaeya .
42007016	Nage 'oina tomotaiyao simatauta ma Yehoba sihepwatuweya , sigwae , “ Palopita madouna bewa 'ilatu pwaima . Bewa Yehoba 'ina habo'ena tauda 'ina tomotaiyao 'oida . ”
42007017	Eeta Yesu tetelina sihewasa dadaneya Yudiya mabwaiyana , ma wete gogowedi deina mabwaiyana 'oidiya .
42007018	Ma muliyetega Yoni 'ana tomuliyao wasa bewa sihepwaileya Yoniina 'oina .
42007019	Coinega 'ana tomuliyao 'eluwa 'ibwauwediya ma 'ihegwaediya , 'igwae , “ Watauya ma badaina wahesilale , nuwana tauna To'abihetenaina weyahina mwalo yagwaegwaeya , bo hali loheya wete tayamwa ? ”
42007020	Ma sitauyama Yesu 'oina ma sihegwaeya , sigwae , “ Yoni to'abihebabitaiso 'ihewasemaiya ta 'anaoma sabi hesilalago , nuwana 'owa To'abihetenaina , bo hali loheya wete 'ayamwa ? ”
42007021	Tuta nage 'oina Yesu 'abwa tuwa tolohalao 'adi lohalao ta 'adi muyao ma hi'ahi'a 'oidiya 'i'abi'abi hebwebwe'ana , ma wete tomata gibugibu matadi 'i'abihe 'asilalediya .
42007022	Ma muliyetega siteluwaedi 'idi hesilala Yesu 'ihemaiseya , 'igwae , “ Wahila ma Yoni 'oina wahe'ote'otetela ginaulaedi 'oiguwega wahesagoha pwaidiya ma wa'itediya , beno tomata gibugibu matadi sitayahala , toha'au'au sibwebwe'ana pwaiya ta siyawayawala , tolepelo wahidi sibwebwe'ana hila , totenatui gwae sihesagoha pwaidiya , to'amasa sitoholo hila , ma wete wewelohedi tetela bwebwe'ana sihesagoha pwaiya .
42007023	Coinega watauya ma Yoni wahegwae ma sahena weyahigu 'ihehenuwanaluwa , weyahina 'eguma taiya 'ina hemisa weyahigu sahena 'iwe'awe'a tauna 'ida yaliyaya . ”
42007024	Yoni 'ana tomuliyao sihila , ma Yesu 'ihegaina ma boda 'oidiya Yoni weyahina 'ihepwaila 'igwaeya , “ Mwalo mabwaiyami tupwa yoho 'awawa watauya Yoni sabi hesagohina , ma to'aha nuwanuwami ma 'abehega wa'ita ? Nuwana 'abehega 'aigeda pwatula madouna yaumai 'inihunihuwe wada 'ita , wa ?
42007025	Nuwana 'aigeda loheya ma 'ana 'ale'o wasawasa sabi 'itaina ? Geya ! Weyahina taudi ma'adi 'ale'o wasawasa toloina madouna 'idi tupwa simiyamiya ma'idi yaliyaya .
42007026	Ma to'aha hede weyahina ta watauya tupwa yoho 'awawa ? Nuwana wanuwatuhuya 'abehega nata palopita 'aigeda wa'ita , wa ? Moisa tuwa , loheya wa'iteya palopitao 'ihemadou sinediya .
42007027	Yoniina weyahina mwalo Yehoba 'ina gwae Buki He'asisi 'oina bewa gide 'ihepwaila nugeteya 'igwae , ‘ Bewa 'igu tohewasa yahewasaeyawa matauwa 'itauya , ma 'ino 'eda 'ihuna . ’ ”
42007028	Coinega Yesu wete 'igwae , “ Yoni tauna mebale'u mabwaiyadi 'ihemadou sinediya , ta mabwaiyadi taudi Yehoba 'ina 'ebeloina 'alona Yoni sihemadou sineya . ”
42007029	Coinega bodaedi ma wete takesi 'ana to'ewao Yesu 'ina gwaeyedi sihesagohediya , ta Yehoba sihepwatuweya , weyahina taudi mwalo Yoni 'i'abihe babitaisowediya .
42007030	Ma hesi Palisiyao ma loina 'ana tosanapuwao Yehoba 'ina nuwatuhu sabi 'abihetedi siguipaileya , 'oinega genuwadi ma Yoni 'i'abihe babitaisodi .
42007031	Coinega Yesu 'igwaeya , “ Comi mehau togidega hede yagwae 'esa'esa mumugami weyahina ?
42007032	Nuwana yagwae , 'omi gide tuwa gwagwama 'ebe maketi 'alona si'e'eheyaheyale ta 'iyadiyao 'oidiya sibwaubwau , sigwaegwae , ‘ Ciyamayao , togidega 'iya ta 'alahulahusa ma geya wada sobuwa , ma wete 'adou gwaegwae ma geya wada douwa . ’
42007033	Ceda'edaedi bewa 'ana sanapu 'abehega Yoni to'abihe babitaisoina 'inaoma ma beledi sahena 'i'ai'ai ma waini geya 'ida numeya , ma 'oinega wagwae 'abehega hi'ahi'a Yoni 'i'abihe yauyauleya ?
42007034	Ma hesi taugu Loheyaiguina yanaoma ta ya'ai'ai , yanumanuma , ma wete weyahigu walolomugi , wagwaegwae , ‘ Loheya bewa to'ai ma tonuma hedahedada , ma wete takesi 'ana to'ewao ta tupwadi wete topui 'ihe'iya'iyaguwediya . ’
42007035	Ma taudi tosanapu moisa 'abwa 'idi paihowa bwebwe'adi 'oidiyega sanapu moisa 'ilatulatu . ”
42007036	Caigeda tuta Palisi 'aigeda sanina Saimoni , Yesu 'ibwauweya ma mahetena si'ai'ai . Coinega Yesu 'iluhuwa Palisiina 'ina hada ta 'imiyatoiya sabi 'ai .
42007037	Ma gogo nage 'oina 'aigeda wahine galana 'imiyamiya . Wahineina 'isanapuya 'abehega Palisi 'ina hada Yesu 'i'ai'ai . Coinega holowa bwebwe'ana ma 'ana botolo 'ausala hedadena 'i'eweyama ,
42007038	Yesu deina 'itoholowa ma 'idoudou , ma mataneunega Yesu 'ahena 'ihebuteya , ta debanega 'isaudiya , weyahina wahineina debana dudulena , ma wete Yesu 'ahena 'inisoya , ma holowaina 'isiweya Yesu 'ahena .
42007039	Coinega Palisiina 'iboinamo 'oina 'inuwatuhu dahwana 'igwaeya , “ Loheya bewa , 'eguma tauna palopita , 'ida sanapu wahineina 'i'abi'abitoho 'abehega tauna togala . ”
42007040	Bewa 'oinega Yesu 'ihegwaeya ma 'igwae , “ Saimoni , nuwanuwagu ma 'aigeda ginaula yahepwaile 'oiuwa . ” Ta Saimoni 'igwaeya , “ Bada , to ginaula ? Cuda hegwaegauma . ”
42007041	Coinega Yesu 'igwae , “ Caigeda towasawasa ma loheya 'eluwa 'ihebukidiya , 'aigeda 'ana buki gide paibi handeledi kina , ma 'aigeda pipiti kina .
42007042	Ma siteluwaedi geya sowasowahidi ma sihemaise , 'oinega towasawasaina siteluwaedi 'adi bukiina 'inuwasamudiya . Coinega yahesilalego , siteluwaedi 'oidiyega taiya 'idi badaina 'iloyauwedoweya ? ”
42007043	Coinega Saimoni Yesu 'ina gwae 'ihemaiseya , 'igwae , “ Nuwana loheyaina tauna 'ina buki madouna 'iloyauwedoweya . ” Ta Yesu 'igwaeya , “ Cehe , moisa . ”
42007044	Coinega 'i'ita lohihila wahineina 'oina , ma 'igwaeya , “ Saimoni , wahine bewa 'ina paihowa weyahigu 'u'iteya , geya gide 'owa . Weyahina 'ino hada yaluhuma , ta we'aha 'ahegu 'ana 'ebebuyo weyahina geya 'u'ebwaegau , ma hesi wahine bewa mataneunega 'ahegu 'ibuyodiya , ta debanega 'isaudiya .
42007045	Ma wete 'owa haesota 'ana niso geya 'upaihowa 'oiguwa , ma tauna hesi 'igu latu hauhauwega 'ahegu 'inisonisodi .
42007046	Geya wete debagu holowega 'uheheholoigau , ma tauna hesi 'ina holowega 'ahegu 'iheholoidiya .
42007047	Tauna 'ina puiyao baibaiwadi yanuwasam pwaidiya , 'oinega 'ihelauwegauwa madouna , ma hesi 'eguma taiya 'ina pui 'i'iuna ma yanuwasam , beno 'ina helau 'oiguwa wete 'i'iuna . ”
42007048	Coinega Yesu wahineina 'ihegwaeya , 'igwae , “ Cino galao yanuwasam pwaidiya . ”
42007049	Ma loheloheyaedi taudi mahetenao si'ai'ai , Yesu 'ina gwae sihesagoheya ta taboidimo 'oidiya silolomugi , sigwae , “ Taiya hede bewa ta 'abehega galana 'inuwasamudi ? ”
42007050	Ma Yesu hesi wahineina 'oina 'igwaeya , “ Cino hemisa 'oinega 'abihetena 'ulobeya , 'oinega ma'ino yaliyaya 'utauya . ”
42008001	Ma muliyetega Yesu 'itoholowa ma 'itauya gogo madoudi ma 'i'iudi 'oidiya , Yehoba 'ina loina tetelina bwebwe'ana sabi guguyae , ma 'ana tomuliyao site tuwelowedi mahetenao .
42008002	Ma wete tupwana wahiwahine mahetediyao , beno taudi mwalo 'oidiyega hi'ahi'a Yesu 'iula latuhediya , ma wete 'adi lohalao 'i'abi hebwebwe'anediya . Wahiwahineyedi beno Meli Magidala , tauna mwalo 'oinega hi'ahi'a sebeni Yesu 'iula latuhediya ,
42008003	ma wete Yowana , tauna Kusa mwanena , Kusaina Helodi 'ina topaihowa , ma wete Susana , ma wete tupwadi wahiwahine mahetediyao . Wahiwahineyedi taudi 'idi tobwatobwa 'oidiyega Yesu ma'iyanao si'itayahidiya .
42008004	Tomota baibaiwadi gogo mabwaiyana 'oidiyega sinaoma ta si'auta Yesu 'oina , ma Yesu gwae hegehegedi 'oinega 'ihe'itediya , 'igwae ,
42008005	“ Totanoha paihowa 'aigeda 'ina tanoha 'itauya ta witi patuna 'isaweyanediya , ma tupwadi patu 'edai sibe'uwa ma tomota sibasa hibibiya , ma wete bwasumo si'itediya , ta sisuluma ma si'aidiya .
42008006	Ma tupwana patu bale'u loda'uda'uleina 'oina sibe'uwa ta sibwala ma muliyetega siwelaiya , weyahina bale'uina geya gogaina .
42008007	Ma tupwadi patu talitali 'oidiya sibe'uwa , ta sibwala hegogona , ma hesi talitali 'ihewaiwaiya ta 'isahila he'amasidiya .
42008008	Ma tupwana bale'u 'ausalana 'oina sibe'uwa ta sibwalama , ma simadouwa ma sihuwa , ta 'oidiyega 'ebayo bwebwe'ana silobeya , weyahina patuwedi 'aigeda 'aigeda 'oidiyega handeledi silobediya . ” Coinega Yesu boda 'ihegwaediya , 'igwae , “ Ceguma matenami gwae bewa wahesagohe . ”
42008009	Ma muliyetega 'ana tomuliyao Yesu sihesilaleya , sigwae , “ Cino gwae hegehegediyedi to'aha 'adi sanapu ? ”
42008010	Ma tauna 'igwaeya , “ Comi Yehoba 'oimiya 'itagwala pwaiya ma 'ina loina 'alodi moisa 'ana tosanapuwao , ma hesi tomota baibaiwadi gwae hegehegedi sihesagoheya , ma 'ana nuwasabwalena geya , ma wete 'ana nuwasabwalena sibesebese ma gesowana silobaloba .
42008011	Ma gwae hegehegedi 'ana lihasa bewa gide : Patuina beno Yehoba 'ina gwae .
42008012	Ma patuwedi 'edai sibe'uwa taudi beno tomotaedi gwaemo sihesagoheya , ma Seitani 'inaoma ma 'atediyega gwaeyedi 'i'ewayahuleya , 'oinega gesowana sihemihemise ma 'abehega Yehoba 'i'abihetedi .
42008013	Ma patuwedi sibe'uwa bale'u loloda'uda'ulena 'oina tomotaedi taudi beno Yehoba 'ina gwae weyahina siyaliyaya , ma hesi geya lamudi 'ipa'apa'ala , weyahina 'idi hemisa geya madouna , ma 'eguma 'ebe tohona 'oidiya 'ilatu nata sibe'u .
42008014	Ma patuwedi talitali 'oidiya sibe'uwa , tomotaedi taudi gwaeina sihesagoheya , ma hesi 'idi nuwatuhu mabwaiyana 'itautauya wasawasao ta bale'u yaliyayaina ta wete ginaula baibaiwana 'oidiya , ma 'oinega Yehoba 'ina gwae 'oidiya geya huwaina 'ida latuwa .
42008015	Ma patuwedi bale'u bwebwe'ana 'oina sibe'uwa , taudi beno ma 'idi 'atetagwala gwaeina sihesagoheya , 'oinega sihe'alama'i'itana , ma Yehoba 'ina gwae 'oidiya 'ihuwa bwaibwaina . ”
42008016	Ma Yesu wete 'oidiya 'igwaeya , “ Geya 'aigeda taiya mayale 'ala'alasina 'ilagulagu dahwa walata bo sita 'oidiyega , ma hesi 'atamana 'ilagu ma 'aneyage hada 'ana tomiyao 'i'asilala 'oidiya .
42008017	Ceguma to ginaula 'atemiya wadahwediya , 'abwa 'asilalaina 'i'abilatuhe . Ma to'aha 'ulagu dahweya , 'abwa ginauledi 'ilolatuhe 'atamana .
42008018	“ Coinega wanuwatuhuyahi ma gwae wahesagoha bwaibwaini . Weyahina 'eguma taiya 'oina Yehoba 'ina tobwatobwa 'imiyamiya , nata tobwatobwaina 'ilohepoi . Ma taiya 'oina geya Yehoba 'ina tobwatobwa 'imiyamiya , ma 'iboinamo 'inuwatuhuya 'abehega Yehoba 'ina tobwatobwa 'oina 'imiyamiya , nata Yehoba tobwatobwaedi 'oinega 'i'ewayahuledi . ”
42008019	Ma muliyetega Yesu sinana ma tasinao sinaoma sabi 'itaina , ma boda madou hedada , 'oinega geya sowasowahina ma siluhu Yesu 'oina .
42008020	Ma gwaemo sihewasaeya , sigwae , “ Bada , sinau ma tasimwao wa'italatu 'atamana sitotoholo , ma nuwanuwadi 'owa . ”
42008021	Coinega Yesu 'ihegwaediya , 'igwae , “ Geya siboimo , ma hesi 'eguma taiyewedi Yehoba 'ina gwae sihehesagohe ma simulimuliye , beno taudi sinagwao ma tasigwao . ”
42008022	Caigeda tuta Yesu ma 'ana tomuliyao sigeluwa , ma 'oidiya 'ihepwaila , 'igwaeya , “ Tahabala hali tupwa . ” Ta si'u'eya ,
42008023	ma sipilipili ma Yesu 'i'eno'eno ta 'i'eno sineya . Eeta wediliya madouna 'itowama ma dibana madouna sisiwasiwa taona wagai , ma 'i'iuna ma sidamana .
42008024	Coinega loheloheyaedi Yesu silohanohanoya ma sigwae , “ Bada 'utoholo , 'i'iunamo tadamana ! ” Coinega 'itoholowa ma yaumai ma bagodu 'iheliyediya , 'igwae , “ Walolagu ! ” Ta silolaguwa ma 'idaumwala .
42008025	Ma Yesu 'ana tomuliyao 'ihegwaediya , 'igwae , “ Comi togidega , geya wahemihemisaegau , 'awa ? ” Ma taudi sideba mwadina , ta wete nuwadi 'ihenainaida , ma siboidimo 'oidiya sigwae , “ To loheya hede bewa ? Ta yaumai ma dibana 'iloinaediya ma 'enana sihesagoheya ! ”
42008026	Ma Galili hali tupwa sihabala pwaiya ta siluhuwa meGelasine 'idi gadowa .
42008027	Coinega Yesu 'isuluwa dabala , ma toni'asa 'aigeda 'ilatuma . Loheyaina mwalo 'alona hi'ahi'a siluhuwa ma 'oina simiyamiya . Ma loheyaina tuta dudulena 'ale'o geya 'ida 'oteya , ma hada 'oidiya geya 'ida miya , ma hesi 'ina 'ebemiya galiha duluhina 'oidiya .
42008028	Coinega loheyaina Yesu 'i'iteya ma 'ibwau ta 'ibe'u 'eno talutalubu'iya , ma 'ibwau waiwaiya , 'igwae , “ Yesu yo , 'owa Yehoba Tohewaiwai hedada Natuna , to'aha 'utohotoho ma 'abehega 'upaihowa 'oiguwa ? Tuwa ! Sahena 'u'abi'abi hemuyemuyegau . ”
42008029	Gwae bewa 'i'inaneya weyahina Yesu 'ihegwae pwaiya , 'igwaeya “ Hi'ahi'a , loheyaina beno 'oinega 'ulatu . ” Ta wanuwatuhu 'abehega loheyaina mwalo tuta baibaiwana hi'ahi'a 'i'abi'abi heyauyaule , 'oinega si'abiyahiya ma nimana ta 'ahena sipaidiya gulaha pwawati , beno seni 'oidiyega , ma tuwa seniyedi 'iupaupadi ta wete hi'ahi'a loheyaina 'itautauye tupwa yoho 'awawa .
42008030	Coinega Yesu loheyaina 'ihesilaleya , 'igwae , “ Togidega saniu ? ” Ma tauna 'igwaeya , “ Sanigu Baibaiwa Hedada , weyahina hi'ahi'a baibaiwadi siluhu pwaiya 'aloguwa ta simiyamiya . ”
42008031	Ma yaluyaluwaedi 'enadi Yesu 'oina si'ahwanoi waiwai sigwaeya , “ Sahena 'uulaula suluhemai gaula 'ebesilahe 'oina ,
42008032	ma hesi 'uhesumanemai ma 'aluhu bawe bodaidi nage siduladula 'oyai . ” Coinega 'itagwala ,
42008033	ta silatuwa loheyaina 'oinega ma bawe 'oidiya siluhuwa . Nage 'oina baweyedi siheyauyauleya , ma mabwaiyadi sipili butubutu ta 'ade'adewala sibe'uwa , ta holai sidamana .
42008034	Ma bawe 'adi to'itayahinao baweyedi 'idi silahe si'iteya ta simatauta , 'oinega sidena ta sitauya 'asai , ta wasaina to'aha gide si'iteya sihepwailediya gogo madoudi ta gogo 'i'iudi tomotaedi 'oidiya .
42008035	Coinega tomotaedi sinaoma ma 'abehega taudi matadiyega si'ita to'aha 'ilatuwa . Sinaoma Yesu 'oina ma loheyaina si'iteya , mwalo hi'ahi'a 'alona simiyamiya 'ibwebwe'ana pwaiya , ma 'ale'o 'i'oteya , ma Yesu 'ahena deina 'imiyamiya . Nage 'oina mabwaiyadi simatauta .
42008036	Ma tohewasaedi tomota 'oidiya sihe'ote'otetela togidega loheyaina 'ibwebwe'ana 'esa .
42008037	Coinega meGelasine mabwaiyadi simatauta madouna , ma Yesu silohesohesoiyeya ma 'abehega 'i'ebesinedi . Coinega Yesu 'idobiya wagai ta 'igeluwa , ma sitauya .
42008038	Ma loheyaina 'i'abihe bwebwe'aneya Yesu 'oina 'i'ahwanoiya 'igwae , “ Sowasowahina yamuliyego ? ” Coinega Yesu 'ihegwaeya ,
42008039	'igwae , “ Geya . Ma hesi 'uhila ma 'utauya 'asai , ma to'aha gide Yehoba 'oiuwa 'ipaihoweya 'uhepwaila dadane . ” Eeta loheyaina 'itauya gogoina 'alonega , ma Yesu 'ina paihowa waiwaina 'ihe'ote'oteteliya tomiya'asa mabwaiyadi 'oidiya .
42008040	Ma Yesu ma'ana tomuliyao sihabala hila , ma boda madouna ma'idi yaliyaya sihesohoteya , weyahina tauna tuwa siyamwayamwa .
42008041	Coinega 'aigeda loheya 'iluhu latuma , sanina Yailo , tauna 'idi hada tapwalolo 'ana to'itayahina . Cinaoma ma Yesu 'ahena 'i'etuluha , ma 'igwaeya , “ Bada tatau 'igu hada ,
42008042	ma natugu 'ilohala madouna 'u'abihe bwebwe'ane . Tauna tuwa natugu 'aigeda tuwa , 'ana bolime tuwelo , hadai 'i'eno'eno , tuta 'i'iuna ma 'i'amasa . ” Coinega ba'idana sitauya . Ma Yailo mahetena 'edai sitautau ta boda madouna simuliyediya , siheheduidui .
42008043	Ma bodaedi 'alodiya 'aigeda wahine mahetediu , ma'ana lohala . Lohalaina beno bweyahina 'idaudau bolime tuwelo 'oidiya , ma tuwa 'abwa 'idaudau . Tuta baibaiwana to'abimuya sitohotoho ma 'abehega si'abihe bwebwe'ane , ma geya sowasowahidi .
42008044	Wahineina Yesu mulinega 'inaoma ma 'ana 'ale'o papalina 'i'abitohoya , ta bweyahina 'ina dau 'iyapasa mwayamwayauwa .
42008045	Eeta Yesu 'isalutuwama , 'igwaeya , “ Hei ! Taiya 'i'abi tohogauwa ? ” Ta mabwaiyadi siuhala , ma hesi Pita 'ihegwaeya , 'igwae , “ Bada , bodaedi siheheduidui ta 'oiuwa situpa . ”
42008046	Ma Yesu 'igwaeya , “ Geya ! Caigeda taiya 'agu 'ale'o 'i'abitohoya , weyahina yalotohoya 'oiguwega waiwai 'ihapwesa , ta to'abi tohonaina 'oina 'ihabala . ”
42008047	Ma wahineina 'isanapuya 'abehega Yesu 'isanapu pwaiya 'ina paihowa , 'oinega 'inaoma ma'ina 'ateyoho , 'ibe'u talutalubu'iya Yesu 'ahena , ma boda matadiya 'ina 'abitohona lamuna 'ihepwaila latuheya , 'igwae , “ Bada , nuwanuwagu yabwebwe'ana , 'oinega 'a 'ale'o ya'abitohoya , ma yabwebwe'ana mwayamwayauwa . ”
42008048	Ma Yesu wahineina 'ihegwaeya , 'igwae , “ Natugu , 'ino hemisa 'oinega 'ubwebwe'ana pwaiya , Cutoholo ma'ino yaliyaya 'utauya . ”
42008049	Yesu 'abwa 'igwaegwae wahineina 'oina , ma tutaina 'oina Yailo 'ina hadega 'ina topaihowa 'aigeda wasa 'i'eweyama Yailo 'oina , 'igwaeya , “ Taubada , natuu yawasina 'igumwala pwaiya , ma sahena tohe'itaina 'ina tuta wete 'uuleule . ”
42008050	Wasaina bewa Yesu 'ihesagoheya ma Yailo 'ihegwaeya , 'igwae , “ Sahena 'u'ate'ateyoho . Ma hesi 'uhemisaegau 'abehega natuu nata 'ibwebwe'ana . ”
42008051	Coinega sitauya ma 'asai sihapwesa , ma Yesu boda mabwaiyadi 'i'ausidiya ma sahena hadaina 'oina siluhuluhu , tuwa beno nuwanuwana Pita ta Yoni ta Yemesa , ma wete gwamaina tamana ta sinana mahetenao siluhu .
42008052	Ma boda hadai 'abwa tuwa sidoudou ta wete siwuiwui gwamaina weyahina . Coinega Yesu 'i'ausidiya 'igwae , “ Tuwa ! Dou walolagu ! Weyahina gwama geya 'i'amasa , ma hesi tuwa 'i'enosineya . ”
42008053	Ma mabwaiyadi Yesu simaluweya , weyahina sisanapuya 'abehega 'i'amasa pwaiya .
42008054	Coinega Yesu gwama nimana 'i'abiyahiya ma 'ihegwaeya , 'igwae , “ Gwamasine , 'utoholo . ”
42008055	Ta gwama dumwaluna yawasina 'ihilama ma 'itoholowa . Ma Yesu gwamaina sinana ma tamana 'oidiya 'igwaeya , “ Ce'ahai wa'ebwae ma 'i'ai . ”
42008056	Nage 'oina tamana ma sinana nuwadi 'ihenainaida moisa . Ma Yesu wete 'ihenuwa laguwediya 'igwae , “ Sahena 'aigeda taiya 'oina wahehepwaila 'igu paihowa bewa weyahina . ”
42009001	Ta Yesu 'ina topaihowao site tuwelo 'ibwau 'autedima , 'adi loina ma waiwai 'i'ebwaediya , sawasawahidi hi'ahi'a tomota 'oidiyega siula latuhedi , ma wete 'adi lohalao si'abihe bwebwe'anedi .
42009002	Coinega 'ihewasediya ma 'abehega Yehoba 'ina hetoloina tomota 'oidiya siguguyae , ma wete lohalao si'abihe bwebwe'anedi .
42009003	Ma wete 'ina guguya 'oina 'iloinaediya , 'igwae , “ Sahena 'aigeda to'aha wa'ewa'ewa . Sahena guna bo peha bo 'e'ahai bo mane , bo 'ami 'wama 'eluwa .
42009004	Ma 'eguma to hada 'oina sibwauwegomi ma waluhuluhu , hadaina 'oina wahetaumana ma 'ana siga tupwaina wa'ebesine .
42009005	Ma 'eguma to 'asa 'oina geya sitoegemi 'idi hada 'oidiya , gogoina namonamoina 'ahemiyega walohutuhutu yahuledi ma wa'ebesinedi , ma 'oinega wahe'itadi 'abehega nata mwau 'oidiya 'ilatu . ”
42009006	Ma 'oinega topaihowaedi sitauya , ta tupwa mabwaiyana 'oidiya sisakowasiya ma tetela bwebwe'ana siloguguyae , ma wete tolohalao tupwa 'aigeda 'aigeda 'oidiya si'abihe bwebwe'anediya .
42009007	Ma hesi Helodi , tauna Galili 'ana toloina , ginauledi bewa silatulatu tetelidi 'ihesagohediya , ta nuwana 'ihenainaida madouna weyahina tupwadi tomota sigwaeya , “ Yoni to'abihebabitaiso 'abehega 'amasega 'itoholo hila , ”
42009008	ma tupwadi sigwaeya , “ Bo nuwana Ilaitiya 'ilatuma , ” ma wete tupwadi sigwaeya , 'abehega “ Tauna 'aigeda palopita miyamiyaina 'i'amasa ta tuta bewa 'itoholo hilama . ”
42009009	Ma Helodi hesi 'igwaeya , “ Yoni taugu 'igu loinega ta 'ani'ona si'upweya . Ma to loheya hede beno sigwaegwaene . ” Nage 'oina Helodi 'itoho waiwai ma 'abehega Yesu 'iloba .
42009010	Ma Yesu 'ina topaihowaowedi 'idi sakowasiyega sihilama , ta 'idi paihowa mabwaiyana sihe'ote'oteteliya Yesu 'oina . Ta muliyetega 'idi badaina 'itoediya , ta ba'idanao sitauya 'aigeda gogo sanina Bedeseida 'oina , ma 'abehega siboidimo nobwa simiyamiya .
42009011	Ma geya sowasowahidi , weyahina boda wasa sihesagoheya , ma Yesuina simulimuliyeya ta sinaoma 'oina . Coinega Yesu 'oidiya 'itagwala ma Yehoba 'ina loina weyahina 'ihe'itediya , ma wete 'adi lohalao 'i'abihe bwebwe'anedi .
42009012	Simiyamiya ta sinala 'isopuwa ma sitetuwelowedi sinaoma ma Yesu sihegwaeya , sigwae , “ Bada , boda bewa 'uhesumanedi ma sihila gogo deidiya , ma nobwa 'e'ahai ma 'ebe'eno sibesa , ma 'oidiya si'aiyawasi . Weyahina bewa 'ebwa yoho 'awawa . ”
42009013	Coinega Yesu 'oidiya 'igwaeya , “ Togidega , 'omi nata geya wahehe'aidi , 'awa ? ” Ma taudi sigwaeya , “ Togidega nata 'ahe'ai 'esedi ? Weyahina 'ama geya baibaiwanamo . Beledi nima ma silahana luwa situpwa . Togidega , nuwanuwau 'abehega 'atau ma bodaedi 'adi 'agimwane ? ”
42009014	Ma bodaedi 'oidiyega loheloheyamo 'adi baibaiwa gide paibi tausani . Coinega Yesu 'ana tomuliyao 'ihegwaediya , 'igwae , “ Tomotaedi wawatahidi ma 'idi boda 'oidiyega walagudi , gide tomota pipiti boda 'aigeda 'aigeda 'oidiya , ma gide simiyatoi 'esa . ”
42009015	Ma 'ina loinaina mabwaiyana gide sipaihoweya ta simiyatoiya 'idi boda 'oidiya .
42009016	Coinega Yesu beledi nima ma wete silahana 'eluwa 'i'ewediya , ma galewa 'i'ita haneya , ta 'e'ahaiyedi weyahidi 'igwae helauwa . Ma muliyetega 'ihisidiya ma 'ana tomuliyao 'i'ebwaediya ma siheguyai tomota 'oidiya .
42009017	Coinega mabwaiyadi si'aiya ta simwausuwa , ma 'e'ahai tupwatupwadi sihegogonediya , ta boha tuwelo silohemahediya .
42009018	Ta Yesu ma'ana tomuliyao sitauya , ma muliyetega Yesu 'iboi 'imiyamiya , ma Yehoba 'oina 'i'ahwa'ahwanoi . Ma 'ina 'ahwanoi 'igumwala ta 'ana tomuliyao 'ihesilala 'oidiya , 'igwae , “ To'aha tomota 'idi gwae weyahigu , 'abehega taiya taugu ? ”
42009019	Ma taudi sigwaeya , “ Tomota tupwadi sigwae 'abehega 'owa Yoni to'abihebabitaiso , ma tupwadi sigwae 'abehega 'owa Ilaitiya , ma tupwadi sigwae 'abehega 'owa 'aigeda palopita nugenugetana 'amasega 'utoholo hilama . ”
42009020	Coinega wete 'ihesilalediya , 'igwae , “ Ma 'omi togidega 'imi nuwatuhu 'abehega taiya taugu ? ” Ta Pita 'igwae , “ Cowa To'abihetena , Yehoba 'oinega . ”
42009021	Nage 'oina Yesu 'ana tomuliyao 'iloina pa'alediya ma sahena sihehepwaile tomota 'oidiya .
42009022	Ta wete 'ihegwaediya , 'igwae , “ Taugu Loheyaiguina ma 'abwa muya madouna yaloba . Weyahina babadao ma topwaoli madoudi ma wete loina 'ana tohe'itao nata siguipailegau ma silohe'amasigau , ma sabwelo hetoina 'oina Yehoba 'i'abihetoholo hilegau . ”
42009023	Muliyetega mabwaiyadi 'oidiya 'igwae , “ Ceguma taiya 'owa nuwanuwau ma 'umuliyegau , sahena 'uboi weyahiu 'unuwanuwatuhu . Ma hesi 'uboi 'a kelose 'u'ahali sabwelo 'aigeda 'aigeda ma 'oinega 'umuliyegau .
42009024	Ma 'eguma taiya yawasina 'inuwahi 'abwa yawasina 'ihe'waihi . Ma 'eguma taiya yawasina weyahigu 'itagwale ma 'i'amasa , tauna 'abwa yawasina 'ausalana 'iloba .
42009025	Ceguma 'ida wasawasao madou hedada talobadi beno ginaula bwagabwaga , ma hesi ginaula madouna beno yawasida bwebwe'ana . Weyahina 'eguma yawasida bwebwe'ana tahe'waihi , beno mwau hedada .
42009026	Taugu Loheyaiguina , ma 'eguma taiya 'owa weyahigu 'udebamwadina ma wete 'igu he'ita weyahina 'udebamwadina ma 'uuhalegau , 'abwa yauhalego tutaina 'eguma yahilama ma'agu hepwatu ta ma'igu 'asilalaina , ta wete Tamagu ma'ina aneloseyao 'idi 'asilalaina 'oiguwa .
42009027	Yagwae moisa 'oimiya 'abehega tomota tupwami geya'abwa wa'ama'amasa ta 'ana siga Yehoba 'ina hetoloina matamiya wa'ita . ”
42009028	Gwaeyedi bewa sigumwala ma gide wiki 'aigeda mulina , Pita ta Yoni ta wete Yemesa Yesu 'itoediya , ma mahetenao sihaneya 'aigeda 'oya 'oina sabi 'ahwanoi Yehoba 'oina .
42009029	Ma 'abwa tuwa Yesu 'i'ahwa'ahwanoi , ma manina 'ana 'ita 'ibuiya ta wete 'ana 'ale'o wa'ewa'e'ena moisa .
42009030	Nage 'oina loheya 'eluwa silatuwa , ma Yesu mahetediu sihehegwaegwae , taudi beno Mosese ma Ilaitiya .
42009031	Taudi wete 'oidiyega 'asilala 'i'asi'asilala , ma Yesu mahetediu sihehegwaegwae Yesuina 'ina 'amasa 'abwa Yelusalema 'oina weyahina .
42009032	Ta Pita ma'iyanao si'enosinediya , ma 'oinega si'eno toholowa , ma 'asilala madouna si'iteya 'isae Yesu ma'iyanao 'oidiya .
42009033	Nata ma siteluwaedi Yesu si'ebesine , ma Pita 'i'apulagata ma 'igwae , “ Bada , bwebwe'ana 'eguma taudi siteluwaedi mahetedai 'abwa tamiyamiya , ma 'oinega 'imi yoheyohe 'etoi 'a'abidi , 'aigeda 'owa weyahiu , ma 'aigeda Mosese weyahina ma wete 'aigeda Ilaitiya weyahina . ” Beno Pita tuwa 'igwaegwae bwagabwaga .
42009034	Pita 'ina gwae 'abwa geya 'ilosalohi , ta tabwanidiya yalowa 'isuluma ta 'i'ahuhe taluhidiya , 'oinega sitetoiyedi simatauta .
42009035	Ma yaloha 'oinega 'enana sihesagoheya , 'igwae , “ Bewa Natugu bwebwe'ana hedada , 'ina gwae wahesagohedi . ”
42009036	Ma 'enanaina 'igumwala ta Yesu 'iboinamo si'iteya 'itotoholo . Saugaina nage 'oina to'aha gidemusa matadiya si'iteya geya 'eta taiya 'oina sihepwaile , ma sidahweya .
42009037	Gona 'i'adaleya ta Yesu ma'ana tomuliyao 'oyega sisuluma 'asai , ma boda madouna mahetediyao sihelobaloba .
42009038	Ma 'aigeda loheya bodaedi 'oidiyega Yesu 'i'iteya ta 'iwuiya , 'igwae , “ Tohe'ita , nuwanuwagu ma natugu 'u'abihe bwebwe'ane , tauna natugu 'aigeda tuwamo .
42009039	Ma tuta baibaiwana 'eguma hi'ahi'a gwamaina 'i'abiyahiya , natuguina 'iwuiwui madouna ma 'ihehebwasubwasumo , weyahina 'itaitai ma 'ahwanega gwalabuso silatulatu . Tuta baibaiwana gidemusa 'i'abi'abi hemuyamuya .
42009040	Ma 'a tomuliyaedi ya'ahwanoiyediya ma 'abehega hi'ahi'aina siulalatuhe , ma geya sowasowahidi . ”
42009041	Coinega Yesu 'oidiya 'igwaeya , “ Mehau 'omi hede togidega ? Ta debami pa'ala hedada ! Nuwana geya wahemisaegau , 'awa ? Cimi debapa'alina 'oinega yalowahi'wata . ” Coinega loheyaina 'ihegwaeya , 'igwae , “ Natuina 'u'eweyama 'oiguwa . ”
42009042	Ma gwamaina 'inaoma Yesu 'oina , ta hi'ahi'a gwamaina 'iulasuluheya bale'uwa ta 'itaiya , 'oinega Yesu 'iloina ma yaluyaluwaina 'ilatuwa ma gwamaina 'ibwebwe'ana . Ta muliyetega Yesu gwamaina 'itoeya tamana 'oina .
42009043	Tuta nage 'oina tomota mabwaiyadi Yehoba 'ina waiwai si'iteya , 'oinega nuwadi 'ihenainaida madouna . Ma tomotaedi 'abwa sihehenainaida 'ina paihowa weyahina , ma Yesu 'ana tomuliyao 'ihegwaedi ,
42009044	'igwaeya , “ Cigu gwae bewa nata yahepwaile 'oimiya wanuwatuhuyahi bwaibwaini , beno taugu Loheyaiguina 'i'iunamo ma sitebae ma 'agu 'alehao 'oidiya si'ebwayaegau . ”
42009045	Nage 'oina 'i'abi he'wani bwaibwainidiya , 'oinega geya sowasowahina ma ginaula bewa weyahidi nuwadi 'isabwalena , ma Yesu 'oina geya sihesilala ma 'abehega 'ida he'itae 'oidiya , weyahina simatauta .
42009046	Ta muliyetega 'ana tomuliyaowedi sihe'ohe'oheya 'abehega taiya 'oidiyega 'adi tohanugeta .
42009047	Ma Yesu hesi 'idi nuwatuhu 'isanapudiya . Coinega gwama 'aigeda 'itoeyama ta deina 'ihetoholoya ,
42009048	ma 'ihegwaediya , “ Gwama bewa wa'ita . Ceguma taiya 'owa gwama bewa weyahigu 'uhelauwe , 'owa beno 'uhelau pwaigauwa , ma wete 'agu Tohewasaina 'uhelau pwaiyeya . Coinega 'eguma taiya 'oimiyega sanina geya madouna tauna 'ihane hedadeya . ”
42009049	Ma Yoni 'i'apulagata ma 'igwaeya , “ Bada , 'aigeda loheya 'a'iteya ta saniuwega hi'ahi'a 'iulaula hapwesedi . Eeta 'a'ausiya , weyahina loheyaina geya 'ida boda . ”
42009050	Ma Yesu 'igwaeya , “ Sahena wa'au'ausi ! Weyahina 'eguma taiya tauna geya 'ilolo'alehegomi tauna 'ami to'abihetena . ”
42009051	Sabweloina 'ihahohoyama ta Yesu 'ihila galewa , 'oinega 'ina nuwatuhu 'ilaguya ma 'abehega 'itautau Yelusalema . Coinega 'itoholo ma ma'ana tomuliyao sitauya .
42009052	Sitautauya , ma Yesu 'ana tomuliyao tupwadi 'ihewasa nugetediya , meSameliya 'idi gogowa , ma 'abehega 'ebe'aiyawasi weyahina si'atububu .
42009053	Ma hesi tomiya 'asaedi geya 'oidiya sitagwatagwala , weyahina sinuwatuhuya Yesu geya 'idi gogo 'oina 'itautauya , ma hesi 'itautauya Yelusalema .
42009054	Yemesa ta Yoni gwae bewa sihesagoheya , ta Yesu 'oina sigwaeya , “ Bada , togidega ? Sowasowahina taloina ma 'aiwe 'ala'alata galewega 'isuluma 'i'alahe gumwalidi ? ”
42009055	Ma Yesu 'igwaeya , “ Tuwa ! Sahena gide . ”
42009056	Ma 'oinega hali gogowa sitauya .
42009057	Sitautauya , ta 'aigeda loheya 'inaoma ma Yesu 'oina 'igwaeya , “ Taugu nuwanuwagu ma yamuliyego . To tupwa 'oina 'utautauya yamuliyego . ”
42009058	Coinega Yesu loheyaina 'ihegwaeya , 'igwae , “ Cedewa totopwatula ma'idi gaula ma wete bwasumo ma'idi nehwa , ma taugu Loheyaiguina geya 'igu 'ebe'enomo . ”
42009059	Coinega heluwena wete 'inaoma ma Yesu loheyaina 'oina 'igwaeya , “ Cumuliyegau . ” Ma tauna 'igwaeya , “ Bada , 'utagwalegau ma nugeta yahila , ma tamagu yayamwa 'ina 'amasa weyahina , yagalihe , ma muliyetega yamuliyego . ”
42009060	Ma Yesu 'igwaeya , “ Tuwa nobwa tamauina , ma taudi to'amasa 'idi to'amasa sigalihedi . Ma 'owa hesi 'ino paihowa 'abehega 'uhetohalewasa Yehoba 'ina 'ebeloina weyahina . ”
42009061	Ma hetoina wete 'inaoma ta 'igwaeya , “ Bada bwebwe'ana ma yamuliyego , ta 'utagwalegau ma nugeta yahila ma 'igu susuwao yahelauwedi , ma muliyetega yamuliyego . ”
42009062	Coinega Yesu wete 'ihegwaeya , 'igwae , “ Ceguma taiya 'owa nuwanuwau ma 'upaihowa ta ma'ino henuwanaluwa , geya 'a lobwaina ma Yehoba 'ina 'ebeloina weyahina 'upaihowa . ”
42010001	Tuta nage mulina , tupwadi wete 'ana tomuliyao 'ihesinuwediya , sebeniti 'adi baibaiwa , ma 'eluwa 'eluwa 'ihesumane nugetediya gogo baibaiwadi 'oidiya , ma 'ane toni'asa si'atububudi Yesu 'ina tauyama 'oidiya weyahina .
42010002	Ma 'ihegwaediya , 'igwae , “ Celi'eli bwebwe'ana ma to'eli'eli 'omi tupwamimo , 'oinega toni tanoha 'oina wa'ahwa'ahwanoi ma 'ane topaihowao wete 'ihesumanedi 'ina tanoha sabi 'elina .
42010003	Sauga bewa yahesumanegomi , watauya gide sipi manamanasamina 'edewa lolosasaidi gamwagamwanidiya .
42010004	“ Sahena mane wa'ewa'ewa , sahena 'e'ahai mabohaidi , sahena 'ami butu wa'ewa'ewadi . Ma 'eguma 'edai watautau sahena tomota mahetemiyao wahehegwaegwae .
42010005	“ Ma 'eguma 'aigeda hada 'oina waluhu , nugeta wahegwaedi , wagwae , ‘ Daumwala 'oimiya . ’
42010006	Ma 'eguma nuwadaumwala 'ana topaihowao simiyamiya , 'imi helauina 'oidiya 'ida miyamiya . Ma 'eguma geya , tuwa helauina 'ihilawa 'oimiya .
42010007	“ Ma 'eguma hadaina 'oina wamiyamiya , ma to'aha 'ami , nuwana 'ami we'aha matamiya silagu tuwa wa'ai , weyahina topaihowao 'ilobwainediya ma 'adi 'iluwana siloba . Ma sahena watautau hali hada 'oidiya , ma hesi hadaina 'oina waluhu nugeta 'oina tuwa wamiyamiya .
42010008	“ Ma 'eguma to 'asa 'oina si'ahe sohetegomiya ma 'oidiya waluhuwa , ma to'aha matamiya silagu latuheya , tuwa wa'ai .
42010009	Ma wete gogoina 'oina wamiyamiya 'idi tolohalao wa'abihe bwebwe'anedi , ma wete toni 'asao wahegwaedi , wagwae , ‘ Yehoba 'ina loina 'i'iunamo ma 'ilatu 'oimiya . ’
42010010	Ma 'eguma to 'asa 'oina walatu ma silogwahategomi , mulimuliya 'eda 'oidiya wahahila ma wahegwaedi , wagwae ,
42010011	‘ Wa'ita , 'imi gogo nenegwalina 'ahemega 'a'alohutuhutu yahule , ma wasanapu 'abehega Yehoba 'ina loina deimiya 'imiyamiya ! ’
42010012	Yagwae moisa 'oimiya , 'abwa bwa'omatana 'ana tuta 'oina taudi gogowedi silogwahategomiya loina madou hedadena siloba , ma geya gide meSodoma 'adi loina . ”
42010013	Coinega tupwaedi 'ana tomiyao 'ihegwaediya , 'igwae , “ MeKolesini ta meBedeseida 'atemuyamuyaimi . Weyahina 'igu paihowa 'ebe henainaidaedi yapaihowa pwaidiya matamiya ma hesi geya wanuwabui , ma hesi 'eguma meTaiya ta meSaidoni 'oidiya yada paihowediya , beno mwalohene sida nuwabui pwaiya , ma sibauwa 'adi 'ale'owega sida 'otedi ta giba 'oidiyega sida gibediya , ta sihe'itaedi 'abehega mumuga galana 'oidiyega sinuwabui pwaiya .
42010014	Ma 'omi hesi geya uleulena . Coinega bwa'omatana 'ana sabweloina 'oina Yehoba 'abwa meTaiya ta meSaidoni 'i'atemuyamuyaedi , ma 'omi geya .
42010015	Ma meKapaneumi 'omi togidega , 'abehega wa'abilagasigomi galewa , 'awa ? Nata geya ! Ma hesi nata siulasuluhegomi Bwebweso 'oina . ”
42010016	Ta 'ana tomuliyaowedi 'oidiya 'igwaeya , “ Ceguma taiya 'imi gwae 'ihesagohedi , beno taugu 'igu gwae 'ihesagoheya . Ma 'eguma taiya 'ilogwahategomi taugu wete 'ilogwahategauwa . Ma wete 'agu Tohewasaina 'ilogwahateya . ”
42010017	Ma 'ana tomuliyaowedi site sebeniti 'idi paihowega sihilama , ta ma'idi yaliyaya Yesu 'oina sihe'ote'otetela , sigwaeya , “ Bada , 'eguma welabanao bo hi'ahi'a saniuwega 'aloinaediya , ta sihapwesa . ”
42010018	Ma Yesu 'oidiya 'igwaeya , “ Tomudulele ya'iteya galewega 'isulusuluma gide tuwa namala 'ina pili .
42010019	Coinega wasanapu 'abehega ya'abihewaiwai pwaigomiya ma 'oinega sowasowahimi wahewaiwai 'ada 'alehaina 'ina paihowa mabwaiyana 'oidiya , ma 'eguma mwata bo ganihana wabasa yahidi , sahena wamatamatauta , weyahina gesowana to'aha si'abihe galegomi . ”
42010020	Ta wete 'ihegwaediya , “ Moisa 'imi paihowa hi'ahi'a 'oidiya waiwaina , ta weyahina wayaliyaya , ma beno geya ginaula madouna , ma hesi 'imi 'ebeyaliyaya madouna 'eguma sanimi galewa silele pwaidiya . ”
42010021	Tuta nage 'oina Yaluyaluwa Tabuna Yesu 'i'abihe yaliyayaeya , ta 'igwaeya , “ Yauwedo Tamagu , 'owa galewa ta bale'u 'adi Toloina , nuwasabwalena bewa 'udahweya tosonogao ma tonuwasabwalenao 'oidiyega , ma hesi gwagwama 'i'iudi 'oidiya 'uhe'itaeya . Moisa Tamagu , 'ino nuwatuhu bwebwe'ana bewa . ”
42010022	Nage tutaina 'oina wete 'igwaeya , “ Ginaula mabwaiyadi Tamagu nimaguwa 'ilagudiya , ma Tamagu 'iboimo 'isanapugauwa , ma Taugu wete yaboimo Tamagu yasanapuya , ma wete taiyewedi taudi 'eguma nuwanuwagu ma Tamagu yahe'itae 'oidiya , taudi wete sida sanapu . ”
42010023	Coinega Yesu 'ilo'ita lohihila 'ana tomuliyao 'oidiya ma 'ihegwaediya , 'igwae , “ Comi ma'imi yaliyaya , weyahina ginaulaedi matamiyega wa'ita'ita .
42010024	Yagwae moisa 'oimiya 'abehega mwalo palopitao ta toloinao baibaiwadi nuwanuwadi ma ginaulaedi si'itadi , ma hesi geya si'ita'ita , ta wete gwaeyedi wahesagohediya taudi wete nuwanuwadi ma 'abehega sihesagohedi , ta geya sida hesagohediya . ”
42010025	Ma 'aigeda loina 'ana tohanugeta 'itauyama ma Yesu 'oina 'ihesilala sabi tohona , 'igwaeya , “ Bada , to'aha yapaihowa ma yawasigu hataya yada loba ? ”
42010026	Coinega Yesu 'igwaeya , “ Loinaedi Mosese 'ilelediya Buki He'asisi 'oina , 'usanapu pwaidiya , 'awa ? ”
42010027	Ma loheyaina 'igwaeya , “ Cehe , loina bewa gidemusa , ‘ Cino Bada Yehoba 'uda helauwe 'ateu ta yaluyaluwau ta 'ino waiwai ta 'ino nuwatuhu mabwaiyadi 'oidiyega . Ma wete 'iyamwao 'uda helauwedi gidemusa 'uboi 'uhelauwego . ’ ”
42010028	Coinega Yesu 'igwaeya , “ Beno gwae moisa , 'oinega gide 'uda paihowa 'ese ma yawasiu hataya 'uda loba . ”
42010029	Ma loheyaina 'ina nuwatuhu 'abehega tauna todumwalu , 'oinega Yesu wete 'oina 'ihesilala hila , “ Taiya hede 'iyagu ? ”
42010030	Coinega Yesu gwae hegehegediyega loheyaina 'ihegwaeya , 'igwae , “ Caigeda loheya Yelusalemega 'itoholowa ma 'itautauya Yeliko , ta 'edai toyagaha 'ilobediya ma si'abiyahiya , 'ana 'ale'o si'igalidiya ta sihunu geyogeyoiya , 'i'iunamo 'i'amasa , ma si'ebesineya ma sitauya .
42010031	Sitauya , ma loheyaina 'i'eno'eno eeta 'aigeda topwaoli 'ihapwesama , ma tohesilaeina 'i'iteya , ma 'inaowa ma 'eda papalinega 'itauya .
42010032	Ta wete gide topwaoli 'adi tolema 'aigeda 'itauyama , ta loheyaina 'i'iteya , ta wete 'i'e'ebubuyamo ma 'i'ebesineya .
42010033	Ma muliyetega 'aigeda gwama Sameliya 'ihapwesama , ma loheyaina 'i'iteya ta 'i'atemuyamuyaeya .
42010034	Coinega deina 'inaowa , ma holowa ta waini 'ilagu latuhediya , ma 'ana hesilaeyedi 'oidiya 'isiwediya ma 'ipaidiya , ta muliyega 'ina hebai 'oina 'ido'oya ma ba'idana sitauya 'aigeda hada taumana 'oina ta nobwa 'i'itayahiya .
42010035	Gona 'i'adaleya , ma kina 'eluwa 'i'ewediya ma hadaina 'ana to'itayahina 'i'ebwaeya , ta 'ihegwaeya , ‘ Tohesilae bewa 'u'itayahi weyahigu , ma 'eguma 'ehisa wete mane 'ulaguya weyahina , taugu yahilama yagihedumwalu 'oiuwa . ’ ”
42010036	Coinega Yesu loheyaina 'ihesilaleya 'igwae , “ Taiya tohesilaeina 'iyana sitetoiyedi 'oidiyega ? ”
42010037	Ma loheyaina 'igwaeya , “ Tauna 'ana tohelauina . ” Coinega Yesu 'igwaeya , “ Beno gwae moisa , 'utauya ma gidemusa 'upaihowa 'esa . ”
42010038	Ma Yesu ma'ana tomuliyao sitauya ta silatuwa 'aigeda tupwa 'oina , ma wahine 'aigeda , sanina Malida 'itoeya 'ina hada .
42010039	Ma wahineina tasina wete 'imiyamiya , sanina Meli , ma Meliina 'inaoma ta Yesu deina 'imiyatoiya , ma 'ina gwae sabi hesagohena .
42010040	Ma Malida 'i'e'uleya ta 'ina paihowa baibaiwana . Coinega Malida 'inaoma Yesu 'oina ma 'igwaeya , “ Bada togidega ma tasigu ba'idau wamiyamiya , ma geya 'ida lemegauwa ? Sowasowahina 'uhegwae ma 'i'abihetegau 'awa ? ”
42010041	Ta Yesu 'igwaeya , “ Malida , togidega ma ginaula mabwaiyana weyahidi 'unuwanuwatuhu ,
42010042	ma hesi 'aigedamo ginaula madouna weyahina 'unuwatuhu , gidemusa tasiu Meli 'ina hesinuwa . Meli nuwanuwana ma 'igu gwae 'ida hesagohedi , 'oinega geya sowahina 'aigeda taiya 'i'ausi . ”
42011001	Caigeda tuta Yesu 'iboinamo tupwa 'aigeda 'oina 'i'ahwa'ahwanoi . Cina 'ahwanoi mulina 'ana tomuliya 'aigeda 'ihegwaeya , 'igwae , “ Bada , 'ahwanoi 'uhe'itemai , gidemusa Yoni 'ana tomuliyao 'ahwanoi 'ihe'ita 'esediya . ”
42011002	Coinega Yesu 'oidiya 'igwaeya , “ Bewa gide wa'ahwanoi 'esa , wagwae : Tamama , saniu 'ahe'asisiyane . Ca'ahwanoi 'oiuwa ma 'ane 'uloinemai .
42011003	Cama sabwelo 'aigeda 'aigeda nata 'u'ebwaemai .
42011004	Ta 'ima mumuga galadi 'unuwasamudi weyahina 'iyamayao 'idi puiyao 'oima 'anuwasamudi . Ma hesi sahena 'utohotohomai . ”
42011005	Ma Yesu wete 'oidiya 'igwaeya , “ Cahwanoi 'ana sanapu bewa gidemusa . Ceguma taiya 'owa 'aigeda 'a taumana hinuwana gamwana 'itauyawa 'oiuwa , ma geya 'aigeda to'aha 'oiuwa ma 'u'ebwae 'ana lohepa'ala weyahina , 'oinega 'ilobwainegowa ma 'iyau 'aigeda 'oina 'utauya ma 'u'ahwanoi , ma 'ugwae , ‘ Ciyagu , sowasowahina ma 'ulemegau ma beledi 'etoi 'u'ebwaegau ,
42011006	weyahina 'aigeda 'iyagu nige 'eda dudulenega 'itauyama , ma geya 'eta to'aha 'oiguwa ma 'ida lohepa'ala . ’
42011007	Ma 'eguma loheyaina hada 'alonega 'ino gwae 'ihemaiseyawa ma 'igwae , ‘ Ciyagu , sahena wahi'wata'wata 'ulagulagu weyahina manatugwao 'a'eno'eno , ma wete 'ahwa'eda ya'ausiya , 'oinega geya sowasowahina yalemego . ’
42011008	Ma 'eguma 'ihegagala 'oiuwa tuwa 'u'ala'ohe'ohe , ma 'oinega 'ida 'enotoholo , ma to'aha 'ino 'ahwanoi gidemusa 'i'ebwaego .
42011009	Coinega yahepwaila 'oimiya , wa'ahwanoi ma nata Yehoba 'i'ebwaegomi . Wete wa'ebesa ma nata waloba , ma wete wa'etunatuna ma 'oinega 'ahwa'eda 'iso'e weyahimi .
42011010	Weyahina 'eguma ta'ahwanoi Yehoba 'i'ebwaya 'oida , ma wete 'eguma ta'ebesa wete nata taloba , ma wete 'eguma ta'etunatuna , 'oinega 'ahwa'eda 'ida so'e .
42011011	Ma togidega 'omi gwagwama tamadiyao , 'eguma natumiyao silahana weyahina si'ahwanoi , mwata wa'ebwaedi ?
42011012	Nuwana pou weyahina si'ahwanoi ganihana wa'ebwaedi ? Geya bo ?
42011013	Moisa , 'omi togala ma 'imi 'ebwaya natumiyao 'oidiya wasanasanapu 'abehega ginaula bwebwe'ana wa'ebwa'ebwaedi . Gide wete Tamamiu galewa 'ina 'ebwaya 'oimiya bwebwe'ana hedada , ma 'eguma wa'ahwanoi 'oina , nata Yaluyaluwa Tabuna 'i'ebwaegomi . ”
42011014	Ma tutaina Yesu loheya 'aigeda 'ilobeya , tauna hi'ahi'a 'ina paihowega memenana 'ilidowa ma geya 'ida gwaeya , 'oinega Yesu hi'ahi'aina 'iula latuheya , eeta loheyaina 'ibwebwe'ana ma 'igwaeya . Nage 'oina tomota si'iteya ma nuwadi 'ihenainaida .
42011015	Coinega tupwadi sigwae , “ Hi'ahi'a 'idi badaina , Tomudulele 'ina waiwaiyega Yesu hi'ahi'aina 'iulalatuheya . ”
42011016	Ma tupwadi wete Yesu sitohoya ma 'abehega 'ila'ilala tupwadi 'ida paihowedi weyahidi , ma sida 'ahwamoisa 'abehega 'ina waiwai Yehoba 'oinega 'itauyama .
42011017	Ma Yesu bodaedi 'idi nuwatuhuina 'isanapu pwaiya , ma 'ihegwaediya , 'igwae , “ Tomudulele tauna 'iyanao gesowana 'ipa'ipa'idi . ” Ma wete 'igwaeya , “ Ceguma 'aigeda 'ebeloina 'oina loheloheya siwataha ma siboi silo'aleha , nata 'ebeloinaina 'iwe'a ma 'ibe'u . Ma wete gidemusa 'eguma 'aigeda susu taudimo silo'aleha , nata 'abwa 'idi miya 'igala .
42011018	Seitani wete gidemusa 'eguma ma'ina bodao siboidimo silo'aleha nata 'ina 'ebeloinaina 'ibe'u . Ma togidega ma wagwae 'abehega Tomudulele 'ina waiwaiyega hi'ahi'a yaula latuhedi ,
42011019	ma taiya hede 'ina waiwaiyega 'omi hi'ahi'a waula latuhedi ? Tomudulele 'oinega bo Yehoba 'oinega ? Bewa weyahina wanuwanuwatuhu ma wasanapu 'abehega taiya taugu .
42011020	Ma taugu hesi Yehoba 'ina waiwaiyega hi'ahi'a yaulaula latuhedi , 'oinega wada sanapu 'abehega Yehoba 'ina loina 'ilatu pwaima 'oimiya .
42011021	“ Seitaniina tauna gide 'aigeda loheya waiwaina , ta ma'ina 'ebe 'aleha 'ina hada madouna 'i'ita'itayahi , ma geya sowana 'aigeda taiya 'ina tobwatobwa 'i'abihegala .
42011022	Ma 'eguma 'aigeda loheya waiwai hedada 'ihapwesama , nata loheyaina 'ipai ma 'ina 'ebe 'aleha nimanega 'i'ewadi , ma 'ina tobwatobwa mabwaiyadi 'i'ewadi ma 'iyanao 'i'ebwaedi .
42011023	“ Ceguma taiyawedi taudi geya 'agu to'abihetena , taudi 'agu 'alehao . Ma wete taiyawedi taudi geya ba'idagwao 'ada paihowa hegogona , taudi 'igu paihowa si'abihegaleya .
42011024	“ Ma 'eguma hi'ahi'a loheya 'aigeda 'oinega 'ihapwesa , loheya 'ida bwebwe'ana ma hi'ahi'aina nata tuwa 'atamana 'iyawayawala besobeso ma 'ina 'ebe'aiyawasi 'ibesabesa ma gesowana 'ilobaloba . Coinega hi'ahi'aina 'iboinamo 'igwae , ‘ Cana 'ita yahila 'igu 'ebemiya 'oina . ’
42011025	Coinega 'ihila ma 'ebemiyaina 'iloba hileya 'asi'asilalana ma 'atu'atububuna .
42011026	Eeta 'itauya ma hi'ahi'a site sebeni galadi moisa wete 'itoedima , ma ba'idanao siluhuwa 'ebemiyaina 'oina , ta nobwa mahetenao simiyamiya , 'oinega loheyaina 'ina 'ebemiya si'abihegala bwaibwainiya , mwalo geya gidemusa . ”
42011027	Gidemusa Yesu 'igwae 'esa boda 'oidiya , ma 'aigeda wahine 'oidiyega 'enana madounega 'iwuiya , ma Yesu 'oina 'igwaeya , “ Bada wahineina tauna gamwanega 'ihenatunegowa ma wete susunega 'ususuwa , tauna toyaliyaya moisa . ”
42011028	Ma Yesu wete 'igwaeya , “ Taudi hesi 'eguma Yehoba 'ina gwae sihesagohe ma 'ina gwae sihematamatane , taudi toyaliyaya moisa . ”
42011029	Ma bodaedi Yesu sitoholo 'wabu'wabuneya , ma 'i'ahwa lalagata ma 'oidiya 'igwaeya , “ Mehau 'omi galami ! Beno lamuna 'ila'ilala wa'ebe'ebese , ma sahena hesi 'ila'ilalaedi wa'ita'itadi . Ma 'iyamo Yona weyahina 'eguma wanuwatuhuyahi , tauna tuwa 'ila'ilalaina weyahimi .
42011030	Weyahina Yona 'ina paihowa 'oinega meNinibe sisanapuya 'abehega tauna Yehoba 'oinega 'inaoma . Gide wete taugu Loheyaiguina 'igu paihowa 'oidiyega mehau 'omi wada sanapugau 'abehega Yehoba 'oinega yanaoma .
42011031	Cabwa hesi , sabwelo bwa'omatana 'oina meSiba 'idi kuini 'ida toholo ma mehau 'omi 'ihe'ewegomi , weyahina mwalo hene wahineina bwagebwagega 'inaoma Solomoni 'ina gwae sanasanapuna sabi hesagohena , ma bewa tuwa gwae sanasanapu hedada wahesagohediya , ma genuwami .
42011032	Wete gide sabwelo bwa'omatana 'oina meNinibe 'abwa sitoholo ma mehau 'omi sihe'ewegomi , weyahina mwalo hene Yona 'oidiya 'iguguya , ta mumugadi galadiyedi 'oidiyega sinuwabuiya , ma 'omi bewa tuwa guguya bwebwe'ana hedada wahesagohediya , ma geya wanuwabui hila .
42011033	Geya 'eta taiya mayale 'igabu ma 'idahwa gaula , nuwana gaeba gabulena , ma hesi 'ebelagu tabwanina 'ilagu ma 'oinega taudi hada 'ana toluhuwao 'i'asilaladi .
42011034	“ Weyahina matau wahiu 'ana 'asilala gide , ma 'eguma matau 'asi'asilalaina wahiu mabwaiyana wete 'asi'asilalaina . Ma 'eguma matau 'igala wahiu mabwaiyana wete 'iguguyou .
42011035	Coinega 'u'itayahigo tabu ma 'ino 'asilalaina 'iguguyou .
42011036	Ma 'eguma wahiu mabwaiyana 'asilala 'oina 'imiyamiya , ma geya 'aigeda wete guguyou 'oina , mabwaiyana tuwa 'asi'asilalaina , gide tuwa 'asilala madouna 'ina 'asilala . ”
42011037	Yesu 'ina gwae 'igumwala pwaiya , ma 'aigeda Palisi Yesu 'ibwauweya ma mahetena si'ai . Coinega 'iluhuwa ma 'imiyatoiya 'ebe'ai 'oina .
42011038	Ma Palisiina nuwana 'ihenainaida weyahina Yesu 'i'iteya nimana geya 'ibuyodi ma 'i'aiya .
42011039	Ma Yesu Palisiina 'ina nuwatuhuina 'isanapu pwaiya , 'oinega 'oina 'igwaeya , “ Comi Palisiyao gide tuwa biyo ma gaeba , weyahina gwahumiumo wabuyobuyodi , ma 'alomiya 'imaha moisa yagaha ma mumuga galadi 'oidiyega .
42011040	Waheyauyauleya ! Weyahina geya wasanasanapu 'abehega tauna 'wapimi 'ipaihowediya , 'atemi wete 'ipaihowedi .
42011041	Ma 'ilobwainegomiya ma 'atemi 'ehe'ehele 'oinega wa'abihe 'asilaladi , ma 'oinega wa'asilala bwaibwaina .
42011042	“ Ma 'omi Palisiyao hesi 'atemuyamuyaimi ! Tuwa 'imi helau bwebwe'ana , weyahina helauina 'ana loina mabwaiyana wa'itayahi bwaibwainiya , 'imi tobwatobwa madoudi ma 'i'iudi 'oidiyega tupwana Yehoba wa'ebwa'ebwae , gide hali pam ma hali pam 'oidiyega . Ma hesi loina tuwa madoudi wanuwanaidediya , beno Yehoba 'ana helau ta wete loina dumwadumwaluna . Sowasowana ginaula bewa madoudi wapaihowadi , ma wete sahena ginaula 'i'iudi wanuwanuwa naidedi .
42011043	“ Comi Palisiyao 'atemuyamuyaimi , weyahina hada tapwalolo 'oidiya nuwanuwami ma 'abehega 'ebemiya bwebwe'ana 'oidiya wamiyatoi , ma wete nuwanuwami ma 'abehega tutaina 'eguma watautau 'asai tomota mabwaiyadi sihe'asisiyegomi .
42011044	“ Ma hesi tuwa 'atemuyamuyaimi , weyahina 'atemi gide galiha bisubisulidi , tomota 'oidiyega sitautau ma geya sisanasanapu 'abehega galiha . ”
42011045	Ma 'aigeda loina 'ana tohanugeta Yesu 'ihegwaeya , 'igwae , “ Bada , 'ino gwaeyedi bewa 'oidiyega 'usinalimaiya , 'awa ? ”
42011046	Ma Yesu 'oina 'igwaeya , “ Comi wete loina 'ana tohanugetao 'atemuyamuyaimi , weyahina tomota 'aha'ahala mwaudi wa'ebwa'ebwaedi , ma 'omi geya hesi wada tagwala ma 'aha'ahalaedi 'oidiyega walemedi .
42011047	“ Catemuyamuyaimi , weyahina tubumiyao mwalo palopitao silohe'amasidiya , ma 'omi palopitaowedi galihidi 'oidiya 'adi 'ebenuwatuhu yahina wa'abi'abidi .
42011048	Ginaula bewa 'oinega tubumiyao 'idi loina wa'ahwa bwebwe'aneya , beno taudi palopitao silohe'amasidiya , ma 'omi galihidi 'oidiya 'adi 'ebenuwatuhu yahina wa'abidi .
42011049	Ginaulaedi weyahidi Yehoba 'ina sanapu 'ilaguya , 'igwae , ‘ Cabwa tupwadi palopitao ma 'igu tohepwailao yahesumanediwa , ma tupwadi walohe'amasidi ma tupwadi nata wapa'idi . ’
42011050	Coinega mehau 'omi nata maisa mabwaiyana waloba palopitaowedi bale'u 'ebehagaina 'oinega ma nige 'adi lohe'amasa weyahina ,
42011051	beno Ebeli silohe'amasiya ma 'oinega silolohe'amasa ma 'ana siga Sakaliya 'ina tuta 'oina silohe'amasiya Hada He'asisi ma 'ebepwaoli gamwagamwanidiya . Moisa tuwa lohe'amasaedi mabwaiyadi 'adi maisa mehau 'omi waloba .
42011052	“ Comi loina 'ana tohanugetao 'atemuyamuyaimi , weyahina sanapu 'ana 'ahwa'eda wa'ausiya , ma 'omi geya sowasowahimi waluhu , ma taudi wete nuwanuwadi 'abehega siluhu ta 'omi wa'ausidiya . ”
42011053	Ma tupwainaina nage Yesu 'i'ebesineya , ma muliyetega loina 'ana tohe'itao ta Palisiyao sitohowaiwai hesilala baibaiwadi 'oidiyega ,
42011054	'abehega togidega ma 'ina gwae pui siloba , ma 'oinega sihe'ewa .
42012001	Boda madou hedada si'eto'autama ma sihetupa duidui , ma Yesu 'igwae nugeta 'ana tomuliyao 'oidiya , 'igwaeya , “ Wa'ita yahigomi ma Palisiyao 'idi paihowa 'abo'abo sahena wapaipaihowadi , weyahina 'idi paihowa gide tuwa pwalawa 'ana 'ebe'abi heseseha . Cebe'abi hesesehaina 'eguma to'aha gide 'i'iuna , nata 'i'abi hemadou ,
42012002	ma ginaulaedi dahwadahwaidi 'abwa Yehoba 'i'abilatuhedi ma silo'atamanedi .
42012003	Ma wete to'aha guguyou 'oina wagwaeneya nata sabwelo 'oina tomota sihesagohe . Ma to'aha weyahina wahe'ahwa henahena hada 'alona , nata tomota mabwaiyadi 'oidiya sihepwaila latuhedi .
42012004	“ Ma 'iyagwao yahegwaegomi , taudi wahimi silohe'amasi , sahena wamatamatautedi , weyahina taudi wahimimo sowasowahina ma silohe'amasi , ma yaluyaluwami geya .
42012005	Ma hesi Yehoba wamataute , weyahina tauna ma'ina loina ma 'ilohe'amasa nugetegomi ma muliyetega 'iula suluhegomi 'asa 'ala'alata 'oina . Moisa tuwa , 'iboinamo wamataute !
42012006	“ Hisa gidemusa dinegwa 'adi maisa ? Geya madouna , gidemusa toea 'eluwamo ma bwasumo nima 'ai'aigeda 'adi baibaiwa . Ma tuwa Yehoba geya'abwa wete 'aigeda 'oidiyega 'inuwa nuwanaide .
42012007	Ma 'iyamo geya sowasowahina ma deba wahasili mwagu 'aigeda 'oina , Yehoba 'adi baibaiwa 'isanasanapudi . Coinega sahena wa'ate'ateyoho , weyahina 'omi Yehoba 'ina ginaula madouna , ma dinegwa geya ginaula madouna .
42012008	“ Ma bewa wete wasanapu bwaibwaini : Ceguma taiyawedi weyahigu tomota matadiya sihepwaila , taugu Loheyaiguina nata weyahidi yada hepwaila Tamagu 'ina aneloseyao matadiya .
42012009	Ma 'eguma taiyawedi siuhalegau tomota matadiya , taugu wete 'abwa Yehoba 'ina aneloseyao matadiya yauhaledi .
42012010	Taugu Loheyaiguina , ma 'eguma taiya 'i'ahwa galegalegau , Yehoba nata gwaeina 'inuwasam . Ma 'eguma taiya Yaluyaluwa Tabuna 'i'ahwa galegale , nata geya'abwa Yehoba 'inuwanuwasam .
42012011	“ Ma 'eguma tomota sitoegomi hada tapwalolo 'oidiya sabi heyatalaegomi babadao ta toloinao matadiya , sahena wa'ate'ateyoho bo nuwana wanuwanuwatuhu togidega 'idi hesilalaina wahemaisa 'ese ,
42012012	weyahina 'abwa tutaina beno 'oina Yaluyaluwa Tabuna ba'idamiu , ma nata tauna 'ihe'itegomi to'aha wagwaene . ”
42012013	Ma bodaedi 'oidiyega 'aigeda tomota 'igwaeya , “ Tohe'ita , tasigu 'uhegwae ma tupwana 'ebeloina 'i'ebwaegau , mwalo tamamai 'ilaguya . ”
42012014	Ma Yesu loheyaina 'enana 'ihemaiseya , 'igwae , “ Loheya , taugu geya sowasowahigu ma yahetoloina 'ami heguheguyaiina weyahina . ”
42012015	Ma wete 'ina gwaeina 'itubweya ma boda mabwaiyadi 'oidiya 'igwaeya , “ Wa'itayahigomi ma sahena wasawasa nuwami 'i'ewa'ewa . Geya sowasowahina ma wasawasa 'oinega yawasimi bwebwe'ana waloba . ”
42012016	Coinega 'ebe'ita 'i'ebwaediya gwae hegehegediyega , 'igwaeya , “ Caigeda tohewasawasa 'ina tanoha madoudi ma baibaiwadi , ta 'eli'eli madouna 'oidiyega 'ilobeya .
42012017	Eeta loheyaina 'iboinamo 'inuwatuhu dadana , ma 'igwaeya , ‘ Celi'eli madouna ta 'igu hada 'e'ahai geya sowasowahina . Coinega to'aha yapaihowa ?
42012018	Nuwana bewa gidemusa , hada 'e'ahai miyamiyadi yale'wa yahuledi , ma hauhaudi ta madoudi ya'abidi , ma 'oidiya 'e'ahai ta wete 'igu tobwatobwao mabwaiyana yahedodo ,
42012019	ma muliyetega ma'igu yaliyaya sowasowahigu ma yagwae , “ Caigeda towasawasa taugu . Bo'i ya'atububuwa ta 'igu wasawasao mabwaiyana sowasowahigu bolime hisa sinaonaoma weyahidi . Eeta paihowa 'oinega ya'aiyawasi , ma hesi tuwa yaliyayamo , weyahina 'agu ma 'agu we'aha mabwaiyana sowasowahigu . ” ’
42012020	Ma Yehoba loheyaina 'oina 'igwaeya , ‘ Loheya yauyauleiu ! Hinuwana bewa yawasiu 'ilolagu , ma tobwatobwaedi 'ulagulagudiya , taiya nata weyahina ? ’ ”
42012021	Ma Yesu 'ina gwae 'ana 'ebelolagu 'oina 'igwaeya , “ Moisa , 'eguma taiya wasawasa weyahina 'ipaihowa , ma 'imiya wasawasa tobwatobwa bale'uwa 'oidiyega , ma geya galewa 'ana wasawasa 'oidiyega , tauna yauyauleina ! ”
42012022	Coinega 'ana tomuliyao 'oidiya 'igwaeya , “ Sahena 'imi miya weyahina wanuwanuwatuhu madouna , 'amiwa ma 'ami 'ale'o weyahidi .
42012023	Weyahina yawasida ginaula madouna mabwaiyada 'oida , ma tobwatobwaedi 'wapi weyahina geya ginaula madouna .
42012024	“ Bewa 'aigeda 'ebe'ita ya'ebwaegomi 'ao'ao weyahidi , tuta baibaiwana geya sida dauna , geya sida 'etahiya , ma wete geya 'idi hada 'e'ahaimo . Bwasumowedi ginaula 'i'iudi , ma tuwa Yehoba tuta baibaiwana 'adiwa 'i'ebwa'ebwaedi , ma hesi wanuwatuhuyahi 'abehega 'omi ginaula madouna Yehoba 'oina , 'oinega sowasowahina ma 'ihe'aigomi .
42012025	Taiya 'oimiyega sowasowana 'ina nuwatuhuwega 'ina tuta bale'uwa 'i'abiheduduli ? Geya , 'awa ?
42012026	Moisa tuwa , 'ateyoho geya wete 'ina lema 'oida ginaula 'i'iuna weyahina , ma to'aha lamuna wa'ate'ateyoho ginaula madouna weyahidi ?
42012027	“ Ma 'aigeda wete bewa 'ebe'ita , hane 'idi bwala weyahina wanuwanuwatuhu . Tuta baibaiwana geya sida paihowa , ma wete geya 'adi 'ale'o sida paihowediya . Ma moisa tuwa , Solomoni 'ana 'wamao ma 'ana pasao 'adi 'ita 'ausaladi , ma hesi hane 'adi 'ita 'ausala hedadena .
42012028	Coinega wanuwanuwa Yehoba 'ina 'itayahina 'oimiya weyahina . Tauna 'awata 'ihepasediya hoyadi bwebwe'adi 'oidiyega , nata sididi ma gona siwelai ma sigabudi , ma 'omi 'awata wabwebwe'ana sinediya , 'oinega sowasowana 'ami 'wamao Yehobaina 'i'ebwaegomi . Ma 'iyamo sahena 'imi hemisa Yehoba 'oina 'iwe'awe'a .
42012029	“ Ma weteyage sahena wanuwanuwatuhu madouna nuwana wa'ateyoho 'e'ahai weyahidi .
42012030	Tomiya bale'u mabwaiyadi ginaulaedi weyahidi sinuwanuwatuhu , ma to'aha 'imi nuwatuhu Yehoba 'isanapu pwaidiya , gidemusa 'amiwa ta 'ami we'aha ta wete 'ami 'wama .
42012031	Ma 'ilobwainegomiya nugeta Yehoba 'ina loina 'oina watagwalegomi , ma 'oinega 'amiwa ta 'ami 'wama wete 'i'ebwaegomi .
42012032	Ma 'omi moisa Yehoba 'ina sipiyao , 'oinega sahena wa'ate'ateyoho , weyahina tauna 'ihesinuwa paigomiya ma 'ina 'ebeloina 'oina waluhu .
42012033	“ Coinega 'imi tobwatobwao wahegimwaneyedi ma maneyedi waheguyaiyedi towewelohe 'oidiya , ma 'oinega galewa 'imi wasawasa 'imiya hataya . Wasawasaina galewa 'imiyamiya geya wete 'ina 'ebegumwalamo , weyahina geya 'aigeda wete toyagaha tupwaina 'oina , ma wete geya sohusohu .
42012034	Ma 'eguma to tupwa 'oina 'imi wasawasa 'imiyamiya beno 'oina 'imi nuwatuhu sipili .
42012035	“ Coinega wa'atububu bwaibwaina ma 'ami 'wamao wa'otedi , ta wete ma'imi mayale 'asi'asilaladi ma wayamwayamwa ,
42012036	gidemusa hewahewaliyao 'idi bada siyamwayamwa 'ina hilama hai 'e'ahaina 'oinega . Ma 'eguma to tuta 'oina 'ilatuma ma 'ahwa'eda 'oina 'i'etunatuna , dumwaluna tuwa 'ahwa'edaina siso'e ma 'iluhuma .
42012037	Ma 'eguma simata pa'ali ma si'atu'atububudi ma siyamwayamwa ma 'ilobadi , nata siyaliyaya madouna . Yagwae moisa 'oimiya 'idi badaina nata 'wama 'ebe paihowa 'i'ote , ma hewaliyaowedi simiyatoi ma tauna weyahidi 'ida hetopaihowa .
42012038	Ma wete 'eguma 'ina tuta hilama 'oina 'iheheboi , ma hinuwana gamwana nuwana gona 'ada'adale 'ilatuma , ma tuwa gide 'idi miyaina , ma 'ilobadi , nata wete siyaliyaya madouna .
42012039	“ Ma wete ginaula 'aigeda bewa wanuwatuhuyahi , 'eguma toni hada 'isanapuya to tuta 'oina toyagaha 'iluhuluhu 'ina hada , nata 'i'atububu bwaibwaina ma 'i'o'oyatola ma sahena 'ina hada 'ibwalebwale .
42012040	Coinega 'omi wete wa'atububu bwaibwaina ma 'igu tuta hilama weyahina wayamwegau , weyahina taugu Loheyaiguina 'igu hilama 'ana tuta geya wasanapu . ”
42012041	Coinega Pita 'igwaeya , “ Bada , beno taumamo weyahima 'ugwaegwae , bo nuwana tomota mabwaiyadi weyahidi ? ”
42012042	Ta Yesu 'igwaeya , “ Topaihowa bwebwe'adi ma sanasanapuidi mumugadi bewa gide , 'eguma taiya tauna 'ina bada 'ihesinuwe ma hada 'i'itayahi , ma 'iyanao 'adi 'i'ebwaedi sabwelo 'aigeda 'aigeda 'oidiya ,
42012043	'abwa 'eguma badaina 'ihilama ma 'ina topaihowa 'iloba 'ipaipaihowa bwaibwaina , nata weyahina 'iyaliyaya ma 'oina 'igwae ,
42012044	‘ Cino paihowa mabwaiyana bwebwe'ana , 'oinega ginaula mabwaiyadi 'adi loina ya'ebwaego ma 'uloina . ’
42012045	Ma hesi 'eguma topaihowaina 'iboimo 'oina 'igwae , ‘ Cigu bada 'abwa 'iheheboi , 'oinega taugu 'igu nuwatuhu yapaihowadi . ’ Coinega 'iyanaowedi loheloheyadi ma mewahinedi 'isapisapidi , ma wete geya 'e'ahai 'ida 'ebwaediya , ma 'iboinamo 'i'ai'ai ma 'inumanuma , ma 'inuma yauyaule .
42012046	Ma muliyetega 'abwa badaina 'ilohesalutuyama , ma 'ina hewali 'ina paihowa galana 'i'italoba , nata hadega 'ipa'i , ma 'oinega maisa gala hedadena 'iloba , taudi tologwahata 'idi tupwa .
42012047	“ Ma 'eguma taiya 'ina bada 'ina nuwatuhu 'isanapu ma tuwa geya 'i'atububu ta wete geya 'ipaihowa , 'abwa sapi mwauna 'iloba .
42012048	Ta 'eguma taiya 'ina bada 'ina nuwatuhu geya 'isanapu , ma 'ipaihowa pui , nata sapi 'iloba , ta geya madouna . Ma 'eguma hewali 'ana heguheguyai madouna , 'ilobwaineya ma 'ina bada weyahina 'ipaihowa madouna ; ta 'eguma 'ana heguheguyai madou hedada , sowasowana 'ipaihowa madou hedada .
42012049	“ Taugu boi yatauma ma 'abehega 'aiwe yamu'a 'ebwa bale'uwa , ta nuwanuwagu 'ilomwayamwayau ma 'i'alata .
42012050	Ma hesi tuta 'i'iuna ma babitaiso galana yaloba , 'oinega ma'igu 'ateyoho ma 'ana siga babitaisoina 'oiguwa sipaihowa .
42012051	“ Ma togidega ? Wanuwatuhuya 'abehega 'igu latuma bale'uwa 'oinega daumwala waloba ? Geya hene . Ma hesi yahegwaegomi nata 'aleha ta wataha 'oimiya silatu .
42012052	Tutaina bewa 'oidiyega ma tuta sinaonaoma 'oidiya nata susu 'alodiya wataha silatu . Susuwedi 'alodiya 'eguma gidemusa tomota 'adi baibaiwa nima , nata 'alodiyega sitetoi sihe'upwa siteluwa 'oidiya .
42012053	Ma wete 'eguma tama natuna loheyana 'oina 'i'aleha , nata wete natunaina tamana 'oina 'ilo'aleha . Gidemusa wete sina 'eguma 'ilo'aleha natuna mewahinena 'oina , nata wete tauna sinana 'ilo'aleha . Ma wete 'eguma wahine 'i'aleha lawana mewahinena 'oina , nata lawanaina 'oina 'ihe'upwa hila . ”
42012054	Ma Yesu wete tomotaedi 'oidiya 'igwaeya , “ Tutaina 'eguma wa'ita bolimana yaloha dubadubana sihanehanema , wanuwatuhuya 'abehega nata 'idohi , beno moisa .
42012055	Ma 'eguma tupwa yalasi 'oinega yaumai 'itowatowama , beno 'oinega wasanapu pwaiya 'abehega tuta 'i'iuna ma hala 'ihapwesa .
42012056	Moisa 'omi bale'u 'adi 'ila'ilalao wasanapu pwaidiya , ma hesi Yehoba 'ina 'ila'ilalao geya wasanapudi tuta hauhauna nage weyahina . Beno 'imi 'abo .
42012057	“ Ma to'aha lamuna ta geya wahesinuwa bwaibwaina ma 'eda dumwalunega watauya ?
42012058	“ Ma 'eguma 'a 'aleha 'inaoma ma 'itoego 'abehega 'iheyatalaego , 'ilobwainegowa ma tutaina 'edai watautauya 'utoho ma galanaina 'upaihowa pwaiya 'u'abihedumwalu , ma 'oinega sahena 'a toheyatalaina 'itoetoego toloina 'oina , tabu ma toloinaina tolo'alehao 'iloinaedi ma deliya silagugo .
42012059	Ma yahegwaego hesi sahena wete 'ulatulatu ma 'ana siga 'a buki mabwaiyana 'uhemaisa hegumwalidi ! ”
42013001	Tutaina 'oina tupwadi loheloheya sinaoma ma Yesu 'oina sihe'ote'otetela meGalili weyahidi , sigwaeya , “ Bada , meGalili tupwadi sipwaopwaoli Yehoba 'oina , ma Pailato 'ina tolo'alehao 'iloinaediya ta tomotaedi silohe'amasidiya . ”
42013002	Coinega Yesu 'ihegwaediya , “ Ma wanuwatuhu 'abehega taudi mumugadi galana ma 'iyadiyao geya galadi , 'oinega silohe'amasidiya , 'awa ? Geya ! MeGalili mabwaiyadi topui tuwa gide .
42013003	“ Ma 'omi wete 'abwa wa'amasa gide tuwa taudi , 'eguma mumugami galadiyedi 'oidiyega geya wanuwabui .
42013004	“ Ma taudi meSailoma site 'eitiniyedi tutaina hada madouna 'ibe'uwa ta 'ilohe'amasidiya , togidega 'imi nuwatuhu 'abehega taudi mumugadi gala hedadena meYelusalema mabwaiyadi 'oidiyega , ta 'oinega hesilaeina silobeya ?
42013005	Geya hene ! Ma hesi 'omi 'abwa 'eguma mumugami 'oidiyega geya wanuwabui , 'abwa wa'amasa site 'eitiniyedi gidemusa . ”
42013006	Ma muliyetega 'aigeda wete gwae hegehegedi 'i'ebwaediya 'igwae , “ Caigeda loheya 'ina tanoha 'aiwe 'i'umeya gide damaya . Ma tuta baibaiwana 'inaonaoma 'aiweina ma huwaina sabi bayoina , ta geya 'aigeda tuta huwaina 'ida lobeya .
42013007	Coinega 'ina tanohina 'ana to'itayahina 'ihegwaeya , 'igwae , ‘ Cusanapu pwaiya 'abehega bolime 'etoi 'oidiya yahilahilama 'ebwa damayaina huwaina sabi bayoina , ma huwaina geya 'aigeda yaloba toho . Bewa tuwa 'ugoha yahule , weyahina bale'u bwebwe'ana 'imudamudali . ’
42013008	Ma to'itayahinaina 'ina bada 'ihegwaeya , 'igwae , ‘ Bada yo , tuwa ! Sahena yagohagoha yahule , ma hesi 'ina gala yaloba ma gawala 'oina yalagu , hali bolime 'oina ta'ita ,
42013009	ma 'eguma 'ihuwa , tuwa 'itotoholo , ta 'eguma geya huwainamo , 'oinega 'ugoha yahule . ’ ”
42013010	Caigeda Sabati 'oina hada tapwalolo 'oina 'iluhuwa ma 'ihehe'ita .
42013011	Ta 'aigeda wahine 'imiyamiya , ma bolime 'eitini 'alodiya hi'ahi'a 'oina 'imiyamiya , 'oinega 'ilolohala , ma 'ina tauya tuwa 'ihahatulutuluha , ta geya sowasowahina 'isapaila ma 'itauya dumwalu .
42013012	Ma tutaina Yesu wahineina 'i'iteya ta 'ibwauweya , “ Wahine 'unaoma . ” Cinaoma ta 'ihegwaeya , “ Caihale , 'a lohala 'oinega yalihasigo . ”
42013013	Coinega nimana 'ilaguya wahineina 'oina , ma 'isapaila ta Yehoba 'ihepwatuweya .
42013014	Nage 'oina hada tapwaloloina 'ana to'itayahina Yesu 'ina paihowa 'i'iteya , ta 'igamwasowala weyahina Sabatiya lohala 'i'abihe bwebwe'aneya , 'oinega loheyaina boda 'oidiya 'ihepwaila , 'igwaeya , “ Cada loina tasanasanapu 'abehega sabwelo sikisi 'oidiya 'ida paihowao tapaihowadi . Bewa geya 'ana 'ita bwebwe'ana ma Sabatiya tolohalao si'ewedima ma 'adi lohalao ta'abihe bwebwe'anedi . ”
42013015	Ma Yesu 'ihesagoha pwaiya , ta mabwaiyadi 'oidiya 'igwaeya , “ Cabo'aboimiu , weyahina 'omi mumugami Sabati 'aigeda 'aigeda 'oidiya 'imi hebaiyao mabwaiyadi 'adi 'ali 'oidiyega walihasidi , ma silatulatu 'atamana we'aha sabi numa .
42013016	Ma togidega wahineina wanuwatuhuya 'abehega geya sowasowahina ma 'ana mwau 'oinega yalihasi ma 'abihetena 'iloba , gidemusa 'imi hebahebaiyaowedi . Weyahina wahine bewa Ebalahamo 'ina boda 'aigeda , ma hesi Seitani bolime 'eitini 'oidiya 'i'abiyahiya . ”
42013017	Yesu 'ina gwae bewa 'oinega tolomugiyedi 'i'abihedeba mwadinediya , ma hesi tomota baibaiwa hedada siyaliyaya madouna Yesu 'ina paihowa waiwaidi weyahidi .
42013018	Coinega bodaedi 'oidiya wete 'igwaeya , “ Togidega Yehoba 'ina hetoloina ya'abihe'asilala 'ese 'oimiya . Nuwana bewa gide 'aigeda 'aiwe 'oinega yagwae hegehegedi .
42013019	Loheya 'aigeda seyala patuna 'i'eweya , ma 'atamana 'ibeguliya , ma 'ibwala ta 'ihemadouwa , ma muliyetega bwasumo sinaoma ma 'idi nehwa lahanao 'oidiya si'abidiya . ”
42013020	Coinega wete 'ihegwae hilediya , 'igwae , “ To gwae hegehegediyega ya'abihe 'asilala 'ese ma 'oinega Yehoba 'ina hetoloina wasanapu ?
42013021	Nuwana bewa gide : Wahine 'aigeda pwalawa 'ana 'ebe'abi heseseha 'i'iuna tuwa 'i'eweya , ma pwalawa madouna mahetena 'ihebweliyeya , 'oinega pwalawa 'iseseha . ”
42013022	Tutaina Yesu 'itautau Yelusalema , ma 'edai tupwana 'asa madoudi ta 'i'iudi 'oidiya 'ilatuwa , ma 'oidiya 'ihehe'ita ta 'iloguguya .
42013023	Coinega 'aigeda loheya Yesu 'ihesilaleya , 'igwae , “ Bada , togidega ? Nata tomota hisahisadimo 'abihetena siloba , 'awa ? ” Ma Yesu 'igwaeya ,
42013024	“ Cehe gide , ma hesi watoho waiwai ma waluhu 'ahwa'edaina 'i'iuna 'oinega . Weyahina baibaiwadi sitoho ma 'abehega siluhu , ma si'aipate 'asaya .
42013025	Ma 'abwa wete toni hadaina 'ahwa'eda 'igudu , ma 'omi 'atamana watotoholo , ma 'ahwa'edaina 'oina wa'etunatuna , ma wa'ahwanoi , wagwae , ‘ Bada , 'ahwa'eda 'uso'e ma 'aluhuwa . ’ Ma nata badaina 'enami 'ihemaisa ma 'oimiya 'igwae , ‘ Ta'ehega wanaoma ? Geya yasanapugomi . ’
42013026	Ma 'oinega 'omi wahemaisa ma wagwae , ‘ Tauma mwalo mahetemwao ta'aiya , tanumanuma , ma wete 'ima 'asa 'uhehe'ita . ’
42013027	Ma 'oinega nata Badaina 'ihegwaegomi ma 'igwae , ‘ Moisa , geya yasanapugomi . Ta'ehega watauyama ? Wahila ma sahena waluhuluhuma , weyahina 'omi togala . ’
42013028	Ma 'oinega 'abwa 'eguma Ebalahamo ta Aisake ta Yakobo ma wete palopitao mabwaiyadi mahetediyao wa'itadi Yehoba 'ina 'ebeloina 'oina simiyamiya , ma 'omi ma'imi dou ta ma'imi hesala'i'ita tutaina 'oina , 'eguma 'atamana wamiyamiya .
42013029	Ma tupwa mabwaiyana 'oidiyega tomota sinaoma , ma 'idi 'ebemiya bwebwe'adi si'ewadi Yehoba 'ina 'ebeloina 'oina .
42013030	Ma 'eguma taiyawedi bewa tuwa sinugenugeta 'abwa simuliya , ma taiyawedi taudi bewa tuwa simulimuliya 'abwa sinugeta . ”
42013031	Tuta nage 'oina tupwadi Palisiyao sinaoma ma Yesu sihegwaeya , sigwae , “ Bewa tuwa 'ulomwayamwayau ma 'udena , tabu ma Helodi 'ilohe'amasigo ! ”
42013032	Coinega Yesu 'oidiya 'igwaeya , “ Watauya ma bosasaina wahegwae 'abehega bewa tuwa hi'ahi'a tomota 'oidiyega yaulaula hapwesedi , tolohalao ya'abi'abi hebwebwe'anedi , ma wete gona gidemusa , ma 'i'adale 'igu paihowa mabwaiyana yalosalohi .
42013033	“ Ma taugu 'abwa yatautau Yelusalema , nata ta gona ta hedabaha yalatu , ma nobwa ya'amasa , weyahina palopitao mabwaiyama 'ima 'ebe'amasa Yelusalema . ” Coinega Yesu nuwana 'igala ta Yelusalema weyahina 'idouwa , 'igwae ,
42013034	“ Yelusalema he , togidega ma palopitao 'ulohelohe 'amasidi , ma wete Yehoba 'ina tohalewasao dimwega 'u'ahu'ahu yamatedi ? Tuta mabwaiyana nuwanuwagu ma 'ino tomotaedi yabwau 'autedima gide 'am'am natunao papenega 'i'ahuyahidiya , ma hesi silogwahategauwa !
42013035	Coinega Yehoba 'i'iunamo ma 'i'ebesinego , ma yahegwaego 'abehega sahena wete 'u'ita'ita hilegau ma 'ana siga 'ino tomotaedi sitagwala 'oiguwa ma sigwae , ‘ Tauna Yehoba saninega 'inaonaoma tahepwatuwe . ’ ”
42014001	Sabati 'aigeda 'oina Yesu 'itauya sabi 'ai Palisi 'idi bada 'aigeda 'ina hada . Hadaina 'oina 'iluhuwa ma boda si'e'ebubu ,
42014002	weyahina tupwaina 'oina 'aigeda tolohala 'imiyamiya , wahina mabwaiyana si'eloseseha .
42014003	Coinega Yesu tolohalaina weyahina 'ihesilala loina 'ana tosanapuwao ta Palisiyao 'oidiya , 'igwaeya , “ Togidega ? Wanuweya 'abehega bwebwe'ana 'eguma tolohala sabwelo Sabati 'oina ta'abihe bwebwe'ane , bo geya ? ”
42014004	Ta 'ina gwae geya sihemaisa , ma muliyetega Yesu tolohalaina nimana 'i'abiya , ma 'ana lohala 'i'abihe bwebwe'aneya . Eeta 'ihewaseya ta 'itauya 'ina 'asa .
42014005	Coinega 'ihegwaediya , 'igwae , “ Ceguma taiyewedi 'omi ma'imi hebaiyao gide 'ase bo bulumakau , ma 'aigeda hebaiina sabwelo Sabatiya 'ibe'u gaula 'oina , togidega , 'ana lobwaina ma walisi hanehe ? ”
42014006	Ma taudi tuwa geya 'idi hemaisamo .
42014007	Caiina 'alona Yesu loheloheya 'i'itediya , taudi nuwanuwadi ma 'ebemiya bwebwe'ana 'oidiya simiyatoi , 'oinega 'aigeda gwae hegehegedi 'i'ebwaediya , 'igwae ,
42014008	“ Ceguma taiya 'ina hada 'ibwauwego hai guyaina weyahina , sahena tohai 'ina 'ebeulega 'umiyatoi , weyahina 'eguma loheya 'aigeda sanina madouna 'inaoma ,
42014009	beno guyai taniwagana 'ihegwaego ma 'utauya papaliya , ma 'ino 'ebemiyaina 'oina loheya hauhaunaina 'imiyatoi . Ma 'owa nata ma'ino debamwadina papaliya 'uhila .
42014010	Coinega 'eguma sibwauwego ma 'uluhuluhu 'oidiya , 'ebemiyaina papaliya 'uhesinuwane ma 'oina 'umiyatoi , ma 'oinega tutaina 'eguma guyai toniwagana 'inaoma ma 'i'itago , nata 'oiuwa 'igwae , ‘ Ciyagu , 'umiyalaga gamwagamwana , ’ ta 'oinega 'ulaga ma'ino yaliyaya ma wete 'a hepwatu loheloheya matadiya .
42014011	Bewa 'oinega tasanapu 'abehega taiya tauna 'i'abilagasi , 'abwa 'isulu ; ma 'eguma taiya tauna 'ilagusuluhe , nata 'ihane . ”
42014012	Coinega Yesu Palisiina 'ibwauweya ma 'oina 'igwaeya , “ Ceguma 'e'ahai 'upaihoweya , sahena 'iyamwao bo tasimwao , bo 'ino bodao bo towasawasao 'ubwaubwauwedi 'ai nina 'oina , weyahina taudi 'abwa sibwauwego sabi hemaisa 'oiuwa .
42014013	Ma hesi 'eguma 'e'ahaiina 'upaihowa , taudi wewelohedi ta peupeudi ta tohe'au'au ta wete tomatagibugibu 'ubwauwedi ,
42014014	ma 'oinega 'ahwa bwebwe'ana moisa 'uloba , weyahina bewa taudi geya sowasowahidi ma 'ino helauina sihemaisa . Ma hesi Yehoba 'oinega 'a maisa 'uloba , tutaina 'eguma tobwebwe'adi 'amasega 'i'abihe toholodi . ”
42014015	Ta ba'idanao si'ai'ai , ma 'aigeda 'oidiyega gwae bewa 'ihesagoheya , ta Yesu 'ihegwaeya , 'igwae , “ Cehe gide ! Ceguma taiyewedi siluhu Yehoba 'ina 'ebeloina 'oina ma si'ai , siyaliyaya madouna . ”
42014016	Coinega Yesu loheyaina 'ina gwae 'ihemaiseya , 'igwae , “ Caigeda loheya 'e'ahai madouna 'ipaihoweya ma tomota baibaiwadi 'ibwauwediya .
42014017	Ma 'e'ahaiina 'ipaihowa pwaiya , ta 'ina hewali 'ihewasaeya tomotaedi 'oidiya ma 'ihegwaediya , ‘ Ce'ahai sipaihowa pwaiya , 'oinega wanaoma tatauya ma wa'ai . ’
42014018	“ Ma mabwaiyadi geya nuwadi , 'oinega hali gwae ma hali gwae si'ebwaeya . Caigeda 'igwaeya , ‘ Tanoha hauhauna yagimwane pwaiya , 'oinega nuwana yatautau ma yahabo'ene . Ma yauwedo madouna , ma hesi geya'abwa yanaonaowa . ’
42014019	Ma 'aigeda wete 'igwaeya , ‘ Yauwedo madouna , nuwana taugu wete geya'abwa yanaonaowa , weyahina bulumakau nimaluwaluwa ta wete 'ebegesoha nima'ai'aigeda yagimwane pwaidiya , 'oinega yatautauya ma 'abehega beno bulumakau 'eluwa yahepaihowa tohodi 'ebegesoha 'aigeda silisi bwaibwaini bo geya . ’
42014020	Ma wete 'aigeda 'igwaeya , ‘ Taugu hauhauna yahaiya , 'oinega nata geya'abwa yanaonaowa . ’
42014021	“ Eeta hewaliina 'ihila ma 'ina badaina 'oina 'ihepwaila , 'igwaeya , ‘ Mabwaiyadi genuwadi . ’ Ma toni hadaina 'igamwasowala , 'oinega 'ina hewaliina 'oina 'igwaeya , ‘ Cutauya mwayamwayau gogo madoudi 'adi 'edao mabwaiyadi 'oidiya , ma 'eguma hisa tomota 'ulobediya , bwagana nanaewana bo belubeluina bo matagibugibuna bo peupeuna , tuwa mabwaiyadi 'utoedima si'ai . ’
42014022	“ Ma hewaliina 'ipaihoweya gide , ma muliyetega 'inaoma ta 'igwaeya , ‘ Bada yo , tomotaedi yatoedima , ma hesi 'ino hadaina geya silohemaha . ’
42014023	Ta badaina wete 'igwaeya , ‘ Ceda mabwaiyadi 'oidiya 'utauya , ma tomota 'uhegwaedi ma sinaoma , ma 'igu hada silohemaha .
42014024	Ta hesi tomotaedi yatoe nugetediya sahena 'aigeda 'oidiyega 'aguina 'ilolotoho . ’ ”
42014025	Ma boda madouna mahetenao sitautauya , ma 'oinega Yesu 'i'itahila , ta bodaedi 'ihegwaediya ,
42014026	“ Taiya 'eguma nuwanuwana ma 'imuliyegau , nugeta 'ihamwegau moisa ma tamana ta sinana ta mwanena ta natunao ta tasinao ta nuhunao , ma wete tauna tuwa weyahina 'ilogwahatedi . Ma 'eguma geya , tauna geya 'agu tomuliya .
42014027	Ma 'eguma taiya yawasina geya 'itagwale ma 'i'amasa kelose 'oina gide taugu , tauna geya sowasowahina ma 'imuliyegau .
42014028	Gide tuwa 'eguma taiya nuwanuwana ma hada madouna 'i'abi , nugeta ginaula mabwaiyadi 'i'atububudi hadaina weyahina ,
42014029	tabu ma logidimo 'ihetoholodi ma geya hada mabwaiyana 'ilosalohi . Bewa 'oinega nata tomota si'ita ta loheyaina silotuyane .
42014030	Ma sigwae , ‘ Loheya bewa gide waiwaina ma logidi 'ihetoholodiya ta geya hadaina mabwaiyana 'i'abi . ’
42014031	Ta wete 'eguma 'aigeda kini ma'ina tolo'alehao teni tausani sitautauya sabi lo'aleha wete hali kini ma'ina bodao tuweniti tausani 'oidiya , togidega kini nata 'inuwatuhu 'esa ? Nuwana nugeta 'imiyatoi ta 'inuwatuhu ma 'abehega sowasowahidi sihewaiwai 'adi 'alehaowedi 'oidiya , bo geya ?
42014032	Ma 'eguma geya , 'ina tohalewasao 'ihewasaedi ma sipilibodedi , 'eguma hali kiniina ma'ina bodao 'abwa bwagabwaga simiyamiya , ma 'oinega mahetediyao sihegwaegwae daumwala weyahina . ”
42014033	Coinega Yesu 'ina hemataluwa 'ilosalohiya , ma 'oidiya 'igwae , “ Bewa gide wete 'agu muliya 'ana 'eda . Ceguma taiya 'owa nuwanuwau ma 'umuliyegau , nugeta 'ino 'ebeloina mabwaiyana 'u'ebesinedi .
42014034	“ Hola ginaula bwebwe'ana . Ma 'eguma 'ana 'amna 'igumwala , geya sowasowahina ma 'i'amna hila .
42014035	Geya wete 'ilobwalobwaine ma bale'u 'i'abihe bwebwe'ane , ma hesi talogwahateyamo . “ Ceguma matenami gwae bewa wahesagohe . ”
42015001	Caigeda tuta takesi 'ana to'ewao ma hali togala tupwadi wete sinaoma Yesu sabi hesagohina .
42015002	Coinega Palisiyao ta loina 'ana tohe'itao silomugiyeya , sigwae , “ Loheya bewa togalao 'i'ahwa 'iya'iyaguwediya ma wete mahetenao si'ai'ai . ”
42015003	Ta 'idi gwaeina Yesu 'ihemaiseya gwae hegehegediyega , 'igwae ,
42015004	“ Togidega 'eguma 'aigeda 'oimiyega 'ina sipi 'adi baibaiwa handeledi , ma 'aigeda 'i'wadalele , sowasowahina ma nainiti naeniyedi pwatula 'i'ebesinedi ma sipiina 'wada'wadalelena 'i'ebese 'ana siga 'iloba .
42015005	Ma 'eguma 'iloba nata ma'ina yaliyaya 'ahalana 'ilagu ma 'ihila 'asai ,
42015006	ma 'oinega 'iyanao 'ibwau he'autedima ma 'ihegwaedi , 'igwae , ‘ Sipiina 'wada'wadalelena yaloba pwaiya , 'oinega weyahina tayaliyaya . ’
42015007	Coinega gide wete 'eguma 'aigeda togala 'inuwabui , megalewa aneloseyao weyahina siyaliyaya madouna , ma hesi tobwebwe'adi site nainti naeniyedi weyahidi 'idi yaliyaya 'i'iuna .
42015008	“ Gide wete 'eguma wahine 'ina kina 'adi baibaiwa nima bwaubwau , ma 'aigeda 'ihe'wadaleleya , 'oinega to'aha 'ida paihowa ma kinaina 'iloba ? Nuwana mayale 'igabu , ma hada mabwaiyana 'ise'ili ma 'ibesa bwaibwaina 'ana siga 'iloba .
42015009	Ma 'eguma 'iloba , nata 'iyanao 'ibwau 'autedima ma 'oidiya 'igwae , ‘ Cigu kinaina yahe'waihiya yaloba pwaiya , 'oinega weyahina tayaliyaya ? ’
42015010	Gide wete 'eguma 'aigeda togala 'inuwabui , nata Yehoba 'ina aneloseyao weyahina siyaliyaya madouna . ”
42015011	Ma Yesu wete 'igwae hegehegediya , 'igwae , “ Caigeda bada natunao loheyadi 'eluwa ba'idanao simiyamiya ,
42015012	ta 'alomauna tamana 'ihegwaeya , 'igwae , ‘ Tamagu , nuwanuwagu ma bewa tuwa 'agu heguheguyai 'u'ebwaegau . ’ Coinega bada 'ina tobwatobwa mabwaiyana 'iheguyaiyeya natunaowedi 'oidiya .
42015013	Sabwelo tupwana sigumwala , ma 'alomauna 'ina tobwatobwa 'ihegimwaneyediya , ma 'ana maisa mane 'i'eweya , ma tupwaina 'i'ebesineya , ta tupwa bwaga hedada 'oina 'itauya , ma nobwa yaliyaya bwagabwaga 'oinega 'ina mane 'ilohegumwalidiya .
42015014	“ Cina mane mabwaiyana 'igumwala ta nimenimenamo 'imiyamiya , ma tuta nage 'oina gomale madouna tupwaina 'oina 'ilatuwa .
42015015	Coinega loheyaina 'ina paihowa 'i'ebesa , ta 'aigeda 'asa 'ana bada 'ilobeya , ta 'ihewaseya ma 'ina baweyao 'i'itayahidi .
42015016	Ta loheyaina nuwanuwana ma bawe 'adiyega 'i'ai , weyahina geya 'anamo .
42015017	Tuta nage 'oina nuwana 'isabwalena , ma 'iboinamo 'oina 'igwaeya , ‘ Moisa , tamagu 'ina topaihowao 'adi 'e'ahai madouna , ma taugu 'ebwa tuwa gomale 'ihunuhunugau .
42015018	Coinega yatoholo ma yatauya tamagu 'oina yagwae , “ Tamagu , yagala pwaiya Yehoba 'oina , ma wete 'owa 'oiuwa .
42015019	Ta geya 'ilobwainegau ma 'u'ahwa natuwegau , ma hesi 'u'ahwa topaihowegau . ” ’
42015020	“ Bewa gide 'inuwanuwatuhu 'esa , ta 'oinega 'itoholowa ma tamana weyahina 'itauya , ma bwagebwagega tamana 'i'iteyama 'itautauyama , 'oinega ma'ina 'atemuyamuya 'ipili 'oina , ma 'i'atusapwaliya , ta mahetena sihehedoudou .
42015021	“ Eeta natunaina tamana 'ihegwaeya , 'igwae , ‘ Tamagu , yagala pwaiya Yehoba 'oina ma wete 'owa 'oiuwa , 'oinega geya 'ilobwainegau ma 'u'ahwa natunegau . ’
42015022	Ma hesi tamana 'ina hewaliyao 'ibwauwediya ma 'oidiya 'igwaeya , ‘ Walomwayamwayau ma 'wama bwebwe'ana wa'eweyama ma natugu wahe'ote , ma wete 'ana nipuna wa'eweyama ma nimana walagu , ma 'ana butu 'ahena walagu ,
42015023	ma muliyetega watauya ma bulumakau yauyaubona ta momonana wahunuyama , ma 'e'ahai madouna tapaihowa , ma 'oinega ma'ida yaliyaya tauna mahetedai ta'ai .
42015024	Weyahina natugu bewa mwalo 'i'amasa , ta nige mayawasina taloba hileya . ’ Coinega sihegaina ma siguyai ma'idi yaliyaya .
42015025	“ Ma hesi natuna tautuwa 'abwa tanoha 'ipaipaihowa . Cina paihowa 'igumwala , ma tutaina 'asa deina 'ilatulatu , lahusa ma selo 'ihesagohediya .
42015026	Coinega 'aigeda 'idi hewali 'ibwauweya ma 'ihesilaleya , 'igwae , ‘ To'aha lamuna 'oinega siyaliyaliyaya ? ’
42015027	Ma hewaliina 'igwaeya , ‘ Tasiu 'ihila pwaima ta tamana bulumakau yauyaubona ta momonana 'ihunuya , ma mahetemai 'ayaliyaliyaya , weyahina natunaina ma'ina bwebwe'ana 'iloba hileya . ’
42015028	Gwae bewa 'ihesagoheya ta 'igamwasowala madouna , ta genuwana ma hadai 'iluhu . “ Coinega tamana 'ilatuma ma natuna tautuwana 'ihegwaeya 'abehega mahetena siluhu hadai .
42015029	Ma hesi loheyaina 'ilogwahata , weyahina 'igamwasowala hedada , ma tamana 'oina 'igwaeya , ‘ Tamagu , hisa bolime 'oidiya weyahiu yapaipaihowa ma 'ino heyowana mabwaiyana yapaihowediya , ma geya 'aigeda tuta 'uda helauwegauwa . Geya 'aigeda wete hebai 'u'ebwaegau ma ma'iyagwao 'a'ai hegogona ma 'ayaliyaya . Geya hene !
42015030	Ma natuina bewa 'ino tobwatobwa mabwaiyana 'imudaliya tosogalao 'oidiya , ma to'aha weyahina 'uhelauweya , ma bulumakau yauyaubona ta momonana 'uhunuya weyahina ? ’
42015031	“ Ta 'oinega badaina natuna 'oina 'igwaeya , ‘ Natugu , 'usanapuya 'abehega 'owa tuta mabwaiyana deiguwa 'umiyamiya , ma to'aha gide 'igu 'ebeloinao , mabwaiyana nimauwa simiyamiya ,
42015032	ma hesi tasiu bewa 'i'amasa , ta bewa tuwa mayawasina taloba hileya , 'oinega 'ilobwainegita ma mahetedai tayaliyaya . ’ ” Tetela bewa 'oinega Yesu Palisiyao ma loina 'ana tohe'itao 'igwae hegehegediyediya .
42016001	Wete Yesu gwae hegehegedi 'aigeda 'ana tomuliyao 'i'ebwaediya , 'igwae , “ Loheya towasawasa ma'ina topaihowa , tauna 'ina wasawasa 'ana to'itayahina , ta 'aigeda tuta 'oina tupwadi loheloheya wasa si'eweyama towasawasaina 'oina , sigwaeya , ‘ Bada , 'ino topaihowaina 'ino tobwatobwa 'ihehepaipaisiyedi . ’ ”
42016002	Coinega , towasawasaina 'ina topaihowaina 'ibwauweyama , ma 'ihegwaeya , 'igwae , “ Hepwaila galadi weyahiu yahesagoheya 'oinega bewa tuwa 'igu tobwatobwa 'adi pepao 'u'ebwae hilegau , ma 'oiguwega 'ulatu . ”
42016003	“ Coinega topaihowaina 'inuwatuhuwa ta 'igwae , ‘ Togidega nata yapaihowa 'esa , weyahina 'igu badaina 'ilogwahategauwa ? Geya sowasowahina ma yatanoha paihowa , ma wete debamwadina 'eguma yatautauya tomota 'oidiya , 'e'ahai weyahina yalo'ahwa'ahwanoi . ’
42016004	Cinuwanuwatuhu ma 'aigeda 'eda 'inuwalobeya , 'igwaeya , ‘ Cehe , bewa gide yapaihowa 'ese ma 'oinega 'iyagwao baibaiwadi yalobadi , 'eguma paihowa bewa 'oinega yalatu . ’
42016005	Eeta 'ina badaina 'ina tobukiyao 'ibwauwediya , ma 'aigeda 'aigeda 'oidiya 'ihesilala . Loheya nugenugetaina 'oina 'ihesilala , 'igwaeya , ‘ Hisa 'a buki 'igu badaina 'oina ? ’
42016006	Ma 'igwaeya , ‘ Holowa 'adi baibaiwa handeledi yabukidiya . ’ Coinega topaihowaina 'igwaeya , ‘ Pepa bewa 'oina 'a bukiyedi 'uleledi ma pipitimo 'ulagu . ’
42016007	Ma 'aigeda wete 'iluhuwa ta 'ihesilaleya , 'igwae , ‘ Ma 'owa hisa 'a buki ? ’ Ta 'igwaeya , ‘ Ce'ahai 'adi baibaiwa handeledi yabukidiya . ’ Coinega tauna wete 'igwaeya , ‘ Pepa bewa 'oina 'a bukiina 'ulele ma 'eitimo 'ulagu . ’ Ma mabwaiyadi gide 'adi bukiyedi silagu suluhediya .
42016008	“ Coinega 'ina badaina 'ina paihowa bewa wasana 'ihesagoheya , ma 'ihepwatuweya , weyahina mebale'u sihewaiwai 'idi wasawasa 'ana paihowa 'oina , ma hesi Yehoba 'ina bodao geya sihewaiwai 'idi paihowao 'asilala weyahina . ”
42016009	Ta Yesu wete 'ihegwaediya , “ Bale'u wasawasao galadi , ma 'eguma wasawasaedi 'oidiyega 'iyamiyao wahelauwedi , 'abwa taudi sihaesotegomi 'ebemiya hatayaina 'oina , tutaina wasawasaedi sigumwala .
42016010	“ Weyahina 'eguma taiya ginaula 'i'iuna 'oina 'ihematamatana , wete ginaula madoudi 'oidiya 'ihematamatana . Ma 'eguma 'i'iudi 'oidiya 'i'abo wete ginaula madoudi 'oidiya 'i'abo .
42016011	Comi wete , 'eguma geya bale'u wasawasao weyahidi wapaihowa bwaibwaini , nata Yehoba geya'abwa wete wasawasa moisa 'i'ebwa'ebwaegomi .
42016012	Ma 'eguma 'iyamiyao 'idi wasawasa weyahidi geya wapaihowa bwaibwaini , gesowana wete Yehoba 'imi wasawasaina 'i'ebwaegomi .
42016013	“ Coinega topaihowa geya sowasowahina ma 'ihetopaihowa bada 'eluwa 'oidiya , ma 'aigeda 'iguipaile ma hesi 'aigedamo weyahina 'ipaihowa , ma 'oinega 'aigeda 'i'ahwa bwebwe'ane ma 'aigeda 'i'ahwa galagalae . Coinega geya sowasowahina ma Yehoba 'ina paihowa ma wasawasa bale'uwa ta'abiluwedi . ”
42016014	Saugaina Palisiyao gwaeina sihesagoheya ta Yesu silotuyaneya , weyahina taudi mane nuwanuwadi madouna .
42016015	Coinega Yesu Palisiyaowedi 'oidiya 'igwaeya , “ Comi wanuwatuhuya 'abehega mumugami bwebwe'ana tomota matadiya , ma hesi galana mabwaiyana 'atemiya Yehoba 'isanasanapudi , weyahina ginaulaedi tomota nuwadi si'eweya , Yehoba 'ilogwahatediya .
42016016	Moisa tuwa , Mosese ma palopitao 'idi loinao 'oimiya simiyamiya 'ana siga Yoni to'abihebabitaiso 'inaoma , ma tuta nage 'oinega 'ana siga nige tetela bwebwe'ana Yehoba 'ina loina weyahina 'abwa 'ahehepwailedi , ma 'ebeloinaina weyahina tomota baibaiwadi ma'idi waiwai sitohotoho ma siluhuluhu .
42016017	Galewa ma bale'u 'idi sawala sowasowahina , ma hesi Mosese 'ina loinao bwagana 'i'iu sehenina , geya'abwa sigumwagumwala . ”
42016018	Ma Yesu wete 'oidiya 'igwaeya , “ Ceguma taiya loheya mwanena 'isa'ile ma 'ihaibala hali wahine 'oina , tauna 'ipui pwaiya , ma wete 'eguma wahine sa'isa'ilina 'ihaihila hali loheya 'oina , loheyaina tauna wete 'ipui pwaiya . ”
42016019	Ma Yesu wete 'ihegwaediya , 'igwae , “ Caigeda tuta 'oina towasawasa 'aigeda ma Lasalo simiyamiya . Towasawasaina 'ana 'ale'owao 'ausala hedadedi ma wete 'anao mabwaiyadi bwebwe'adi , 'oinega sabwelo 'aigeda 'aigeda 'oidiya ma'ina yaliyaya .
42016020	Ma Lasalo wewelohena ma lobwe'abwe'aina , 'oinega Lasaloina towasawasaina hada 'ahwa'eda 'oina 'imiyamiya ,
42016021	ma 'abehega towasawasaina 'ana mugumuguna 'oinega 'ida 'ai . Ma Lasaloina bwe'anao tuta baibaiwana 'edewa siyamoyamosidi .
42016022	Ma tutaina Lasalo 'i'amasa aneloseyao sitoeya ta Ebalahamo deina silaguya tobwebwe'ana 'idi tupwa . Ma muliyetega wete towasawasaina 'i'amasa ma sigaliheya ,
42016023	ma tauna ma'ina muya madouna to'amasa 'idi tupwa 'oinega 'i'ita haneya , ta Lasalo 'i'iteya Ebalahamo ba'idana simiyamiya .
42016024	Coinega 'ibwau madouna ma 'igwaeya , ‘ Tamagu yo ! Cuda 'atemuyemuyegau ma Lasalo 'uhewasaeyama ma we'aha gogaina nimanega memenagu 'i'abihegogai , weyahina tuta bewa yamuyamuya madouna 'aiwe 'ala'alata 'oina . ’
42016025	“ Ma Ebalahamo 'ihegwaeya , 'igwae , ‘ Natugu , 'usanapuya 'abehega mwalo yawasiu mabwaiyana yaliyayamo , ma hesi Lasalo geya 'aigeda 'ebeyaliyaya 'iloba . Coinega bewa tutaina tauna ma'ina yaliyaya , ma 'owa 'umuyamuya .
42016026	Ma wete 'uda sanapu 'abehega gamwagamwanida sa'ala madouna 'imiyamiya , 'iwatahigita , 'oinega geya sowasowahina ma bewa 'oinega 'ahabalawa 'oimiya . Comi wete , geya sowasowahimi ma wahabalama 'oima . ’
42016027	“ Towasawasaina 'igwaeya , ‘ Ee bwebwe'ana , ma benomo nuwanuwagu ma Lasalo 'uhewasae 'igu bodao 'oidiya ,
42016028	ma tasigwao site nima 'ida hemataluwedi , tabu ma taudi wete sinaoma muya 'ina tupwa bewa 'oina . ’
42016029	Coinega Ebalahamo loheyaina 'ihegwaeya , 'igwae , ‘ Tasimwaowedi 'adi tohenuwalagu simiyamiya , taudi beno Mosese ta palopitao 'idi gwaeyedi Buki He'asisi 'oina . Gwaeyedi 'alona sowasowahina ma tasimwaowedi sihesagoha bwaibwaini . ’
42016030	Ma hesi towasawasaina 'igwaeya , ‘ Tamagu , beno geya sowasowahina . Ma 'eguma taiya 'amasega 'itoholohila ma 'itauya 'oidiya , ma tauna si'ita , 'oinega sinuwabui bwaibwaini . ’
42016031	Ta Ebalahamo wete 'igwaeya , ‘ Ceguma Mosese ma palopitao 'idi gwae geya sihemisaedi , geya'abwa wete 'aigeda taiya sihehemisae , bwagana 'eguma 'aigeda to'amasa 'itoholo hila ma 'itauya 'oidiya . ’ ”
42017001	Coinega Yesu 'ana tomuliyao 'ihegwaediya , 'igwae , “ Tomota tupwadi nata 'ebetoho baibaiwana sipaihowadi 'oimiya ma 'abehega si'abi hebe'ugomi , ma 'eguma taiyawedi taudi 'ebetohowedi sipaihowediya tuwa 'atemuyamuyaidi .
42017002	Ma 'eguma taiya to'abi hebe'uina , 'ilobwaineya ma da'ule madouna silosipwa 'ani'ona ma ni'u dubaduba siulasuluhe , ma 'oinega sahena gwagwama sihehe'au'aunaowe .
42017003	“ Coinega wa'itayahigomi , ma 'eguma tasiu 'oiuwa 'ipaihowa galagala , 'uhegwae 'ina puiina , ma 'eguma 'inuwabui 'unuwasam .
42017004	Ma 'eguma tasiu 'ina sabwelo 'aigeda 'oina ta masebeni 'ipaihowa galagala 'oiuwa , ma tuta 'aigeda 'aigeda 'oina 'i'ahwa'ahwanoi 'oiuwa sabi nuwasam , 'ilobwainegowa ma mabwaiyana 'unuwasamudi . ”
42017005	Eeta Yesu 'ana tohepwailaowedi sigwaeya , sigwae , “ Cima hemisa 'u'abihewaiwai . ”
42017006	Ma badaina 'igwaeya , “ Ceguma 'imi hemisa 'ana waiwai gide seyala patuna , sowasowahina ma 'aiwe bewa madouna 'oina wagwae , ‘ Cudabugo ma ni'uwa 'uboi 'u'umago , ’ nata 'imi gwaeina 'ihematamatane . ”
42017007	Ma wete 'oidiya 'igwaeya , “ Ceguma 'aigeda taiya 'owa ma 'ino hewali , tauna togesoha bo nuwana hebai 'ana to'itayahina , ma tutaina 'eguma hewaliina 'ina paihowega 'ilatuma , geya sowasowahina ma 'uloina 'abehega tauna 'i'ai nugeta ,
42017008	ma hesi 'ugwae , ‘ Cagu 'u'atububu ma 'u'itayahigau ma ya'ai , ma 'oinega 'owa muliyetega 'u'ai ma 'unuma . ’
42017009	Coinega hewaliina 'ina paihowa weyahina 'ana loyauwedo geya 'ida lobeya 'ina bada 'oinega , weyahina tauna tuwa 'ina paihowa .
42017010	Ma 'omi wete gidemusa , 'eguma tutaina ginaula mabwaiyana wapaihowadi , to'aha gide yaloinegomiya , wagwae , ‘ Cehe , tauma tuwa topaihowa , 'oinega to'aha gidemusa 'ama loinaina gide 'apaihoweya , beno gide 'ama lobwaina moisa . ’ ”
42017011	Ma Yesu Yelusalema weyahina 'itautauya ma Sameliya ta Galili gamwagamwanidiya 'ilatulatu .
42017012	Ta 'aigeda 'asa 'oina 'inaoma ma tolepelo nima luwaluwa 'ilobediya , eema 'ina 'eda 'oinega siha hila ,
42017013	ma sibwaubwau 'enadi madounega , sigwaeya , “ Bada Yesu 'u'atemuyamuyaemai . ”
42017014	Coinega 'ilo'itahila ma 'ihegwaediya , “ Watauya ma topwaoli 'oidiya wahe'itaegomi . ” Ma sitautauya 'edai ta 'adi lepelo 'igumwala ,
42017015	ma 'aigeda loheya 'oidiyega , tauna gwama Sameliya , 'i'iteya 'abehega 'ibwebwe'ana pwaiya , 'oinega 'ihila ma 'enana madounega Yehoba 'ihepwatuweya ,
42017016	ma Yesu 'ahena 'ibe'u talutalubu'iya ma 'oina 'iloyauwedowa .
42017017	Coinega Yesu loheyaina 'ihegwaeya , “ Nige wate nima luwaluwa ya'abihe bwebwe'anegomiya , ma ta'eha site naeniyedi ?
42017018	Togidega geya sihilama ma Yehoba 'oina siloyauwedo ? Ma 'owa taumana geya Yudiya 'oinega , ma 'unaoma sabi loyauwedo .
42017019	Coinega 'ino hemisega 'abihetena 'ulobeya . Causala , 'utoholo ma 'utau . ”
42017020	Palisiyao tupwadi sinaoma ma Yesu sihesilaleya to tuta gide 'oina Yehoba 'ina loina 'ilatuma . Coinega Yesu 'idi hesilalaina 'ihemaiseya bewa gidemusa , 'igwaeya , “ Geya sowasowahina ma tomota matadiya Yehoba 'ina loina 'inaonaoma si'ita .
42017021	Ma wete geya sowasowahidi ma sigwae , ‘ Wa'ita Bewa ’ , bo nuwana ‘ Nage ’ , weyahina Yehoba 'ina loina 'oimiya 'imiya pwaiya . ”
42017022	Coinega 'ana tomuliyao 'ihegwaediya , 'igwae , “ Cabwa ya'ebesinegomi , ma muliyetega nuwanuwami madouna ma taugu Loheyaiguina ba'idamiu tada miyamiya sabwelo 'aigeda tuwa weyahina , ma hesi nata geya wa'ite'itegau .
42017023	Ma 'eguma tomota sigwae , ‘ Keliso nage ’ , bo nuwana ‘ Bewa ’ , nata sahena wamulimuliyedi .
42017024	Weyahina saugaina 'eguma yanaonaoma , galewa 'ana 'ita gide 'asilala daisinamo , gide namala madouna 'ana 'ita .
42017025	“ Ta muliyetega ma ginauledi sihapwesa , nugeta mehau bewa silogwahategau , ma 'oidiyega muya yaloba .
42017026	“ Cigu hilama 'ana tuta Nowa 'ina tuta gidemusa .
42017027	Weyahina Nowa 'ina tuta si'ai'ai ma sinumanuma ma wete loheloheyadi ta wahiwahinedi sihaihai 'ana siga Nowa 'ina waga 'igeluwa , ta yagewa 'ilatuwa ta 'oinega tomota mabwaiyadi 'imutudiya . Ma taugu Loheyaiguina 'igu hilama gidemusa .
42017028	“ Ma wete Lota 'ina tuta gide , saugaina tomota mabwaiyadi si'ai'ai ma sinumanuma , ma wete sigimwagimwane ma sihehegimwane , ta wete sitanohapaihowa ma sihadahada'abi ,
42017029	ta 'ana siga Lota Sodoma 'i'ebesineya , 'oinega 'aiwe ganinisa ma da'ule yahiyahidi galewega sigubalama gide dohi , ma tomota mabwaiyadi 'ilohe'amasidiya .
42017030	“ Ginauledi silatuwa 'oidiya , 'abwa wete gide tomota 'oidiya sida latu 'esa , beno tutaina taugu Loheyaiguina yahilama .
42017031	“ Ma sabweloina 'oina 'eguma taiya wagahata 'imiyamiya , sahena wete hada 'alona 'iluhuluhu ma 'abehega 'ilotobwatobwa . Wete 'eguma taiya tanoha 'ipaipaihowa sahena 'asa weyahina 'ipilipili .
42017032	“ Ma hesi wanuwatuhuyahi to'aha gide 'ihapwesa Lota mwanena 'oina .
42017033	“ Ceguma taiya tauna yawasina weyahina 'i'aipate , nata yawasinaina 'ihe'wadalele , ma 'eguma taiya yawasina 'itagwale ma 'ihe'wadalele , 'abwa 'iloba hila .
42017034	“ Ma yahegwae bwaibwainigomi 'abehega hinuwanaina nage 'oina tomota 'eluwa 'ebe'eno 'aigeda 'oina si'eno , ma 'aigeda yatoe ta 'aigeda 'imiyamiya .
42017035	Wete gide wahiwahine 'eluwa si'e'ehalo , 'aigeda yatoe ta 'aigeda 'imiyamiya . ”
42017037	Coinega 'ana tomuliyaowedi sihesilaleya , sigwae , “ Bada , ta'eha ? ” Ta Yesu 'ihegwaediya , “ Ta'eha 'oina 'wayoha 'imiyamiya beno 'oina 'ao'ao si'eto'eto'auta . ”
42018001	Eema 'aigeda gwae hegehegedi Yesu 'i'ebwaediya ma 'abehega sahena 'ahwanoi 'oinega siwe'awe'a .
42018002	Bewa gidemusa 'igwaeya , “ Caigeda 'asa 'oina toloina 'aigeda madouna 'imiyamiya , tauna Yehoba geya 'ida matauteya ta wete loheloheya geya 'ida he'asisiyediya .
42018003	Tupwaina 'oina wete 'aigeda hiwape 'imiyamiya , ma tuta baibaiwana hiwapeina 'ilatulatu toloinaina 'oina ta 'i'ahwa'ahwanoi 'oina lema weyahina , 'igwae , ‘ Bada , 'agu 'aleha 'oinega 'u'abihetegau . ’
42018004	“ Tuta 'aigeda 'aigeda gide 'ina paihowa , ma toloinaina genuwana ma 'ileme . Ta 'aigeda tuta 'oina toloinaina 'ilowahi'wata , 'oinega 'iboinamo 'oina 'igwaeya , ‘ Tuwa Yehoba geya yamataute ta wete loheloheya geya yada he'asisiyanediya ,
42018005	ma hesi hiwape bewa 'ina tauya hilahilama 'oiguwa weyahina ya'abihete 'ana 'aleha 'oinega , tabu ma 'agu wahi'wata 'ilagu hila . ’ ”
42018006	Coinega Yesu wete 'ihegwaediya , 'igwae , “ Toloinaina 'ina gwae weyahina wanuwatuhu . Tauna loheya galana ma hesi hiwape 'ilemeya .
42018007	Wete gide Yehoba 'ina tomotaiyao hehesinuwaidi nata 'ilemedi , 'eguma si'ahwanoi hilahila 'oina , sabwelo ma nihuwana 'oidiya .
42018008	Moisa tuwa , 'ina lemaina dumwaluna nata 'ipaihowa 'oidiya . “ Ma togidega 'omi wanuwatuhu 'eseya 'eguma saugaina taugu Loheyaiguina yahilama bale'u bewa 'oina , hisa tomota ma'idi hemisa yalobadi sitoholo pa'ala ? ”
42018009	Tomota tupwadi sinuwatuhuya 'abehega taudi dumwaludi ma hali tomota geya , 'oinega Yesu 'igwae hegehegediyediya bewa gide ,
42018010	'igwaeya , “ Caigeda tuta 'oina loheloheya siteluwa siluhuwa Hada He'asisi 'oina sabi 'ahwanoi Yehoba 'oina . Caigeda Palisi ma 'aigeda takesi 'ana to'ewa .
42018011	Coinega Palisiina 'itoholowa ma 'i'ahwanoiya , 'igwae , ‘ Yehoba yo , yaloyauwedo 'oiuwa weyahina taugu geya gide 'iyagwao mumugadi , weyahina taudi toyagaha hedade , ma 'abo'aboidi , ma lologwalidi , ma wete taugu geya gide takesi 'ana to'ewa nage .
42018012	Taugu hesi wiki 'aigeda 'aigeda sabwelo 'eluwa 'oidiya 'e'ahai 'oinega yahudihudi , ma wete 'igu tobwatobwa mabwaiyana 'oinega tupwana ya'ebwa'ebwaego . ’
42018013	“ Ma hesi takesi 'ana to'ewaina bwagebwagega 'itoholowa , ta ma'ina debamwadina lumalumana 'itutuya , ma 'ituluha ta 'i'ahwanoi , 'igwaeya , ‘ Yehoba yo , 'usanapu pwaigauwa 'abehega taugu togala , 'oinega 'u'atemuyemuyegau ! ’ ”
42018014	Ta Yesu wete 'oidiya 'igwaeya , “ Moisa , loheyaina bewa 'ina 'ahwanoiina weyahina 'ana 'ahwabwebwe'ana 'ilobeya Yehoba 'oinega , ma hesi Palisiina geya . Weyahina 'eguma taiya tauna 'i'abilagasi nata silagusuluhe , ma 'eguma taiya tauna 'ilagusuluhe si'abilagasi . ”
42018015	Tupwadi tomota natudiyao 'i'iudi si'ewedima ma 'abehega Yesu 'i'abitohodi , ma 'ana tomuliyao tomotaedi si'itediya ta si'ausidiya .
42018016	Ma Yesu 'ibwau he'autediya ma 'igwae , “ Sahena gwagwama wa'au'ausidi ma hesi watagwaledi ma 'oiguwa sinaoma . Weyahina gwagwama bewa gide Yehoba 'ina 'ebeloina 'ilobwaine bwaibwainidiya .
42018017	Yahegwaegomi 'eguma taiyewedi taudi gwagwama bewa gide 'idi hemisa , sowasowana Yehoba 'ina 'ebeloina 'oina siluhuluhu , ma hesi 'eguma geya , nata geya . ”
42018018	MeYudiya 'idi tohanugeta 'aigeda 'inaoma ma Yesu 'ihesilaleya , 'igwae , “ Bada , yasanapuya 'abehega 'owa tohe'ita bwebwe'ana , 'oinega to'aha nata yapaihowa ma yawasigu hataya yaloba ? ”
42018019	Ma Yesu loheyaina 'ihegwaeya , “ Togidega ta 'oinega 'u'ahwa bwebwe'anaegauwa ? Geya 'eta taiya bwebwe'ana , beno tuwa Yehoba .
42018020	Ma Yehoba 'ina loinao 'usanapu pwaidiya , beno 'abehega : Sahena logwali , Sahena lohe'amasa , Sahena yagaha , Sahena hepwaila 'abo'abo , Ma wete tamau ma sinau 'uhe'asisiyanedi . ”
42018021	Ta loheyaina 'igwaeya , “ Cigu tuta gwamega ta nige loinaedi beno yamuliya bwaibwainidiya . ”
42018022	Cina gwaeina bewa gide Yesu 'ihesagoheya , 'oinega 'igwaeya , “ Caigeda ginaula tuwa 'ilosapuligowa , beno 'abehega 'ino tobwatobwa mabwaiyana 'uhegimwaneyedi ma 'adi maisa towewelohe 'oidiya 'uheguyaiyedi , ta 'oinega 'unaoma , 'umuliyegau ma 'oinega 'abwa 'ino wasawasa galewa 'uloba . ”
42018023	Gwae bewa loheyaina 'ihesagoheya , ta 'ina wasawasa madouna 'inuwahiya , 'oinega nuwana 'igala moisa .
42018024	Cina nuwagalaina Yesu 'isanapu pwaiya , 'oinega tomota 'oidiya 'igwaeya , “ Ceguma taiyewedi taudi ma'idi wasawasa madouna 'idi luhu Yehoba 'ina 'ebeloina 'oina mwau hedada .
42018025	Moisa , kameli tauna hebai madouna , 'oinega tupwana mwauna ma nidili 'ana 'ebesula 'oinega 'iluhu , ma hesi towasawasao 'idi luhu Yehoba 'ina 'ebeloina 'oina mwau hedade . ”
42018026	Bodaedi Yesu mahetenao simiyamiya gwaeina sihesagoheya , ta sihesilaleya , sigwae , “ Ceguma bewa gidemusa , taiya hede sowasowahina ma 'ebe yaliyayaina 'iloba ? ”
42018027	Coinega 'igwaeya 'oidiya , “ To'aha tomota 'oidiya geya sowasowahina , Yehoba 'oina ginaulaedi meyameyahadi . ”
42018028	Coinega Pita Yesu 'ihegwaeya , “ Bada , ma tauma togidega ? Weyahina 'ima 'asao 'a'ebesine pwaidiya ma 'amuliyegowa . ”
42018029	Ta Yesu mabwaiyadi 'ihegwaediya , 'igwae , “ Yahepwaila dumwalu 'oimiya , 'eguma taiyewedi 'omi 'imi gogo bo mwanemiyao bo tasimiyao bo tamamiyao bo sinamiyao bo natumiyao wa'ebesinediya ma Yehoba 'ina loina 'oina watagwalegemiya ,
42018030	tuta bewa 'oina maisa madouna waloba , ma wete tuta sinaonaoma 'oina yawasimi hataya wa'ewa . ”
42018031	Yesu site tuwelowedi 'ibwau 'autedima ma 'itoediya papaliya ta 'ihegwaediya , “ Bewa tuwa tahanehane Yelusalema ma ginaulaina mabwaiyana palopitao mwalona silelediya taugu Loheyaiguina weyahigu nata silatu ma wa'itadi .
42018032	Nugeta si'ebwayaegau taudi geya meYudiya 'oidiya , ma silotuyanegau ma si'abihedeba mwadinegau ma si'esohegau ,
42018033	ta wete balaeyega sisapigau , ma silohe'amasigau , ta sabwelo hetoina 'oina 'amasega yatoholo hila . ”
42018034	Ma 'ana tomuliyaedi geya 'aigeda 'ina gwaeina 'ana nuwasabwalena 'oidiya 'iluhu .
42018035	Ma Yesu Yeliko 'oina 'ilatulatu , ma 'aigeda tomatagibugibu 'edai 'imiyamiya , 'ilolo'ahwa'ahwanoi mane ma tobwatobwa weyahidi .
42018036	Yesu ma 'ana bodao 'enadi 'ihesagoheya , ta 'isalutuwa ma 'igwaeya , “ Taiyewedi beno ? ”
42018037	Ta sigwaeya , “ Yesu gwama Nasaleta 'itautauya , ”
42018038	Coinega tomatagibugibuina 'ibwau 'enana madounega ma 'igwae , “ Yesu yo , 'owa Debida 'ina susu , 'u'atemuyemuyegau ! ”
42018039	Ma taudi tomotaedi sinugetama loheyaina si'ausiya , sigwae , “ Culolagu ! Tuwa wui ! ” Ma tuwa 'ibwau 'enana madounega ma 'igwae , “ Debida tubuna yo , 'u'atemuyemuyegau . ”
42018040	Coinega Yesu 'itoholowa ta 'ihegwaediya ma loheyaina sibwauweyama . Ta 'inao pwaima ta Yesu 'ihesilaleya , 'igwae ,
42018041	“ To'aha nuwanuwau ma yapaihowa 'oiuwa ? ” Coinega 'igwaeya , “ Bada sowasowahina ma matagu 'u'abihe 'asilaladi ? ”
42018042	Ma Yesu 'igwaeya , “ Bewa tuwa matau 'i'asilala , weyahina 'ino hemisa 'oinega 'ubwebwe'ana . ”
42018043	Nage 'oina matana 'i'asilala , ta ma'ina loyauwedo Yehoba 'oina Yesu 'imuliyeya . Ma bodaedi si'iteya , ta mabwaiyadi Yehoba sihepwatuweya .
42019001	Ma Yesu Yeliko 'oina 'iluhu pwaiya , ma 'asaina 'alonega 'itautauya .
42019002	Tupwaina 'oina 'aigeda takesi 'adi to'ewao 'adi tohanugeta 'imiyamiya , sanina Sakiusa , tauna towasawasa 'aigeda .
42019003	Ma tutaina Yesu 'itautauya , Sakiusa nuwanuwana ma Yesu 'ida 'ita 'abehega taiya tauna , ma hesi geya sowasowahina ma 'i'ita , weyahina tauna loheya to'uto'upana , ma wete boda madouna .
42019004	Coinega 'ipili nugeta ta 'aiwe 'aigeda 'ihaneya , sanina sikamole , ta nage 'oinega Yesu 'ida 'ita , 'eguma saugaina tupwaina 'oina 'ilatu .
42019005	Ma saugaina Yesu 'inaoma tupwaina 'oina , 'i'itahaneya ta Sakiusa 'i'iteya , 'oinega 'ihegwaeya , 'igwae , “ Sakiusa , 'usuluma mwayamwayau , weyahina nata taugu ba'idau 'ino hada tamiyamiya . ”
42019006	Sakiusa 'ilomwayamwayauwa ta 'isuluwa , ma ma'ina yaliyaya Yesu ba'idana sihelobaloba .
42019007	Nage 'oina tomotaedi ginaula bewa si'iteya , ma silomugiyeya , sigwaeya , “ Togidega ta Yesu 'iluhuwa togala 'ina hada ? ”
42019008	Ma Sakiusaina 'itoholowa ta Yesu 'ihegwaeya , 'igwae , “ Bada , bewa 'oinega 'igu tobwatobwa mabwaiyana ya'upwaluwa ma 'aigeda tupwa towewelohe ya'ebwaedi . Ta wete 'eguma taiya 'oinega mwalo ya'ewa puiya , yada hemaise ma'ana lohepoi 'ehata wete ya'ebwae . ”
42019009	Coinega Yesu 'ihegwaeya , “ Bewa tuwa hada bewa 'oina 'abihetena 'ilatuma , weyahina loheya bewa tauna 'aigeda Ebalahamo 'ina boda .
42019010	Taugu Loheyaiguina , ta yanaoma ma 'ane todeya ya'ebesedi ma ya'abihetedi , gide loheya bewa . ”
42019011	Ma Yelusalema deina nata ma silatu , eeta bodaedi sinuwanuwatuhu 'abehega Yehoba 'ina loina nata 'ihegaina , 'oinega gwae hegehegedi bewa 'i'ebwaediya ,
42019012	'igwaeya , “ Caigeda bada 'i'atububu pwaiya ta 'itautauya tupwana bwaga 'oina ma 'abehega nobwa 'ihetoloina , ma 'abwa muliyetega 'ilohihilama .
42019013	Mulina ma 'itauya , 'ina topaihowao teni 'ibwau he'autedima ma 'adi heguheguyai kina 'aigeda 'aigeda 'i'ebwaediya ma 'ihegwaediya , ‘ Cami heguheguyai bewa wahepaihowadi ma 'ana lohepoi waloba , 'ana siga yalohihilama . ’
42019014	“ Ma muliyetega badaina 'ina tomotaiyao tupwadi silogwahateya , geya nuwadi ma 'oidiya 'ihetoloina , 'oinega wasa sihesumaneya , sigwaeya , ‘ Loheyaina beno geya nuwama ma 'oima 'ihetoloina . ’
42019015	“ Ma badaina tuwa 'ihetoloina . Eeta tutaina 'ilohihilama ta 'ina topaihowaedi 'ibwau he'autedima , nuwanuwana 'isanapu 'adi heguheguyaiyedi 'oidiyega hisa loheposeyana silobediya .
42019016	“ Ma loheya 'aigeda 'inugetama 'ina badaina matana 'itoholowa , ma 'ihegwaeya , 'igwae , ‘ Bada , 'ino kinaina 'aigeda mwalo 'u'ebwaegauwa bewa 'ana lohepoi wete teni yalobediya . ’
42019017	“ Coinega badaina 'igwaeya , ‘ Causala ! Cowa toguibiga moisa , weyahina ginaula 'i'iuna ma 'uhepaihowa bwaibwainiya , 'oinega maisau ya'ebwaego , beno 'asa teni 'oidiya 'uhetoloina . ’
42019018	“ Ma loheya heluwena wete 'inaoma ta 'igwaeya , ‘ Bada , 'ino kinaina 'aigeda mwalo 'u'ebwaegauwa bewa 'ana lohepoi paibi yalobediya . ’
42019019	“ Coinega tauna wete 'ihegwaeya , 'igwae , ‘ Casa paibi 'oidiya 'uhetoloina . ’
42019020	“ Ma hetoina wete 'inaoma ma 'ihegwaeya , ‘ Bada , 'ino kinaina bewa 'ale'o 'oinega yawaduya ta yalagu bwaibwainiya .
42019021	Weyahina yamatautegowa 'amuge ma 'i'waiha . Ma moisa , yamatautegowa weyahina 'owa loheya pa'aliu ma 'ino wasawasa 'u'ewa'ewa hali tomota 'idi paihowa 'oidiyega . Coinega 'ino kina bewa 'u'ewa hila . ’
42019022	“ Ma badaina 'igwaeya , ‘ Moisa , 'owa topaihowa galau . Tuwa 'uboi 'ino gwaeyega 'a loina ya'ebwaego . Weyahina 'usanapugauwa 'abehega taugu loheya pa'aligu , ta 'igu wasawasa ya'ewa'ewa hali tomota 'idi paihowa 'oidiyega ,
42019023	ma to'aha huhuna ta 'oinega geya 'igu maneina banika 'oina 'ulagu , ma saugaina yahilama ma'ana lohepoi yaloba ? ’
42019024	“ Coinega taudi badaina deina sitotoholo 'ihegwaediya , 'igwaeya , ‘ Cigu kinaina 'oinega wa'ewa , ma loheyaina tauna loheposeyana madouna 'ilobeya wa'ebwae . ’
42019025	“ Ma taudi sigwaeya , ‘ Bada , sahena 'a'ebwa'ebwae , weyahina tauna teni kina 'i'ewediya ta sowasowahina . ’
42019026	“ Ma badaina wete 'oidiya 'igwaeya , ‘ Tuwa wa'ebwae , weyahina 'eguma taiya 'ana heguheguyai 'iloheposeyane , 'ana loheposeyana wete 'iloba , ma 'eguma taiya geya 'iloheposeyane , to'aha 'oina 'imiyamiya 'abwa 'oinega si'ewayahule .
42019027	Coinega bewa tuwa 'agu 'alehaowedi , taudi silogwahategauwa ma 'abehega geya nuwadi 'oidiya yahetoloina , watoedima ma mataguwa walohe'amasidi . ’ ”
42019028	Yesu 'ina gwae bewa 'ilosalohiya ma 'itoholowa , ta ma'ana tomuliyao sihanehane Yelusalema weyahina ,
42019029	ta 'idi tauya 'oina Bedipegi ma Bedani deidiya silatulatu , beno Olibe 'oyana gabulena , 'oinega 'ana tomuliyao 'eluwa 'ihesumane nugetediya tupwaedi 'i'iudi 'oidiya ma'adi henuwalagu ,
42019030	'igwaeya , “ Casa nage matamiya 'oina watauya , ta nage 'oina nata 'aigeda hebai wa'italoba , beno 'ase yauyaubona , tauna geya tomota sida gelu tohoya , hebaiina walihasi wa'eweyama .
42019031	Ma 'eguma taiya 'igwae , ‘ To'aha weyahina beno hebaiina walihalihasi ? ’ loheyaina wahegwae , wagwae , ‘ Bada nuwanuwana . ’ ”
42019032	Coinega taudi sitauya ta ginaula mabwaiyadi silobediya gide Yesu 'ihegwae 'esediya .
42019033	Ma tutaina 'aseina silihasiya ma toni hebaiyedi sihegwaediya , sigwaeya , “ Togidega ta 'ima hebai walihalihasi ? ”
42019034	Ta sigwaeya , “ Bada nuwanuwana . ”
42019035	Ma hebaiina si'eweya ta sitauyeya Yesu 'oina , ma 'adi 'wamega gwahuna siloyesoya , 'oinega Yesu 'igeluhaneya ,
42019036	ta 'itautauya ma tomota baibaiwadi 'adi 'wamao 'edai siyesodiya .
42019037	Silatulatu Yelusalema deina , ta sidobidobi Olibe 'edana 'oina , ta 'ana tomuliyaowedi mabodaidi ma'idi yaliyaya Yehoba sihehepwatuwe , weyahina 'ina paihowa waiwaidi si'ita pwaidiya ,
42019038	sigwaegwae , “ Yauwedo Bada , Yehoba Saninega 'utauyama , 'oinega yaliyaya ma hepwatu galewa 'oina simadou hedada . ”
42019039	Coinega Palisiyao tupwadi bodaedi 'oidiyega Yesu sihegwaeya , sigwaeya , “ Bada , 'a tomuliyaedi 'uhegwaedi ma silolagu . ”
42019040	Ma Yesu 'igwaeya , “ Sahena ya'au'ausidi , weyahina 'eguma taudi silolagu da'ule 'enadi 'ilagu ma sibwau . ”
42019041	Yesu 'ilatu pwaiya Yelusalema deina , ma 'asaina madouna 'i'iteya , nuwana 'igala ma 'idouwa , 'igwaeya ,
42019042	“ Yelusalema yo , nata tomotaimwao 'atemuyamuyaidi , weyahina tuta bewa 'oina 'adi 'abihetenaina 'ihapwesama , ma hesi geya sisanapu .
42019043	Ma hesi tuta 'inaonaoma 'oidiya 'adi 'alehao silatu ma simutudi , weyahina nata 'ino tupwa mabwaiyana si'ali sakowasiye ,
42019044	ma mabwaiyadi siluhu ma tomotaimwao silohegumwalidi , ma wete hada mabwaiyadi sile'wa yahuledi . Muyaedi 'abwa 'oiuwa silatu , weyahina natumwaowedi 'adi to'abihetenaina geya si'inana . ”
42019045	Coinega 'itauya ta 'iluhuwa Hada He'asisi 'alona , ma tohegimwane 'alonega 'ipa'idiya , ma 'ihegwaediya ,
42019046	'igwaeya , “ Buki He'asisi 'oina Yehoba 'ina gwae sileleya 'igwaeya , ‘ Cigu hada 'abehega hada 'ebe 'ahwanoi , ma 'omi wa'abibuiya ta 'abehega 'imi 'ebeyagaha . ’ ”
42019047	Ma sabwelo 'aigeda 'aigeda Hada He'asisiina 'oina 'ihehe'ita , ma topwaoli madoudi ta loina 'ana tohe'itao ma wete tohanugetao sitohotoho ma 'abehega Yesu silohe'amasi ,
42019048	ma geya sowasowahidi , weyahina Yesu 'ina he'itao tomota baibaiwadi nuwadi 'i'eweya .
42020001	Caigeda tuta 'oina Yesu 'ihehe'ita Hada He'asisi 'oina , beno tetela bwebwe'ana 'ihehepwaila tomota 'oidiya , ma topwaoliyao ma loina 'ana tohe'itao ma wete babadao sinaoma ta Yesu sihesilaleya ,
42020002	sigwae , “ Loheya , taiya 'ina loinega ta bewa gide 'upaipaihowa 'ese ? ”
42020003	Ma Yesu 'ihegwaediya , 'igwaeya , “ Nugeta yahesilala 'oimiya .
42020004	Taiya 'ina loinega ta Yoni to'abihebabitaiso 'ipaihowa ? Yehoba bo 'aigeda tomota ? ”
42020005	Coinega taudimo 'oidiya sinuwanuwatuhu , ta sigwaeya , “ Cina gwae togidega tahemaisa 'ese ? Weyahina 'eguma tagwae , ‘ Yehoba 'oinega ’ nata 'ihegwae hilegita 'igwae , ‘ Ma ! To'aha hede weyahina ta Yoni geya wahemise ? ’
42020006	Ma 'eguma tagwae , ‘ Tomota 'oinega , ’ tabu ta boda da'uleyega si'ahu yamategita , weyahina tomota mabwaiyadi Yoni sihemisaeya 'abehega tauna 'aigeda palopita . ”
42020007	Coinega 'ina hesilalaina geya sihemaise bwaibwaini , ma hesi sigwaeya , “ Geya 'asanapu . ”
42020008	Ma Yesu wete 'igwaeya , “ Taugu wete sahena 'oimiya yahehepwaila latuwe 'abehega taiya 'ina loinega ta bewa gide yapaipaihowa 'esa . ”
42020009	Coinega Yesu tomotaedi 'igwae hegehegediyediya 'igwaeya , “ Caigeda loheya 'ina tanoha gileipa daisinamo 'i'umeya , ma 'ina topaihowao 'ihegwaediya ma si'ita'itayahi , ma tauna 'itauya hali tupwa , ta nobwa 'imiyamiya .
42020010	“ Ma hedodona 'ana tuta badaina 'ina hewali 'aigeda 'ihesumane hileya ma 'abehega gileipa huwaina tanoha 'ana to'itayahinao 'oidiyega 'i'eweyama . Citautauya ta geya si'ebwae , ma hesi sisapiya ta manimenimenamo sihesumaneya ta 'ihila .
42020011	“ Coinega badaina 'ina hewali heluwena wete 'ihesumaneya 'oidiya , ta sihunuya , ta wete si'abihedeba mwadineya , ta sihesumaneya 'ihila .
42020012	“ Ma wete hetoina 'ihesumaneya 'oidiya , ta wete sihunu he'i'iwasiya , ma sipa'i latuweya .
42020013	“ Coinega toni tanohaina 'inuwanuwatuhu , 'igwaeya , ‘ To 'eda wete yapaihowa ? Tuwa taugu natuguina yahesumane ma 'oinega si'amayabe , weyahina tauna tuwa natugu . ’
42020014	“ Ma saugaina topaihowaedi bada natuna si'iteya 'inaonaoma siboidimo 'oidiya sigwaegwae , ‘ Ciyagwao , loheya nage 'inaonaoma , tauna badaina natuna 'aigeda tuwa , 'oinega nata tuwa talohe'amasi ma tauda tanoha taloinae . ’
42020015	“ Coinega si'abiyahiya ta tanohega siula latuweya mulimuliya , ta nobwa silohe'amasiya . ” Ma Yesu 'ina he'ote'otetela 'igumwala pwaiya ta 'ihesilala 'oidiya , 'igwaeya , “ To'aha nata badaina 'ina to'ita yahinaowedi 'oidiya 'ipaihowa ?
42020016	Moisa , badaina 'abwa 'ilatu ma topaihowaedi 'ilohe'amasidi , ma 'oinega tanohina hali to'itayahinao 'i'ebwaedi . ” Babadaedi Yesu 'ina gwae bewa gide sihesagoheya ta sigwaeya , “ Tauda sahena wete gide ! ”
42020017	Ma Yesu 'i'ebubudiya ta wete 'oidiya 'igwaeya , “ Togidega 'ana sanapu Buki He'asisi 'ina hepwailaina , 'igwaeya , ‘ Logidiina mwalo tohada'abi silogwahateya , ta tuta bewa sihetoholo nugeteya hada mata'ahwanina ma logidi mabwaiyadi 'iloinaedi . ’
42020018	“ Ceguma taiya 'ibe'u logidi bewa 'oina , nata luluna 'ilasadi , ma logidiina 'eguma 'ibe'u 'aigeda taiya tabwanina nata wahina 'i'ahu piyapiyeyamo . ”
42020019	Bewa 'oina topwaoliyedi ta loina 'ana tohe'itao 'eda'eda si'ebeseya ta 'abehega Yesu si'abiyahi , weyahina sisanapuya 'abehega taudi tuwa weyahidi 'igwae hegehegediya , ma hesi geya si'abiyahi weyahina boda 'oidiya simatauta .
42020020	Eeta tuta baibaiwana Yesu silolomatayahi ma 'abehega to'aha 'ina pui siloba , eema 'oinega sihepwaile toloina 'oina ma 'iheyatalae , 'oinega tomota tupwadi sihesumanediya Yesu 'oina ta hesilalega si'abowe ma 'abehega 'ina pui siloba .
42020021	Ma tomotaiyedi sinaoma ta Yesu sihegwaeya , sigwae , “ Bada , moisa 'owa 'ino gwaeyao ta 'ino he'itao mabwaiyana dumwaludi , ma wete 'asanapugowa 'abehega geya wete 'aigeda loheya 'uda matauteya , ma hesi Yehoba 'ina nuwatuhu 'ana tohe'ita moisa 'owa .
42020022	Coinega togidega , sowasowahina ma Kini Sisa weyahina takesi talagu , bo geya ? ”
42020023	Ma Yesu bo'i 'idi 'aboina 'isanapuya , 'oinega 'ihegwaediya ,
42020024	'igwaeya , “ Hana maneina wa'eweyama ya'ita . ” Coinega si'ebwaeya ta 'ihegwaediya , 'igwaeya , “ Wahegwaegau taiya bewa ma'ama'ayauna ma sanina maneina 'oina ? ” Ta taudi sigwaeya , “ Kini Sisa . ”
42020025	Coinega Yesu 'igwaeya , “ Cehe gide ! Ceguma Kini 'ina ginaula wa'ebwaya Kini 'oina , ma 'eguma Yehoba 'ina ginaula Yehoba wa'ebwae . ”
42020026	Yesu 'ina gwae bewa boda matadiya mabwaiyana dumwaluna , ta geya 'aigeda wete 'ina gwae pui siloba , ta 'atedi 'iyohowa ma simiya henonowa .
42020027	Coinega wete tupwana Sadusiyao , taudi geya sihemisa to'amasa 'idi toholo hila weyahina , sinaoma ta Yesu 'oina sihesilala , sigwaeya ,
42020028	“ Bada , loina bewa gide Mosese 'ileleya weyahida , 'igwaeya , ‘ Ceguma 'aigeda loheya 'ihai ma geya natunamo ma 'i'amasa , loheyaina tasina hiwapeina ba'idana sihai ta 'oinega 'eguma wahineina 'ihenatuna , natunaina to'amasina 'ana miyalaena . ’ ”
42020029	Coinega 'ebe'ita si'ebwaeya , sigwaeya , “ Caigeda loheya matasinao simiyamiya 'adi baibaiwa site sebeni , ta 'adi tautuwaina 'ihaiya ta geya natunamo , ma muliyetega loheyaina 'i'amasa .
42020030	Coinega tasina deinega hiwapeina 'i'eweya ta wete simiyamiyana ta geya natunamo , ta loheyaina 'i'amasa .
42020031	Coinega tasina wete deinega hiwapeina 'ihaiya , ta wete gide geya natunamo , ta 'i'amasa . Ta gide tuwa tasinao mabwaiyadi hiwapeina sihaihaiya si'amasa , ma geya natudiyaomo ,
42020032	ta muliyetega wahine wete 'i'amasa .
42020033	“ Ma to'aha 'unuwatuhuya tomotaedi weyahidi , to loheya wahineina mwanena moisa , tutaina 'eguma 'amasega sitoholo hila ? Weyahina site sebeniyedi sihaiya . ”
42020034	Ta Yesu 'idi gwae 'ihemaiseya , 'igwaeya , “ Wanuwatuhuyahi 'abehega tuta bewa 'oina wahine ma loheya sihaihai ,
42020035	ma hesi tuta 'inaonaoma 'oina 'eguma wahine ma loheya sowasowahidi ma 'amasega sitoholo hila nata geya'abwa wete sihaihai .
42020036	Weyahina nata taudi gide aneloseyao , ta geya'abwa wete si'ama'amasa hila , ma hesi Yehoba 'i'ahwa natunedi weyahina 'amasega sitoholo hila .
42020037	“ Ma Mosese mwalohene 'ihe'ita bwaibwainigita to'amasa 'idi toholo hila weyahina . Saugaina Mosese pwatula 'alona 'itautauya ta Yehoba 'aiwe sabelulu 'oinega 'ihegwaeya , 'igwaeya , “ Taugu Ebalahamo ta Aisake ta Yakobo 'idi Yehoba . ’
42020038	Bewa 'ana nuwasabwalena 'abehega geya to'amasa 'idi Yehoba , ma hesi taudi mayawasidi 'idi Yehoba , weyahina babadaedi Yehoba 'ina tupwa tuta bewa mayawasidi simiyamiya . ”
42020039	Nage 'oina loina 'ana tohe'itao simatauta ta tupwadi sigwaeya , “ Tohe'ita , 'ino maisa bwebwe'ana hedade , ” 'oinega geya 'aigeda wete hesilala si'ebwa'ebwae .
42020040	
42020041	Coinega Yesu wete 'ihesilala 'oidiya 'igwaeya , “ Togidega ta 'oinega tomota tupwadi sigwaeya , 'abehega Debida 'ina susuwega To'abihetenaina Keliso 'ilatu ,
42020042	weyahina buki wali Same 'oina Debida 'ina gwae 'igwaeya , ‘ Yehoba 'igwaeya 'igu Bada 'oina 'igwaeya : Cigu 'ebeulega 'umiyatoi ,
42020043	ta 'ana siga 'a 'alehao yalagu suluhedi 'aheu 'adi 'ebelagu gabulena . ’
42020044	“ Debidaina 'ina Bada Keliso , ma togidega hede Debida 'ina susuwega muliyetega Keliso 'ilatuma ? ”
42020045	Coinega boda mabwaiyadi sihehenono , ma Yesu 'ana tomuliyao 'ihegwaediya , 'igwaeya ,
42020046	“ Tasigwao , sahena loina 'ana tohe'itao 'idi mumuga wamulimuliye . Weyahina taudi mumugadi tuwa gide tuta baibaiwana nuwanuwadi ma 'adi 'ale'owao duduledi si'otedi ma tomota gamwagamwanidiya sisakosakowasi ma 'abehega sihe'asisiyedi . Ta wete nuwanuwadi 'idi 'ebemiya bwebwe'adi Hada Tapwalolo 'oidiya , ta wete guyai 'adi tuta nuwanuwadi ma wagahata simiyatoi .
42020047	Ta wete tuta baibaiwana tomota matadiya Yehoba 'oina si'ahwa'ahwanoi dudulena , ma hesi 'idi 'ahwanoiina geya bwebwe'ana , weyahina 'atediya sinuwanuwatuhu togidega nata hiwahiwape si'abo 'esedi ma 'idi tobwatobwao si'ewadi . Coinega 'abwa Yehoba maisa galana 'i'ebwaedi . ”
42021001	Yesu 'i'e'ebubuna ta towasawasao 'idi helau mane helau 'ana 'ebelagu 'oina silagulagudi .
42021002	Ci'e'ebubuna ta 'aigeda hiwape wewelohena 'i'iteya , 'ilaga ta 'ina helau toea 'eluwamo 'ilagudiya .
42021003	Coinega Yesu 'igwaeya , “ Moisa yahegwaegomi mabwaiyadi 'oidiyega hiwape nage 'ina helau madou hedade ,
42021004	weyahina mabwaiyadi 'idi tupwa madouna 'imiyamiya , ma hiwape nage wewelohena ta 'ina mane mabwaiyana 'ilaguya . Geya 'aigeda wete 'ina tupwa 'imiyamiya ma 'oinega 'ana 'ilogimwane . ”
42021005	Ma Yesu 'ana tomuliyao tupwadi Hada He'asisi 'ana 'ita bwebwe'ana si'iteya , ta Yesu sihe'iteya ma sigwaeya , “ Bada , Hada He'asisiina 'ana pasao 'adi 'ita bwebwe'ana hedade , weyahina da'ule madoudi 'oidiyega si'abiya , ma wete tomota 'idi helauwao bwebwe'adi 'oidiyega sihepaseya . ” Ma Yesu 'oidiya 'igwaeya ,
42021006	“ Hadaina nige wa'iteya , ma tuta 'inaonaoma 'oina mabwaiyana sile'wa yahuledi , ma sahena wete 'aigeda tupwa wa'ita'ita hile . ”
42021007	Coinega Yesu 'oina sihesilala , sigwaeya , “ Tohe'ita 'uhegwaemai to tuta 'oina Hada He'asisiina siligehi , ma to 'ila'ilala 'adi 'ita 'oidiyega 'ada sanapu 'abehega ginauledi 'ugwaenediya nata silatuma ? ”
42021008	Ta Yesu 'oidiya 'igwaeya , “ Wa'itayahigomi 'amuge ta tomota tupwadi si'abowegomi , weyahina 'abwa tomota tupwana baibaiwana saniguwega sinaoma ma 'abehega sinugeta puiyegomi , ma 'aigeda 'aigeda 'igwae , ‘ Taugu To'abihetena , ’ ma tupwadi wete sigwae , ‘ To'abihetenaina 'ina tuta 'i'ehohoyama . ’ Ma hesi sahena taudi 'enadi wamulimuliyedi .
42021009	“ Ma 'eguma wete lo'aleha ma sahiya wasana wahesagohe , sahena wa'ate'ateyoho , weyahina ginaulaedi sida latu nugeta ma bale'u 'ana 'ebelosaloha 'abwa . ”
42021010	Ma wete 'ihegwaediya , “ Cabwa hali boda hali boda 'oidiya silo'aleha . Ma wete hali 'ebeloina hali 'ebeloina 'oidiya silo'aleha .
42021011	“ Ma tutaina 'oina mwani'ini'i hali tupwa ma hali tupwa 'oidiya , ma gomale madouna , ma wete muyamuya madoudi , ma wete nata 'ebe henainaida ta 'ebe matauta galewega silatuma .
42021012	“ Ma hesi nugeta 'ami 'alehao si'abiyahigomi ma si'abihe muyemuyegomi , ma wete hada tapwalolo 'oidiya siheyatalaegomi ma deliya silagugomi . Ma wete kiniyao ta toloinao matadiya sitoegomi ma siheyatalaegomi weyahina 'omi 'abehega 'igu bodao .
42021013	Cimi yatalaedi 'oidiya wasagu wahepwaile 'oidiya .
42021014	Ma sahena wanuwanuwatuhu hedade , 'eguma tutaina watoho ma 'oidiya wagwaegwae ,
42021015	weyahina taugu 'abwa gwae dumwaludi ta sanapu ya'ebwaegomi ma 'ami 'alehao gesowana si'ahwa 'abo'abowegomi .
42021016	“ Tutaina 'oina wete tamamiyao ta sinamiyao ta tasimiyao ta 'imi susuwao ta wete 'iyamiyao sitebaegomi , ta tupwadi 'oimiyega silohe'amasidi ,
42021017	ta tomota mabwaiyadi silo'alehegomi weyahina 'omi 'abehega 'agu tohemisao .
42021018	Ma hesi sahena 'aigeda to'ehimi si'abi'abihegala ,
42021019	ma 'omi watoholo pa'ala eeta 'oinega yawasimi hataya waloba .
42021020	“ Ma 'eguma to tuta 'oina Yelusalema wa'ita tolo'alehao simiya sakowasiye wasanapuya 'abehega nata Yelusalema silohegwatu .
42021021	Coinega Yudiya 'ana tomiyao sowasowahidi ma 'oyai sidena . Ma wete Yelusalema 'ana tomiyao sowasowahidi ma 'asega silatu . Wete gide taudi tanoha sipaipaihowa geya'abwa 'asai siluhuluhu hila .
42021022	Sabwelowedi 'oidiya Yehoba 'ina yatala nata 'ilatu tomota 'oidiya , ta 'oinega Buki He'asisi 'ina hepwaila nugeta mabwaiyana 'ilatu .
42021023	“ Tuta nage 'oina togamwagamwa ma tohesusuwao si'atemuyamuya , weyahina tuta mwauna mebale'u weyahidi , ta nage 'oina nata Yehoba 'ina gamwasowalega meYudiya 'i'abihe muyamuyadi moisa .
42021024	Nage 'oina tolo'alehaowedi 'abwa tupwana tomota silohe'amasidi , ma tupwadi si'abiyahidi ta hali tupwa ma hali tupwa 'oidiya sitauyedi , ma tolo'alehaowedi taudi tomiya ganamuli 'abwa sihewaiwai ma Yelusalema mabwaiyana siloine , ma 'oina sisakosakowasi 'ana siga tolo'alehaowedi 'idi loina 'ilolagu .
42021025	“ Ma wete muliyetega 'ebehenainaida silatuma sinala ma wai'ena ta 'ipwalao 'oidiyega , ma tomiya bale'u mabwaiyadi 'idi matautega sitaitai weyahina bagodu madoudi sidagugu hanema ,
42021026	ta 'oinega ma'idi matauta madouna siyamwayamwa 'abehega to ginaula wete galana nata bale'uwa 'ida latu , weyahina ginaula mabwaiyana galewa simiyamiya 'idi waiwai si'elowe'a .
42021027	“ Taugu Loheyaiguina , ta tuta nage 'oina mebale'u mabwaiyadi si'itegau yalohega yasulusuluma , ma'igu waiwai ta ma'igu wasawasa madouna .
42021028	Ma 'eguma wa'ita 'ila'ilalaedi bewa sihegaina hohau , beno wa'atepatu ma wa'itahane , 'ami 'abihetena 'ilatulatu . ”
42021029	Coinega Yesu wete 'aigeda gwae hegehegediyega 'ihegwaediya , 'igwaeya , “ Caiweina saido ma wete tupwana 'aiweyao 'eguma wa'itadi ,
42021030	ta nabaidi 'ehaudi 'igalugalu wasanapuya 'abehega losihe 'ana tuta 'ilohohoya .
42021031	Gide wete 'eguma 'ila'ilalaedi wa'italobadi , beno wada sanapu 'abehega Yehoba 'ina loina 'ilatulatuma .
42021032	Yagwae moisa 'oimiya mehau 'omi sahena wagumwagumwala ta 'ana siga ginaulaedi silatu nugeta .
42021033	Cabwa galewa ta bale'u sisawala ma hesi 'igu gwaeyao geya'abwa sisawasawala .
42021034	“ Ma wa'itayahigomi ma sahena 'e'ahai ta numa we'aha waiwaidi 'oidiya watautauya hedade , ma wete sahena 'imi miya bale'uwa weyahina wanuwanuwatuhu hedade , 'amuge ma sabweloina 'oina Yehoba 'ilohe'ateyohogomi ta gide gomana 'oinega si'onegomi .
42021035	Weyahina sabweloina 'oina mebale'u mabwaiyadi 'ilohe'ateyohodi 'ina bwa'omatana 'oinega .
42021036	“ Coinega wa'atububu hataya , ma tuta baibaiwana wa'ahwa'ahwanoi 'abehega ma'imi 'atepatu ginaulaedi 'oidiyega wahewaiwai , ma sowasowana watoholo taugu Loheyaiguina mataguwa . ”
42021037	Tuta bewa 'oidiya Yesu Hada He'asisi 'oina 'ihehe'ita , ta lahilahiya 'ihilahila Olibe 'oyana 'oina 'i'eno'eno ,
42021038	ma gonagona 'aigeda 'aigeda tomota sitautauya Hada He'asisi 'oina Yesu sabi hesagoheina .
42022001	Ma Hataona Guyaina 'ana tuta 'i'ehohoya ta 'ane pwalawa daisinamo geya 'ana 'ebe 'abisesehamo si'ai .
42022002	Tutaina 'oina topwaoliyao madoudi ta loina 'ana tohe'itao sinuwanuwatuhu dadana togidega ma Yesu si'abiyahi ma silohe'amasi , ta geya sowasowahidi , weyahina boda simatautediya .
42022003	Nage 'oina Seitani Yudasa 'oina 'iluhuwa , tauna sanina heluwena Isakaliyota , ma wete tauna Yesu 'ana tomuliya 'aigeda site tuwelo 'oidiyega .
42022004	Coinega Yudasaina 'itauya Topwaoli Madoudi ta Hada He'asisi 'ana to'itayahinao 'oidiya , ma ba'idadiu sihegwaegwaeya 'abehega togidega Yesu 'itebae 'ese ma si'abiyahi .
42022005	Yudasa 'ina gwae sihesagoheya ma siyaliyaya , ta 'oina sigwae hemisa 'abehega 'ana maisa si'ebwae .
42022006	Ma Yudasa wete 'oidiya 'itagwala , 'oinega tuta bwebwe'ana 'iyamweya ta 'abehega Yesu 'oidiya 'itebae ma si'abiyahi , ma sahena tomota matadiya .
42022007	Coinega Hataona 'ana sabwelo 'ilatuwa , ta pwalawa geya 'ana 'abihesesehamo si'ai , ma wete lamiyao sihunudi Hataona 'ana 'ebenuwatuhu weyahina .
42022008	Coinega Yesu 'ana tomuliyao Yoni ma Pita 'ihegwaediya , 'igwaeya , “ Watauya ma Hataona 'aiina weyahida wa'atububu . ”
42022009	Ta taudi sigwaeya , “ Ta'eha 'oina nuwanuwau ma 'a'atububu ? ”
42022010	Coinega 'oidiya 'igwaeya , “ Watauya Yelusalema 'oina walatu , ma 'eguma 'aigeda loheya ma'ina we'aha patu 'i'ahaliya waloba , loheyaina wamuliye , ma 'eguma hadai 'iluhuluhu 'omi wete hadaina 'oina waluhu ,
42022011	ma tonihada wahegwae , wagwae , ‘ Cima tohe'ita bewa gide 'igwae 'esa 'igwaeya , “ To tupwa 'utagwale ma 'oina ma'agu tomuliyao Hataona 'aiina 'a'ai ? ” ’
42022012	Ma 'oinega nata tupwa madouna tabwana ta 'atu'atububuina 'ihe'itegomi , tauna 'oina Hataona 'aiina wa'atububu weyahida . ”
42022013	Coinega 'ana tomuliyaowedi sitauya ta to'aha gide Yesu 'igwaeneya 'oidiya , ginauledi mabwaiyadi silobediya , ta hadaina 'oina Hataona 'e'ahaiina si'atububuya weyahidi .
42022014	Ma 'e'ahai si'atububu pwaiya , ta Yesu ma'ana tohepwailao simiya 'autama , ta ba'idanao si'ai'ai ,
42022015	ma 'idi 'aiina 'alona Yesu 'ihegwaediya , 'igwaeya , “ Nuwanuwagu madouna ma 'omi ba'idagwao Hataona 'e'ahaiina ta'ai ma muliyetega 'igu muyamuyao yalobadi .
42022016	Ma yahegwaegomi 'igu 'ai bewa 'ana 'ebelosaloha , ta geya wete Hataona 'aiina yalotolotoho hila 'ana siga 'ana sanapu moisa 'ilatu Yehoba 'ina 'ebeloina 'oina . ”
42022017	Ta waini mabiyona 'i'eweya , ta weyahina 'iloyauwedowa Yehoba 'oina , ma muliyetega 'ihegwaediya , 'igwaeya , “ Biyo bewa wa'ewa ma 'aigeda 'aigeda mabwaiyami wanuma .
42022018	Ma yahegwaegomi tuta bewa ma muliyetega waini bewa sahena 'oinega yanumanuma hila ta 'ana siga Yehoba 'ina loina 'ilatu . ”
42022019	Ta beledi 'i'eweya , ta weyahina 'iloyauwedowa Yehoba 'oina ma muliyetega 'i'abihisiya , ma 'oidiya 'iheguyaiya , ma 'ihegwaediya , “ Bewa wahigu ,
42022020	
42022021	ma wa'ita , loheyaina tauna nata 'itebaegau tuta bewa ba'idagu 'a'ai'ai .
42022022	Taugu Loheyaiguina 'abwa yatauya 'edaina mwalo Yehoba 'iloineya , ma hesi 'agu totebaina hesi 'atemuyamuyana ! ”
42022023	Coinega 'ana tomuliyaowedi taudi 'oidiya sihesilala , sigwaeya , “ Taiya hede bewa gide 'ina paihowa ? ”
42022024	Coinega taudi 'oidiyega he'ohe'ohena 'ilatuwa 'abehega taiya lohanena mabwaiyadi 'oidiyega .
42022025	Coinega Yesu 'ihegwaediya , 'igwaeya , “ Bale'uwa kiniyao 'idi tomotao 'oidiya siloiloina , ta topaihowaowedi 'idi toloinao si'ahwa'ahwa bwebwe'anedi ,
42022026	ma 'omi sahena gide taudi , ma hesi taiya tauna 'oimiyega lohanena 'ida loduduna tauna gide tuwa 'imi hewali , ma wete 'imi tohanugetao sida hetopaihowa weyahimi .
42022027	“ Ma to'aha wanuwatuhuya , 'abehega taiya lohanena , 'eguma 'aigeda 'imiyatoi 'i'ai'ai ta 'aigeda weyahina 'ihehetapewa ? Nuwana tauna to'ai 'awa ? Ma taugu tuwa tohetapewaina , weyahina wa'ita taugu gamwagamwanimiya bewa tuwa yahetahetapewa , ta taugu gide 'imi hewali .
42022028	“ Ma 'omi 'igu tuta mwau 'oidiyega bo'i watoholo pa'ala , ta bewa tuwa 'omi ba'idagwao tamiyamiya .
42022029	Coinega to'aha gide Tamagu 'igu 'ebeloina 'i'ebwaegauwa 'omi wete gide ya'ebwae 'esegomi ,
42022030	ma 'oinega 'omi 'igu 'ebeloina 'oina ba'idagwao 'abwa ta'ai ma tanuma , ta wete wagahata wasawasa 'oidiya wamiyatoi ma meIsileli 'idi susuwao tuwelo waloinaedi . ”
42022031	Ma wete Yesu 'igwaeya , “ Saimoni gwae bewa 'uhesagohe , weyahina Seitani tagwala 'i'ewa pwaiya ma mabwaiyami 'itohogomi , gide tuwa tobegula 'ina witiyao 'i'ahu hutuhutu tohodiya ,
42022032	ma sahena 'ebetohoina 'oina 'uwe'awe'a , weyahina weyahiu ya'ahwanoi waiwaiya 'ino toholo pa'ala weyahina . Coinega 'eguma to tuta ma 'unuwahilama 'eda 'ausalana 'oina , tasimwao wete 'u'abihe waiwaiyedi . ”
42022033	Coinega Pita 'igwaeya , “ Bada , yapasima pwaiya weyahiu , ma 'eguma deliya silaguluguhego , taugu wete ba'idau , ma 'eguma wete silohe'amasigo , taugu wete gide silohe'amasigau . ”
42022034	Ma Yesu 'ihegwaeya , “ Pita , yagwae moisa 'oiuwa , nata muliyetega ma 'am'am 'idou , ma nugeta 'owa 'uuhalaegau matoi . ”
42022035	Ta Yesu mabwaiyadi 'ihegwaediya , 'igwaeya , “ Mwalo yahesumanegomiya ma yahegwaegomiya , 'oinega geya 'imi mane 'ana 'ebedo'o bo 'imi peha bo 'ami butu wa'ewa'ewadi , ma togidega mwau walobeya ? ” Ta taudi sigwaeya , “ Geya 'eta wete to'aha . ”
42022036	Coinega Yesu wete 'ihegwaediya , “ Bewa tuwa 'imi mane ma'ana 'ebedo'o ma 'imi peha wete wa'ewadi . Ma 'eguma taiya 'oimiyega geya 'ina 'elepa 'alehamo , 'ana 'ale'o 'igimwaneye ma 'ana maisa 'oinega 'ina 'elepa 'ida gimwane .
42022037	“ Weyahina tuta 'ilatu pwaima , ma 'oinega Buki He'asisi 'oina mwalo 'aigeda gwae weyahigu sileleya , 'ida latu moisa , 'igwaeya , ‘ Siyatalaeyeya gide tuwa 'aigeda loina 'ana toligeha . ’ Ma wete gwae baibaiwana weyahigu sowasowana silatu . ”
42022038	Ta taudi 'ina gwae sihemaiseya sigwaeya , “ Bada , 'ima 'elepa 'alehao bewa 'eluwa . ” Ma Yesu 'igwaeya , “ Beno sowasowahina . ”
42022039	Ma Yesu 'asa madouna 'i'ebesineya , ta ma'ana tomuliyao sihilama 'oya Olibe 'oina , beno 'idi 'ebe'eno .
42022040	Tupwaina 'oina sinaoma , ta Yesu 'ana tomuliyao 'ihegwaediya , “ Wa'ahwa'ahwanoi Yehoba 'oina ma 'oinega sahena Seitani 'itohotohogemi . ”
42022041	Ta muliyetega 'ana tomuliyao 'oidiyega 'ihawasiya , ta taunamo nobwa 'ahena 'itulaseya , ta 'i'ahwa'ahwanoi Tamana 'oina ,
42022042	'igwaeya , “ Tamagu yo , 'eguma nuwanuwau , muyamuya biyoina bewa 'oiguwega 'uda 'ewayahule . Ma sahena taugu 'igu nuwatuhu 'oinega , ma hesi 'owa 'ino nuwatuhu 'oinega 'upaihowa . ”
42022043	Coinega anelose galewega 'ilatuwa ta Yesu 'i'abihe waiwaiyeya ,
42022044	ma nuwana 'imwau hedadeya , 'oinega 'i'ahwanoi waiwaiya , ta 'ana 'amweyahi 'ipesupesu bale'uwa , gide tuwa bweyaha 'idaudau .
42022045	Yesu 'ina 'ahwanoi 'ilosalohiya , ma 'itoholowa ta 'ihila , 'ana tomuliyao 'i'itediya 'idi nuwamwau 'oinega si'eno sinediya ,
42022046	eeta 'ihegwaediya , 'igwaeya , “ Sahena wa'eno'eno ! Watoholo ma wa'ahwa'ahwanoi , sahena Seitani 'itohotohogemi . ”
42022047	Yesu 'abwa 'ilolohatoto ma boda silatuma , ta Yudasa ba'idadiu , tauna Yesu 'ana tomuliya 'aigeda , ta bodaedi 'ihanugetedima . Yudasaina 'inaowa Yesu deina ta 'abehega 'i'atusapwali .
42022048	Coinega Yesu Yudasa 'ihegwaeya , 'igwaeya , “ Yudasa , geya 'umwadina ma 'unaoma , ta taugu Loheyaiguina 'atusapwalega 'utebatebaegau ! ”
42022049	Ma Yesu 'ana tomuliyaedi sisanapu pwaiya to'aha nata 'ilatu , 'oinega sigwaeya , “ Bada , togidega , tahunudi ? ”
42022050	Eeta 'aigeda 'ana tomuliyaina 'ina 'elepa 'aleha 'i'abilagasiya ma Topwaoli Madouna 'ina topaihowa tena 'ebeulega 'i'upwa yahuleya .
42022051	Ta Yesu 'igwaeya , “ Walolagu ! Sahena gide ! ” Ta muliyetega Yesu loheyaina tenana 'i'abitohoya , ma 'i'abihe bwebwe'aneya .
42022052	Yesu 'ana to'abiyahinaowedi , taudi Topwaoli Madoudi ma Hada He'asisi 'ana to'itayahinao ta babadao sinaoma , ta Yesu 'ihegwaediya , 'igwaeya , “ Hede taugu toyagaha , ta 'oinega ma'imi 'elepa 'aleha ta ma'imi wepasi wanaoma sabi 'abiyahigau !
42022053	Ma to'aha huhuna ta 'oinega geya wa'abiyahigau sabwelowedi mabwaiyadi gamwagamwanimiya yamiyamiya Hada He'asisi 'alona yahehe'ita tomota 'oidiya ? Ma bewa tuwa 'abehega watoho ma wa'abiyahigau weyahina loina guguyou 'ina tuta 'ilatu pwaiya . ”
42022054	Coinega Yesu si'abiyahiya , ta sitoeya Topwaoli Madouna 'ina hada . Ma Pita bwagebwagega 'imuliyedima .
42022055	Hadaina 'ana 'abwalu 'alona topaihowao 'aiwe siholeya ta mabwaiyadi simwaimwailu . Pita 'i'itediya ta 'oidiya wete 'iluhuwa .
42022056	Coinega topaihowa 'aigeda mewahinena Pita 'i'e'ebubuya ta 'igwaeya , “ Loheya bewa mwalo Yesu ba'idana ya'itediya . ”
42022057	Ma Pita 'iuhala ta 'igwaeya , “ Wahine , geya yasanapu taiya tauna weyahina 'ugwaegwae . ”
42022058	Muliyetega 'aigeda wete loheya Pita 'i'e'ebubuya ta 'ihegwaeya , 'igwae , “ Cowa 'aigeda 'ana tomuliyaina . ” Ta Pita 'igwaeya , “ Ciya ! Taugu geya ! ”
42022059	Ma tupwana simiya 'amana , ma loheya 'aigeda wete 'enana waiwaina 'oinega 'iyanao 'ihegwaediya , 'igwaeya , “ Moisa , loheya bewa Yesu 'ana tomuliya 'aigeda , weyahina tauna gwama Galili . ”
42022060	Ma Pita 'igwaeya , “ Ciyagu , loheyaina weyahina 'ugwaegwae geya yasanapu . ” Cabwa 'igwaegwae ma 'am'am meloheyana 'idouwa .
42022061	Coinega Yesu 'i'ita hila ta Pita 'i'iteya , ta nage 'oina Pita 'inuwatuhu yahiya Badaina 'ina gwae tutaina 'igwaeya , “ Nata muliyetega ma 'am'am 'idoudou ma nugeta 'owa 'uuhalegau matoi . ”
42022062	Eema Pita nuwana 'igala madouna , ta 'ilatuwa 'atamana , ta 'idouwa .
42022063	Ta Yesu 'ana to'itayahinao taudi Yesu silolotuyaneya ma sisapisapiya .
42022064	Ma wete matana sipaiya ma sahena 'i'e'ebubuna , ta sisapisapi ma sihehesilala , sigwaeya , “ Cuhegwaemai taiya 'isapigowa ? Weyahina 'ugwae 'abehega 'owa palopita . ”
42022065	Ta wete tupwana gwae galadi 'oidiyega siheheliye ta 'ana siga
42022066	gona 'i'adaleya , ma 'oinega meYudiya 'idi babadao , beno Topwaoli madoudi ta loina 'ana tohe'itao sideli 'auta , ma Yesu si'eweyama , ta gamwagamwanidiya sihetoholoya ,
42022067	ma sihesilaleya sigwaeya , “ Cuhepwaila dumwalu 'oima , togidega 'owa To'abihetenaina bo geya ? ” Coinega Yesu 'ihegwaediya , 'igwaeya , “ Geya wahemisaegau , 'oinega sahena yahehepwaila 'oimiya ,
42022068	weyahina 'eguma hesilala ya'ebwaegomi geya'abwa wahehemaisadi .
42022069	Ma wasanapu 'abehega tuta bewa 'oinega ma muliyetega taugu Loheyaiguina yamiyamiya Yehoba Tohewaiwai hedade 'ina 'ebeulega . ”
42022070	Coinega mabwaiyadi sigwaeya , “ Cawa , tomada ! Cowa Yehoba natuna ? ” Coinega 'idi gwae 'ihemaiseya , 'igwae , “ Beno wagwae pwaiya . ”
42022071	Coinega taudi sigwaeya , “ Bo'i 'ina gwae pui taloba pwaiya , 'oinega sahena wete 'ana tohe'ewao weyahidi tanuwanuwatuhu , weyahina 'i'abo pwaiya 'abehega tauna Yehoba natuna . ”
42023001	Coinega mabwaiyadi sitoholowa , ta Yesu sitoeya ta sitauyeya toloina madouna sanina Pailato 'oina , sabi yatalae .
42023002	Sitauyeya Pailatoina 'oina , ta Yesu weyahina sihepwaila 'abo'abowa , sigwaeya , “ Loheya bewa 'ina he'ita 'ahesagohediya ta 'abehega tauma meYudiya 'ihawasiyemai , beno gide 'igwaeya , ‘ Sahena Kini Sisa 'ana takesi walagulagu , weyahina taugu kiniina , ta To'abihetenaigu . ’ ”
42023003	Coinega Pailato Yesu 'ihesilaleya , 'igwaeya , “ Togidega , 'owa meYudiya 'idi kini , wa ? ” Ta 'ihegwaeya , 'igwae , “ Beno 'ugwae pwaiya . ”
42023004	Ta muliyetega Pailato topwaoliyedi ta bodao 'ihegwaediya 'igwaeya , “ Loheya bewa geya 'eta 'ina pui yaloba . ”
42023005	Ma taudi tuwa sihe'ewa yahiya , sigwae , “ Ci'abo'abowego beno , weyahina 'aloba pwaiya tomota 'i'abo'abowedi ma 'abehega gabemaniyao 'oidiyega 'iwatahidi . Weyahina Galili 'oina 'ihegaineya 'ina 'aboina , ta Yudiya tupwanao mabwaiyadi 'ilohegumwalidiya , ma 'ilatu pwaima tupwa bewa 'oina . ”
42023006	Cidi gwae bewa Pailato 'ihesagoheya ta 'ihegwaediya , “ Togidega tauna gwama Galili , wa ? ”
42023007	Ma taudi sigwaeya , “ Cehe , gide . ” Coinega Pailato 'ihegwaediya , 'igwaeya , “ Galili beno Helodi 'ina 'ebeloina , 'oinega Yesu watauye Helodi 'oina ma tauna 'iloinae , weyahina bewa tuwa Helodi 'ebwa Yelusalema 'oina 'imiyamiya . ”
42023008	Sitauyeya Helodi 'oina , ta tutaina Helodi Yesu 'i'iteya 'iyaliyaya madouna , weyahina tuta dudulena Helodiina nuwanuwana ma Yesu 'i'ita , weyahina wasana 'ihesagoheya , ta 'ina paihowa waiwaidi nuwanuwana ma 'i'itadi .
42023009	Coinega Helodi Yesu 'ihesilala hedadeya , ta geya 'aigeda wete 'ida hemaiseya .
42023010	Ta topwaoli madoudi ta loina 'ana tohe'itao silaga Helodi 'oina , ma Yesu sihehe'ewa tubatubali .
42023011	Ma 'oinega Helodi ma'ina tolo'alehao Yesu silolotuyaneya ta si'ahwa galegaleya . Ma muliyetega kini 'ana 'wama sihe'oteya ma sihesumane hileya Pailato 'oina .
42023012	Sabweloina 'oina Helodi ma Pailato 'idi hegamwagamwagu tuta dudulena 'oinega sihe'iya'iyaguwa .
42023013	Coinega Pailato Topwaoli Madoudi ma babada ta tupwana meYudiyaedi 'ibwau he'autedima ,
42023014	ta 'ihegwaediya , 'igwaeya , “ Loheya bewa 'oiguwa wa'eweyama ta wahepwaileya 'abehega tomota 'i'waniyediya , ta matamiya yaheyatala pwaiyeya ma geya 'aigeda 'ina pui yalobaloba 'imi he'ewaowedi 'oidiyega .
42023015	Helodi wete geya 'aigeda pui 'ilobaloba , ta 'oida 'ihesumane hileyama . Coinega geya wete lohe'amasa 'ilobwaine ,
42023016	ma sapimo 'iloba , ma 'oinega yatagwala ma 'itauya . ”
42023018	Coinega bodaedi mahemahetena sibwauwa sigwaeya , “ Tauna 'i'amasa , ma hesi Balaba 'ulihasi weyahima . ”
42023019	Balabaina lohe'amasa weyahina deliya silaguya , weyahina tupwaina 'oina mwalo Balaba ma'iyanao meLoma silo'alehediya , ta tupwana loheloheya silohe'amasidiya .
42023020	Ma Pailato nuwanuwana ma Yesu 'i'etolihasi , 'oinega boda wete 'ihesilalediya ,
42023021	ma hesi taudi si'alamanimanini hedadeya , sigwaeya , “ Kelose 'oina tatutu hepa'ine ! ”
42023022	Pailato 'ina gwae hetoina 'oina 'ihegwaediya , 'igwaeya , “ To'aha hede 'ina pui ta 'oinega 'abehega 'amasa 'iloba ? Weyahina geya 'eta wete galana 'oina yalobaloba . Ma hesi sapimo 'ilobwaineya ma muliyetega yalihasi . ”
42023023	Ma hesi bodaedi tuwa 'abwa sibwaubwau hedahedade , sigwaegwae , “ Kelose 'oina tatutu hepa'ine ! ” Ta bodaedi 'idi gwae 'ihewaiwaiya ,
42023024	'oinega Pailato 'oidiya 'itagwala ma Yesu sida 'abihekelose .
42023025	Ma loheyaina nuwanuwadi 'i'etolihasi weyahidi , tuwa 'i'etolihasiya , tauna tolohe'amasaina deliya silaguya mwalo tutaina tauna meLoma 'idi tohanugetao 'ilo'aleha 'oidiya . Coinega Pailatoina boda nimadiya Yesu 'ilaguya , ma 'idi nuwatuhuina sida losalohi .
42023026	Yesu sitoe pwaiya ta sitauyeya , ma 'edai 'aigeda loheya sanina Saimoni silobeya , tauna gwama Sailini , pwatulega 'ilatuma ta 'itautauya 'asai . Coinega tolo'alehaowedi Saimoniina siloineya ta Yesu 'ana kelose 'i'ahaliya , ta 'imuliya .
42023027	Ma boda madouna Yesu simuliyeya , ma wete wahiwahine baibaiwadi simulimuliya , ma sidoudou ma'idi nuwagala Yesu weyahina .
42023028	Ma Yesu 'i'itahila ta wahiwahineyedi 'ihegwaediya , “ Comi Yelusalema wahiwahinediyao , sahena weyahigu wadoudou , ma 'omi waboi weyahimi ma natumiyao weyahidi wadou ,
42023029	weyahina tuta 'inaonaoma 'oina mwau 'ilatu ma taiyawedi 'omi 'aga'agalimi , nuwana geya natumimo , nata bwebwe'ana waloba .
42023030	Weyahina tutaedi 'oidiya 'abwa tomota 'oya 'oidiya sigwae , ‘ Coya , wabe'uma ma wasamumai ! ’
42023031	Moisa , taugu nata yahesilae , ma 'omi 'abwa wahesilae geyogeyoi . Weyahina taugu gide 'aiwe 'idahigu , ma 'omi tuwa gide 'aiwe 'ama'amasidi . ”
42023032	Ma togala wete 'eluwa sitoediya ta Yesu ba'idanao silohe'amasidi .
42023033	Coinega 'aigeda tupwa 'oina silatuwa , sanina Mwagu , ma tupwaina 'oina kelose bale'uwa silaguya ma Yesu situtu hepa'ineya ma sihetoholoya , ma togalaedi siteluwa wete 'adi kelose 'oidiya situtu hepa'iyediya , ta 'aigeda Yesu 'ebeulanega , ma heluwena Yesu 'adigeyageyanega sihetoholodiya .
42023034	Coinega Yesu 'igwaeya , “ Tamagu yo , 'idi pui bewa 'unuwasamudi , weyahina geya sisanapu to'aha sipaipaihowa . ” Ma tolo'alehaowedi Yesu 'ana 'wama si'eweya , ta 'oinega si'eheyaheyaleya , tuwa gide siulahesinuwa , ma 'oinega 'eguma taiyawedi sinugeta 'wamaedi si'ewadi .
42023035	Nage 'oina tomota si'e'ebubuna , ta meYudiya 'adi tohanugetao Yesu silolotuyaneya , sigwaegwae , “ Hali tomota 'i'abihetediya , ma hana bewa tuwa tauna 'ida 'abihete , 'eguma tauna To'abihetena Keliso Yehoba 'oinega . ”
42023036	Tolo'alehaowedi wete Yesu silotuyaneya , ta waini memaina si'eweyama ta si'abihaneheya ,
42023037	ma sigwaeya , “ Ceguma 'owa meYudiya 'idi kini , 'u'etopelego 'uboi . ”
42023038	Ma wete 'ana kelose pwatana 'ina 'amasa huhuna sileleya , 'igwaeya , “ Loheya bewa meYudiya 'idi kini . ”
42023039	Keloseyedi 'oidiyega 'aigeda togalaina Yesu 'iheliyeya , 'igwaeya , “ To'aha weyahina 'owa To'abihetenaina , ma geya 'u'etopelegita ? ”
42023040	Ma togalaina heluwena 'iyanaina 'iheliyeya , 'igwae , “ Togidega Yehoba geya 'umataute ? Ma 'uhesagohe tatetoi 'ada loina 'aigeda tuwa si'ebwaegita ,
42023041	ma loinaina 'owa ma taugu 'ilobwainegita , weyahina tauda togala , ma loheya bewa geya 'eta 'ina puimo . ”
42023042	Coinega loheyaina Yesu 'ihegwaeya , “ Yesu , 'abwa 'ino hetoloina 'ana tuta , sowasowahina ma 'unuwatuhugau ? ”
42023043	Ma Yesu 'igwaeya , “ Yagwae moisa 'oiuwa , 'owa ma taugu tupwa 'ausalana 'oina nata tamiyamiya . ”
42023044	Casudiladila ma sinala 'iguguyouwa , 'oinega tupwa mabwaiyana 'iguguyouwa ta 'ana siga lahilahiya 'asa 'i'asilala hila .
42023045	Ma 'ale'oina 'oinega Hada He'asisi sibiliupeya , tutaina 'oina 'ilotaigala luwa .
42023046	Coinega Yesu 'enana madounega 'ibwauwa , 'igwaeya , “ Tamagu yo , yaluyaluwagu nimauwa yalagulagu . ” Cina gwae bewa 'igwaeneya ma yawasina 'igumwala .
42023047	Nage 'oina tolo'alehao 'adi tohanugeta 'i'iteya Yesu yawasina 'igumwala , 'oinega Yehoba 'ihepwatuweya 'igwaeya , “ Moisa , loheya bewa loheya bwebwe'ana . ”
42023048	Ma wete to'ebubuna mabwaiyadi tupwaina 'oina si'eto'autama Yesuina 'ina 'amasa si'iteya , ta ma'idi nuwagala sihila 'idi 'asa .
42023049	Ma Yesu 'iyanao ta wete wahiwahineyedi mwalo Galiliyega simuliyeyama , taudi bwaga sitotoholo ma Yesu 'ina 'amasa si'e'ebubu .
42023050	Caigeda loheya sanina Yosepa , Yudiya loheyaina 'ina 'asa 'i'iuna Alimatiya , tauna loheya bwebwe'ana ta ma'ana hemisa . Loheyaina meYudiya 'idi tohanugeta 'aigeda , ta 'iyamwayamwa ma to tuta Yehoba 'ihetoloina meYudiya 'oidiya . Mwalo tutaina tohanugetao nuwanuwadi ma Yesu silohe'amasi , ma Yosepaina geya nuwana .
42023051	
42023052	Loheyaina Pailato 'oina 'itauya , ta Yesu wahina 'i'ahwanoiyeya ma 'abehega 'igalihe .
42023053	Coinega Pailato 'itagwala , ta Yosepa ma'iyanao Yesu wahina kelose 'oinega si'ewa suluheyama , ta siwaduhiya 'ale'o wa'ewa'e'ena 'oinega , ma muliyetega sigaliheya . Gogoina siyalaiya gide tuwa duluha dimwa 'alona , ma geya 'aigeda tuta to'amasa wahina 'oina silagu .
42023054	Sabwelo nage 'oina meYudiya 'idi tuta 'atububuna 'idi Sabati weyahina .
42023055	Ma wahiwahineyedi mwalo Galiliyega Yesu simuliyeyama taudi sitauya Yesu 'ana galiha si'iteya , ma wete wahina 'ana 'ebelagu si'iteya .
42023056	Coinega sihila 'asai ta holowa 'ausalana si'atububuya Yesu wahina 'ana holowa weyahina , ta sabweloina mulina si'aiyawasiya , weyahina Sabati gide 'ana loina .
42024001	Coinega wete gona 'i'adaleya , beno wiki 'ana sabwelo nugenugetana gonagona , ma wahiwahineyedi holowa si'atububuya si'eweya , ma sitauyeyama gogowa .
42024002	Sitauyama ma gogo si'iteya 'ana 'ahuboda dimwa sibui hile pwaiya .
42024003	Coinega galihina 'alona siluhuwa , ma Yesu wahina geya si'itatoho .
42024004	Coinega gogoina 'oina ma'idi henuwanaluwa simiyamiya ma si'e'ebubuna , ma tuta 'i'iuna 'oina loheya 'eluwa , ma 'adi 'wama wa'ewa'e'ena ta 'asi'asilalana silatuwa , ta deidiya sitoholowa .
42024005	Wahiwahine loheyaedi si'itediya ta simatauta , 'oinega sibe'u talutalubu'iya bale'uwa , ma loheloheyaedi wahiwahine 'oidiya sigwaeya , “ To'aha weyahina to'amasa 'idi tupwa ma loheya mayawasina wa'ebe'ebese ?
42024006	Tauna geya 'ebwa , ta 'ina gwaeina 'oimiya wanuwatuhuyahi mwalo Galili 'oina ba'idamiu wamiyamiya , tutaina 'igwaeya ,
42024007	‘ Taugu Loheyaiguina nata sihe'ebwayaegau togala 'oidiya , kelose 'oina situtu hepa'iyegau , ma sabwelo hetoina 'oina 'amasega nata yatoholo hila ’ . ”
42024008	Wahiwahineyedi gwae bewa sinuwatuhu yahiya ,
42024009	'oinega galihina si'ebesineya sitauya Yesu 'ina topaihowao site lebeni ma 'iyadiyao 'oidiya , ta sihepwaila to'aha gide gogowa 'oidiya 'ilatuwa .
42024010	Tohepwailaedi taudi Meli Magidala ta Yowana ta hali Meli , tauna Yemesa sinana , ma wete tupwadi wahiwahine ba'idadiyao , Yesu 'ina toholo hila weyahina 'ina topaihowaowedi sihegwaediya ,
42024011	ma tomotaedi wahiwahine 'idi gwae geya sihemisae , 'idi nuwatuhu 'abehega tuwa silolotuyena .
42024012	Ma hesi Pita 'itoholowa , 'ipili gogoina 'oina , 'i'italuhuwa 'ale'omo , 'oinega 'ihila ma'ina nuwapwanopwano to'aha 'ilatuwa .
42024013	Sabweloina 'oina Yesu 'ana tomuliyao 'eluwa sitautauya 'aigeda 'asa 'oina sanina Emeusa . Casaina 'ana dudula Yelusalema 'oinega gide 'eguma gonegonega tatoholo ma gonagonaina 'ana gamwagamwana 'oina talatu .
42024014	Siteluwaedi sitautauya ma sihehegwaegwae ginauledi Yesu 'oina silatuwa weyahidi ,
42024015	Sitautauya sigwaegwae liya , 'oinega Yesu 'oidiya 'ilatuwa ta ba'idadiu sitautauya .
42024016	Yesuina si'ita pwaiya , ma hesi gesowana si'inana .
42024017	Coinega 'ihegwaediya , 'igwaeya , “ To nuwatuhu weyahina wahegwaegwae liya ? ” Ma taudi ma'idi nuwagala sitoholo henonowa .
42024018	Ma 'iyanaina sanina Kaliopasa 'igwae hila , ta Yesu 'oina 'igwaeya , “ Ciya , 'owa 'uboimo Yelusalema 'oina geya 'usanapu to'aha 'ilatuwa sabwelo 'etoi 'oidiya wa ? ”
42024019	Coinega Yesu 'igwaeya , “ To'aha ? ” Ma taudi sigwaeya , “ Nuwatuhuwedi Yesu gwama Nasaleta 'oina silatuwa . Loheyaina tauna palopita , ma wete Yehoba ma tomota matadiya 'ina gwaeyao ta 'ina paihowao waiwaidi .
42024020	Ma 'ima Topwaoli Madoudi ma 'ima tohanugetao loheyaina siyatalaeya 'ina 'amasa weyahina , ta muliyetega tolo'alehao situtu hepa'iyeya kelose 'oina .
42024021	Ma 'ahemiseya 'abehega 'ida 'abihetemai tauma meIsileli . Silohe'amasiya ma sabwelo 'eluwa sigumwala , ma nige sabwelo hetoina .
42024022	Ma tupwana wahiwahine 'oimega nuwama si'abihe'waniya weyahina nige 'abwa kululu sitauya galiha ,
42024023	ta Yesuina wahina geya si'itatoho , ma sihilama , ta to'aha gide anelose 'idi he'ita 'oidiya beno 'oima sihepwaila 'abehega 'itoholo hila pwaiya .
42024024	Wete gide tupwadi 'oimega sitauya galihina 'oina , ta silobeya gide wahiwahineyedi 'idi hepwaila , ta Yesuina geya si'itatoho . ”
42024025	Coinega Yesu 'oidiya 'igwaeya , “ Nuwapotapotaimi , weyahina geya palopitao nugenugetadi 'idi gwaeyao wada hemisediya .
42024026	To'abihetenaina 'ilobwaine bwaibwainiya ma muyamuyaedi 'ida lobadi ma 'oinega muliyetega sanina 'ihemadou . ”
42024027	Coinega 'ihegaina ma 'oidiya 'ilihasa to'aha gide Buki He'asisi 'ina hepwaila To'abihetenaina weyahina . Mosese ta palopitao 'idi bukiyao 'oidiyega 'ihegaina , ma Buki He'asisi mabwaiyana 'ilohegumwalidiya , ta 'oinega sanapu sida loba .
42024028	Ma tupwaina 'oina sitautauya deina silatu pwaiya , ta Yesu 'ihegwaediya , 'igwaeya , “ Wamiyamiya ma yatautauya . ”
42024029	Ma taudi sigwaeya , “ Geya ! Sahena 'utautauya , 'ebwa ta'eno , weyahina 'iboi pwaiya . ” Coinega 'itagwala , ma 'iluhuwa 'idi hada .
42024030	Cidi tuta 'ai 'oina , Yesu beledi 'i'eweya , ta weyahina 'igwae helauwa , ma muliyetega 'i'abihisiya ta 'i'ebwaediya .
42024031	Nage 'oina nuwadi 'isabwalena ta Yesuina si'inaneya , ta 'oidiyega 'i'waiha .
42024032	Ta siteluwaedi taudi 'oidiya sigwaegwae , sigwaeya , “ Moisa tutenina 'edai tanaonaoma , ma 'ilihalihasa Buki weyahina , 'ada lotohona hagana gide tuwa 'aiwe 'ateda 'isabesabelulu . ”
42024033	Coinega sitoholo mwayamwayauwa ma sitauya Yelusalema , ta nobwa 'iyadiyao site lebeni silobediya , ma tupwadi wete ba'idadiyao simiya 'autama ,
42024034	ma bodaedi Yesu weyahina sigwaegwae , sigwaeya , “ Saimoni 'ida Badaina 'i'ita pwaiya , 'amasega 'itoholo hila . ”
42024035	Ta siteluwaedi wete sihe'ote'otetela to'aha gide 'edai 'ilatuwa , ma wete 'ina 'abihisi beledi 'oinega si'inaneya , siteteliya .
42024036	Cabwa 'iyadiyao 'oidiya sihe'ote'otetela ma Yesuina 'ilatuwa ta gamwagamwanidiya 'itoholowa , 'igwaeya , “ Helau 'oimiya , ”
42024037	ta si'iteya ma simatauta , 'idi nuwatuhu 'aigeda yaluyaluwa galana .
42024038	Coinega Yesu 'ihegwaediya , 'igwaeya , “ Sahena wamatamatauta ! Sahena wete wahehenuwanaluwa . Taugu tuwa .
42024039	Ma hesi nimagu ta 'ahegu wa'itadi ma wa'abitohogau , weyahina yaluyaluwa galana geya 'wapinamo , ta wete geya lulunamo . ”
42024040	Gide 'ihegwaeya , ma wete nimana ta 'ahena 'ihe'itaediya 'oidiya .
42024041	Nage 'oina siyaliyaya , ma hesi tupwana ma'idi henuwanaluwa weyahina geya sihemisa moisa . Ma 'ihegwaediya , “ Ce'ahai hisa , wa'ebwaegau ma ya'ai ? ”
42024042	Ma silahana tupwana mwesomwesona si'ebwaeya ,
42024043	ma matadiya 'i'aiya .
42024044	Ma 'ihegwaediya , 'igwaeya , “ Gwaeyedi yatetela pwaidiya 'oimiya tutaina taugu ba'idamiu , mabwaiyana weyahigu sileleya Mosese 'ina Buki 'oina ta palopitao 'idi buki 'oidiya ma wete buki wali Same 'oidiya , ma 'oinega 'igu hepwailaina 'ana sanapu moisa 'ida latu . ”
42024045	Nage 'oina nuwadi 'i'abihe 'asilalediya ta Buki He'asisi sisanapuya .
42024046	Ma 'oidiya 'igwaeya , “ Bewa gide silele 'esediya 'igwae , ‘ To'abihetenaina muyamuya ta 'amasa 'ida loba , ma sabwelo hetoina 'oina 'amasega 'ida toholo hila ,
42024047	ma muliyetega saninega tetela bwebwe'ana , nuwabui ma galana 'ana nuwasam weyahidi siguguyae . ’ Cidi guguyaina 'ida hegaina Yelusalema 'oinega , ma 'ida sakowasi bale'u mabwaiyana 'oina .
42024048	Ginaula bewa 'omi tuwa 'adi tohepwailao .
42024049	Ma hesi taugu nata Tamagu 'ina gwae hemisaina , beno Yaluyaluwana yahesumaneyama 'oimiya ma 'i'abihe waiwaiyegomi , 'oinega Yelusalema 'oina wayamwayamwa weyahina . ”
42024050	Coinega 'ina gwae 'ilosalohiya , ma muliyetega 'itoediya ma sitauya Bedani 'oina , ta nobwa nimana 'iyasidiya 'oidiya , ma 'igwae helauwediya .
42024051	Cina gwae helauina 'oina , 'aena 'i'eweya ma 'ihaneya galewa .
42024052	Taudi 'ina 'ebehaneina 'oina ma'idi he'asisi si'etuluha , ma muliyetega ma'idi yaliyaya madouna sihila Yelusalema .
42024053	Sihila ma Hada He'asisi 'alona tuta baibaiwana Yehoba sihehepwatuwe .
43001001	Tuta 'ebe hegaina hauhau 'oina Gwae huhuna 'imiyamiya . Huhunaina tuwa Tauna Keliso . Tauna Yehoba ba'idana , eeta tauna tuwa Yehobaina .
43001002	Weyahina 'ebe hegaina hauhau 'oina Gwae huhunaina Yehoba ba'idana simiyamiya .
43001003	Ma Gwae huhunaina tauna ginaula mabwaiyana 'ipaihowediya ma wete ginaula mabwaiyadi 'ihemasalahediya Yehoba ba'idana , ta geya 'eta wete tohemasalaha .
43001004	Gwae huhunaina mayawasina moisa , 'oinega 'asilala 'i'eweyama ta 'i'abi latuheyama tomiya bale'u mabwaiyada 'oida .
43001005	Ma 'oinega 'asilalaina guguyou 'oina 'isae haneya ma guguyouina geya 'ina waiwaimo . Casilalaina geya wete 'ina 'ebe lolagumo .
43001006	Eeta Yehoba loheya 'aigeda 'ihesumaneya , sanina Yoni ,
43001007	Tauna tomota 'oidiya 'inaoma ma 'abehega 'asilalaina weyahina 'ida hepwaile ma 'oinega 'abehega tomota baibaiwadi sihesagohe ma 'idi hemisa silagu 'asilalaina 'oina .
43001008	Tauna Yoniina geya 'asilalaina , ma hesi 'asilalaina 'ana to'etala hepwahepwaila .
43001009	Ma 'asilalaina 'asilala moisa . Gogo gabulena mabwaiyada 'oida 'ihe'asilala .
43001010	Tauna 'itauya pwaima gogo gabulena 'oina , ma gogo gabulena 'imiyamiya , ma tauna tuwa gogo gabulena 'ana tohemasalaha , ma gogo gabulena 'ana tomiyaedi geya sisanapu to loheya .
43001011	Ma saugaina wete 'iboi 'inaoma 'ina bodao 'oidiya , ma wete taudi silogwahateya .
43001012	Ma hesi boda tupwadimo 'ina gwae sihesagoheya ta sihemisaeya 'abehega tauna tuwa To'abihetenaina . Coinega bodaedi 'oidiya 'itagwala 'abehega Yehoba natunao .
43001013	Bodaedi taudi tagwae sili'uhila . Ma li'uhilaina geya 'abehega loheloheya bweyahidi nuwana 'idi nuwatuhu 'oinega . Ma hesi li'uhilaina Yehoba 'oinega .
43001014	Ma Gwae huhuna 'iheloheya , ma bewa tuwa mahetedai tamiyamiya . Ma 'ina wasawasa madou hedadena 'i'abi hemaedaneya 'oima ta 'a'iteya , 'oinega 'asanapuya 'abehega tauna tuwa Yehoba natuna moisa , ma wete tauna tohelau moisa , wete mumugana mabwaiyana bwebwe'ana .
43001015	Mwalo Yoni Yesu 'ihepwaileya 'enana madouna 'oinega 'igwae , “ Loheyainaina bewa tauna weyahina yahehewasa , tutaina yagwaeya , ‘ Loheya 'aigeda muliguwega 'itautauyama , sanina madou hedadena 'abwa taugu . Weyahina taugu 'abwa geya yali'u ma tauna 'imiyamiya . ’
43001016	“ Tauna tohelau ma to'ebwaya moisa , weyahina 'ina helauina 'oinega mabwaiyada 'ilohemahegita .
43001017	Yehoba 'ina loina Mosese 'oinega silatuwa . Ma hesi helau moisa ma mumuga bwebwe'adi Yesu Keliso 'oinega silatuma .
43001018	Yehoba 'ana 'ita geya 'eta taiya 'ida 'iteya , ma hesi natuna moisa 'iboi 'isanasanapu Tamana 'ana 'ita . Weyahina tauna Tamana deina 'imiyamiya , 'oinega tauna Tamana 'ana 'ita 'ihe'itegita . ”
43001019	Tuta beno 'oidiya , meYudiya 'idi tohanugetao topwaoli tupwadi ma Libai tupwana 'ina bodao 'oidiyega sihesumanedima Yelusalema 'oinega Yoni sabi hesilalaina 'abehega tauna to loheya .
43001020	Beno 'oina Yoni geya 'ilowahi'wata 'idi hesilalaina 'oina weyahina , ma hesi 'idi hesilalaina 'ana maisa bwebwe'ana ma maemaedanina 'i'ebwaediya 'igwae , “ Taugu geya To'abihetenaina . ”
43001021	Coinega taudi wete sihesilala hileya sigwae , “ Hede taiya 'owa ? Bo 'abehega 'owa Ilaitiya ? ” Ma Yoni 'igwaeya , “ Taugu geya Ilaitiya . ” Ma taudi wete sihesilala hileya sigwae , “ Bo nuwana 'owa 'aigeda wete palopita , palopitainaina tauna 'ayamwayamwa ? ” Ma Yoni 'ihegwae hilediya 'igwae , “ Geya . ”
43001022	Coinega tohesilalaedi wete sigwae hila , sigwae , “ Cowa hede to loheya ? Mane hana 'uda hegwaemai ma 'aneyage 'alohihila ma 'ima tohanugetao 'ahegwae bwaibwainidi to'aha gide 'ino hegwaegwae weyahiu . ”
43001023	Ma Yoni 'igwaeya , “ Mwalona palopita Aiseya weyahigu 'ihepwaila pwaiya 'igwae , ‘ Cabwa nata tobwau 'aigeda yoho 'awawa 'ilatu ma 'ibwaubwau 'igwae , “ Cinapwana 'ina 'eda wahunae ma wa'abi heduhedumwalu . ” ’ ”
43001024	Coinega tohalewasaedi taudi Palisiyedi sihewasaedima sihesilaleya sigwae , “ Ceguma 'owa geya To'abihetenaina , bo 'owa geya Ilaitiya , bo 'owa geya palopitaina tauna weyahina 'ayamwayamwana , hede to'aha weyahina 'u'abi'abi hebabitaiso ? ”
43001025	
43001026	Ma Yoni 'idi hesilalaina 'ihemaiseya 'igwae , “ Taugu tuwa tomota we'ahega ya'abi'abi hebabitaisodi . Ma loheyaina geya wasanapu bewa tuwa gamwagamwanimiya 'itotoholo .
43001027	Tauna tuwa muliguwega 'itautauyama , sanina madou hedadena 'abwa taugu . Geya sawasawahigu ma 'ana butu 'ahenega yalihasi yahule , weyahina tauna loheya madou hedadena . ”
43001028	Ginaula mabwaiyana bewa Bedani 'oina silatuwa , beno Yoni 'ina 'ebe hebabitaiso 'oina , Yolidani hali tupwega .
43001029	Ci'adaleya , Yoni Yesu 'i'iteya 'itautauyama 'oina . Ma Yoni boda 'ihegwaediya 'igwae , “ Loheya nage 'itautauyama Yehoba 'ina lami , tauna 'abwa mebale'u weyahida 'i'amasa , ma 'ida puiyao 'i'ewa yahuledi .
43001030	Loheyainaina mwalona weyahina yahepwaila nugeta , tutaina yagwaeya 'abehega loheya 'aigeda muliguwega 'itautauyama , tauna sanina madou hedadena 'abwa taugu . Weyahina tauna tonugeta , 'abwa muliyetega yalatuma .
43001031	Loheyainaina taugu geya yasanapu toho . Beno yasanapuya 'abehega taugu meIsileli 'oimiya yatauyama ma we'aha 'oinega ya'abi'abi hebabitaisogemi . Muliyetega 'abwa 'igu paihowa 'oinega loheyainaina 'omi wasanapu . ”
43001032	Yoni 'ihepwaila latuwa 'igwae , “ Yehoba Yaluyaluwana ya'iteya 'ana 'ita gidemusa gabubu galewega 'isuluma Yesu 'oina 'itowa .
43001033	Mwalo loheyainaina geya yasanapu toho . Ma hesi Yehoba tauna 'ihesumanegauma babitaiso we'ahega yapaipaihowadi , 'ihegwaegauwa 'igwae , ‘ Cabwa nata Yaluyaluwagu 'u'ita 'isuluma ma loheyaina 'oina 'itowa , beno tauna 'abwa Yaluyaluwagu 'oinega boda 'i'abi hebabitaisodi . ’ ”
43001034	Coinega Yoni boda 'ihegwaediya 'igwae , “ Loheyainaina moisa mataguwega ya'iteya , ma bewa tuwa weyahina 'oimiya yahehewasa tauna moisa Yehoba natuna . ”
43001035	Ci'adaleya hali sabwelo 'oina , Yoni ma'ana tomuliyao siteluwa mahetenao sitotoholo ,
43001036	ma Yesu si'iteya deidiyega 'itautauya . Coinega Yoni 'ana tomuliyaedi 'ihegwaediya 'igwae , “ Loheyaina nage Yehoba 'ina lami . ”
43001037	Eema siteluwaedi Yoni 'ina gwae sihesagoheya , 'oinega Yesu simuliyeya .
43001038	Simulimuliyeya , sitautauya ma Yesuina 'i'ita lohihila , ta 'i'itediya mulinega sitautauyama . Coinega 'ihesilalediya 'igwae , “ To'aha nuwanuwami ? ” Ma taudi sigwae , “ Tohe'ita , ta'ehina 'umiyamiya ? ”
43001039	Coinega Yesu 'ihegwaediya , 'igwae , “ Tanaowa ma 'igu 'ebe miya yahe'itegomi . ” Sitautauya ma Yesu 'ina 'ebe miyaina si'iteya , beno lahilahi , 'oinega nobwa mahetenao simiya heboiya .
43001040	Tomuliyaedi siteluwa 'oidiyega 'aigeda sanina Andulu , Saimoni Pita tasina .
43001041	Anduluina tasinaina Saimoni 'inuwatuhuya , 'oinega 'itauya tasinaina 'ibesa mwayamwayauweya , ma 'ilobeya , ma 'ihegwaeya 'igwae , “ Mesaiyaina 'alobeya . ” ( Mesaiya 'ana bui Keliso , beno 'ena Gilisi . Ma 'ana sanapu To'abihetena . )
43001042	Eeta Anduluina tasina Saimoni 'itoeya ma mahetena sitauya Yesu 'oina . Ma Yesu Saimoniina 'i'ebubuya , 'ihegwaeya , 'igwae , “ Cowa saniu Saimoni , tamau Yoni . Bewa tuwa saniu hauhauna yabwauwe Pita . ” ( Pita 'ana bui beno da'ule . )
43001043	Gona 'i'adaleya , Yesu nuwanuwana 'itauya Galili . Citauya ma Galili 'oina Pilipi 'ilobeya , 'ibwauweya 'igwae , “ Pilipi , 'unaoma 'umuliyegau . ”
43001044	Pilipi 'ina 'asa sanina Bedeseida , beno Andulu ma Pita 'idi 'asa .
43001045	Muliyetega Pilipi Nataniyela 'ilobeya , ma 'ihegwaeya 'igwae , “ Nataniyela , loheyaina sigwaegwaeneya 'alobeya . Tauna mwalona Mosese 'ina buki 'oina weyahina 'ihehegwaegwae . Palopitao 'idi lele 'oidiya wete weyahina sihegwaegwaeneya . Tauna tuwa Yesu , tamana Yosepa , Nasaleta loheyaina . ”
43001046	Ma Nataniyela Pilipi 'ihegwaeya 'igwae , “ Geya 'eta to'aha bwebwe'ana Nasaleta 'oinega 'ida latuwa . ” Ma hesi Pilipi 'igwaeya , “ Tuwa hana 'unaoma , tatauya ma loheyaina 'u'ita . ” Coinega siteluwaedi sitauya Yesu 'oina .
43001047	Sitautauya , ma Yesu Nataniyela 'i'iteya , ma Nataniyelaina weyahina 'ihegwaegwaeya 'igwae , “ Loheya nage gwama Isileli moisa , ma mumugana 'ausalana mabwaiyana . ”
43001048	Nataniyela Yesu 'ihesilaleya 'igwae , “ Togidega ta 'usanapugauwa ? ” Ma Yesu 'igwae , “ Nige heneyage ya'ita nugetegowa 'abwa muliyetega Pilipi 'ibwauwegowa , tutaina 'owa damaya huhuna 'umiyamiya . ”
43001049	Coinega Nataniyela Yesu 'ihegwaeya 'igwae , “ Cinapwana , 'owa moisa Yehoba natuna . Ma wete 'owa meIsileli 'ima kini . ”
43001050	Coinega Yesu 'ihegwaeya 'igwae , “ Nataniyela , 'abwa hesi 'uhemisaegauwa weyahina yahegwaegowa 'abehega damaya 'oina 'umiyamiya ma ya'itegowa , 'awa ? Ma hesi 'uda sanapu 'abehega bewa tuwa 'ebe'ita 'i'iuna 'oiuwa . Ma 'abwa nata tuta sinaonaoma 'oidiya 'abwa ginaula madoudi 'u'itadi . ”
43001051	Ma Yesu wete 'ihegwaediya 'igwae , “ Yagwae moisa 'oimiya , 'abwa nata galewa huwehuweina 'u'ita , ma wete Yehoba 'ina aneloseyao 'u'itadi sihanehane ma sisulusuluma taugu Loheyaiguina 'oiguwa . ”
43002001	Sabwelo 'eluwa sigumwala ma hehai sipaihowa 'asa sanina Kena 'oina , beno Galili 'ina tupwa 'oina . Hehaiina solana Yesu sinana 'imiyamiya .
43002002	Ta Yesu wete ma'ana tomuliyao hehaiina 'oina sibwauwediya ma siluhuwa 'e'ahaiina si'aiya .
43002003	Cidi 'aiina solana 'adi waini mabwaiyana 'igumwala , 'oinega Yesu sinana 'ihegwaeya 'igwae , “ Natugu , waini mabwaiyana 'igumwala pwaiya . ”
43002004	Coinega Yesu sinana 'enana 'ihemaiseya , 'igwae , “ Cowa sahena 'uloiloinegau , weyahina geya 'igu paihowa yahegaine . ”
43002005	Ma 'iyamo Yesuina sinana topaihowao 'ihegwaediya 'igwae , “ Yesu 'enana wahesagohe , 'eguma to'aha nuwanuwana tuwa wada paihowa . ”
43002006	Tupwaina 'oina we'aha 'adi we'aha patu 'adi baibaiwa sikisi sitotoholo , da'ule 'oidiyega sipaihowediya . Taudi sowasowahidi ma we'aha madouna 'oidiyega silohemahadi , meYudiya mumugadiyega 'idi 'ebe deudeula weyahidi .
43002007	Coinega Yesu topaihowaedi 'ihegwaediya ma we'aha patuwedi gaugaulidimo we'ahega silohemahediya ta mabwaiyadi simaha .
43002008	Ma wete 'ihegwaediya ma we'aha patuwedi 'oidiyega we'aha tupwadi sigoidiya ma sitauyediya haiina toni wagana 'oina .
43002009	Coinega hehaiina toni wagana we'ahedi 'inuma tohodiya , ta 'adi 'amna bwebwe'ana . Weyahina we'ahedi 'ihemala waini pwaiya , tuwa waini moisa . Beno 'oina hehaiina toni waganaina geya 'isanapu ta'ehega waini bewa si'eweya , benomo topaihowaedi sisanapuya . Eema hehaiina toni wagana tohai loheyana 'ihegwae gahuweya
43002010	'igwae , “ Togidega ta waini bewa bwebwe'ana ne'abwega tuwa 'abwa 'ulagu latuheyama ? Ma hesi 'uda sanapu 'abehega tauda mumugada beno waini bwebwe'ana ta'ebwae nugetedi tomota 'oidiya 'abwa muliyetega waini galana . ”
43002011	Beno Yesu 'ina 'ila'ilala waiwaina 'ihegaine nugeteya 'asa Kena 'oina , beno Galili tupwaina , ma 'ihe'itaeya tomota 'oidiya , ma wetenuge 'ina waiwai si'iteya , 'oinega 'ana tomuliyao sihemisaeya .
43002012	Hehaiina 'igumwala , ma Yesu sinana ma tasinao ma wete 'ana tomuliyao mahetenao sisuluwa Kapaneumi 'oina . Beno 'oina simiyamiya tupwana sabwelo 'oidiya .
43002013	MeYudiya 'idi Hataona Guyaina 'ana tuta 'i'ehohoya , ma Yesu 'ihaneya Yelusalema ,
43002014	Yehoba 'ina Hada He'asisi 'oina 'iluhuwa ma tohegimwane 'i'itediya sihehegimwane . Tohegimwaneyedi beno bulumakau ma sipi ma wete gabubu sihehegimwaneyedi hadainaina 'oina . Mane 'adi tohe'ebwaya hila wete 'i'itediya 'idi 'ebelagu hatahatala deina simiyamiya .
43002015	Coinega Yesu balae 'i'eweya ma 'oinega tohegimwaneyedi ma 'idi hebahebaiyao Yehoba 'ina hada 'oinega 'ipa'idiya . Mane 'adi tohe'ebwaya hilao 'idi 'ebe lagu hatahatala wete 'i'ahu peinediya ma 'idi mane 'ihabiya biyaunediya .
43002016	Ma wete gabubu 'adi tohegimwane 'ihegwaediya 'igwae , “ Cimi bwasumowao wa'ahalidi ma hada bewa 'oinega walatu , sahena Tamagu 'ina hada wahehemohomoho ma 'abehega 'imi 'ebe gimwane . ”
43002017	Cana tomuliyao si'e'ebubu ma Yehoba 'ina buki 'ina hepwaila sinuwatuhu yahiya beno 'igwaeya , “ Yehoba yo , 'ino hada tobwebwe'ana 'iya , ma nuwagu 'i'eweya . ”
43002018	Muliyetega meYudiya 'idi tohanugetao sitauya Yesu sihesilaleya sigwae , “ To 'ila'ilala nata 'oinega 'uhe'itemai ma 'oinega 'asanapu to loina 'oinega ginaula bewa 'upaipaihowadi ? ”
43002019	Coinega Yesu 'enadi 'ihemaiseya 'igwae , “ Hada bewa 'eguma waligehi , nata sawasawahigu sabwelo 'etoi 'oidiya yahetoholo hila . ”
43002020	Ma 'iyamo taudi sigwaeya , sigwae , “ Hada bewa sabwelo 'etoi 'oidiya 'uhetoholo hila ? Ma hesi 'uda sanapu 'abehega hada bewa bolime poti sikisi 'oidiya si'abi'abi . ”
43002021	Ma hesi Yesu geya hada moisana weyahina 'ihehegwaegwae , ma 'iboi tuwa wahina weyahina 'ihegwaegwaeya .
43002022	Muliyetega Yesu 'amasa 'oinega 'itoholo hila ee 'abwa 'ana tomuliyaedi 'ina gwaeina 'oidiya sinuwatuhuya , 'oinega Yehoba 'ina hepwailina bukiina 'oina ma wete Yesuina 'ina gwaeyedi 'abwa hesi sihemisa bwaibwainidiya .
43002023	Tutaina 'oina Yesu Hataona Guyaina 'oina 'imiyamiya . Ma boda mabwaiyadi 'ina paihowa waiwaina si'iteya , 'oinega sihemisaeya 'abehega tauna tuwa To'abihetenaina .
43002024	Ma hesiyage bodaedi Yesu geya 'ihemisaedi . Weyahina 'idi nuwatuhu mabwaiyana 'isanapu nugetediya .
43002025	Coinega geya 'eta taiya sawasawahina ma boda weyahidi 'ihegwaegwae Yesu 'oina , weyahina Yesu boda mabwaiyadi 'idi nuwatuhu 'atediya simiyamiya 'isanasanapudi .
43003001	Loheya 'aigeda sanina Nikodimo , tauna Palisi 'idi boda 'aigeda . Ma wete tauna meYudiya 'adi tohanugeta .
43003002	Loheyainaina nihuwanega 'itauya Yesu 'oina ma 'ihegwaeya 'igwae , “ Cinapwana , 'asanapuya 'owa tohe'itaina Yehoba 'oinega 'utauyama . Weyahina geya 'eta taiya 'ina paihowa waiwaina 'owa gidemusa 'eguma Yehoba geya mahetena . ”
43003003	Coinega Yesu Nikodimo 'ihegwaeya 'igwae , “ Yagwae moisa 'oiuwa , 'eguma geya'abwa 'uli'u hila , geya'abwa wete Yehoba 'ina 'ebeloina 'u'ita'ita . ”
43003004	Ma Nikodimo Yesu 'ihesilaleya 'igwae , “ Togidega ma taugu loheya madougu ma 'abehega sinagu gamwanega yali'u hila ? Ma moisa tuwa , geya sawasawahigu ma sinagu gamwana yaluhu ma 'ihenatune hilegau . ”
43003005	Coinega Yesu Nikodimo 'ihegwaeya 'igwae , “ Yagwae moisa 'oiuwa , 'eguma geya'abwa we'aha ma Yehoba Yaluyaluwana 'oidiyega 'uli'uli'u hila , nata geya'abwa wete Yehoba 'ina 'ebe loina 'oina 'uluhuluhu .
43003006	Tomota natudiyao sili'u tomota moisa . Ma Yehoba Yaluyaluwana 'oinega yaluyaluwamo 'ihenatune .
43003007	“ Coinega sahena nuwau 'ihehenainaida weyahina yahegwaegowa 'abehega 'ihenatune hilago .
43003008	Yaumai 'ina towa wete gidemusa , 'eguma ta'ehega nuwanuwana ma 'oinega 'itowa , nata tuwa wete 'oinega 'itowama . Ta yaumai nata moisa 'enadi tahesagohedi , ma hesi geya tasanapu ta'ehega yaumai 'ihaha'esama , nuwana to'eha 'itautauya . Ceda 'aigedanaina wete gidemusa 'eguma taiyawedi Yehoba Yaluyaluwana 'ihenatunedi . ”
43003009	Coinega Nikodimo Yesu 'ihesilala hileya 'igwae , “ To'aha 'ino gwaeina 'ana sanapu ? ”
43003010	Ma Yesu Nikodimo 'enana 'ihemaiseya 'igwae , “ Cowa 'aigeda meIsileli 'idi tohanugeta madouna . Ma to'aha weyahina 'igu gwae bewa 'oiuwa geya 'usanapu ?
43003011	Ma yagwae moisa 'oiuwa 'abehega bewa tuwa 'ahehegwae bwaibwainigomi to'aha gidemusa 'asanapudiya ma 'a'itediya . Ma hesi 'ima gwaeyedi geya wada hesagohediya ma nuwana wada hemisaediya .
43003012	Ceguma bale'u weyahina 'ahehepwaila ma geya wada hemisaediya , togidega nata galewa 'ina 'ebe loina wasanapu 'ese tutaina 'eguma galewa weyahina 'ahegwaegwae 'oimiya ?
43003013	Coimiyega geya 'eta taiya wete galewa 'oina 'ihane tohona , yaboi Loheyaiguina sowasowagu , weyahina galewega yasulu nugetama .
43003014	“ Mwalona gidemusa tubudao 'oidiya yoho 'awawa sitautauya ma Mosese mwata pwawati 'oinega 'ipaihoweya ma 'aiwe 'oinega 'i'abi haneheya ma 'oinega tubudaowedi lema silobeya . Coinega taugu 'abwa nata wete 'aiwe 'oina si'abi hanehegau ,
43003015	ma taiyawedi 'omi 'eguma wahemisaegauwa , nata yawasi miyamiya hatayana waloba .
43003016	Comi tomiya bale'u Yehoba 'ihelauwegomiya sinabwana , 'oinega taugu natunaina 'aigeda tuwa 'itagwalegauwa 'oimiya , ma 'oinega taiyawedi 'omi 'eguma wahemisaegau , geya'abwa wahehesilae , ma hesi yawasimi miyamiya hatayana waloba .
43003017	Ta Yehobaina natunaina taugu 'ihesumanegauma bale'uwa geya 'abehega yaloinaegomi , ma hesi yatauyama 'imi pui 'oidiyega sabi lemegomi .
43003018	“ Coinega taiyawedi 'omi 'eguma Yehoba natunaina taugu wahemisegau , nata geya'abwa loina mwaudi walobalobadi . Ma hesi taiyawedi 'omi geya wahemisegau , 'omi loina mwauna 'oina waluhu pwaiya , weyahina taugu Yehobaina natunaina moisa geya wahemisaegau .
43003019	Loinaedi mwaudiyedi huhuna bewa gidemusa : Maedanaina 'isulu pwaima bale'uwa , ma hesi tomiya bale'u nuwanuwadi guguyou . Coinega maedanaina silogwahateya , weyahina mumugadiyedi galadi .
43003020	Coinega taiyawedi mumugadi galadi maedanaina geya nuwadi . Ma wete geya nuwadi ma maedanaina 'oina silatu , nata gidemusa mumugadiyedi galadi maedanaina 'i'abi latuhedi .
43003021	Ma hesi taiyawedi mumugadi bwebwe'adi , nata taudi ma'idi yaliyaya maedanaina 'oina silatu ma maedanaina 'idi mumuga bwebwe'adiyedi 'i'abi latuhedi 'abehega Yehoba 'oinega simumuga 'esa . ”
43003022	Muliyetega Yesu ma'ana tomuliyao sitauya Yudiya 'ina tupwa 'oina . Tupwainaina 'oina sabwelo tupwadi 'oidiya simiyamiya ma Yesu tomota 'i'abi'abi hebabitaisodi .
43003023	Yoni wete 'asa 'aigeda sanina Ainoni 'oina , beno 'asa Selimi deina , 'i'abi'abi hebabitaiso . Weyahina tupwainaina 'oina we'aha madouna 'imiyamiya , eeta we'ahinaina 'oina boda sitautauyama , ma Yoni 'i'abi'abi hebabitaisodi .
43003024	Tutainaina 'oina Yoni 'abwa geya deliya silagu luhuwe .
43003025	Ta Yoni 'ana tomuliyao Yudiya loheyaina 'aigeda mahetediu sihe'ohe'ohena babitaiso weyahina . Weyahina geya sisanapu taiya 'ina babitaiso bwebwe'ana hedadena tauna sawasawahina ma tomota 'i'abi he'ehaudi .
43003026	Coinega tohe'ohe'oheyedi sitauya Yoni 'oina sigwae , “ Cinapwana , mwalona loheyaina 'oima 'ugwaegwaeneya tutaina 'owa ma tauma Yolidani we'ahina hali tupwanega tamiyamiya . Tauna bewa tuwa loheyaina 'i'abi'abi hebabitaiso , ma boda mabwaiyadi 'ina babitaiso nuwadi 'i'eweya , 'oinega si'au'auta 'oina . ”
43003027	Ma Yoni 'ana tomuliyaedi 'enadi 'ihemaiseya 'igwae , “ Geya 'eta taiya sowasowahina ma 'iheloheya madou 'eguma Yehoba geya 'oina 'itagwala .
43003028	Coimiya wete yagwae pwaiya ta wasanapuya 'abehega taugu geya To'abihetenaina . Taugu tuwa Yehoba 'ihesumanegauma yanugetama ta loheyainaina 'ana muliya .
43003029	Loheyainaina tauna gidemusa haihai meloheyana ma taugu tuwa 'ana tohayahina . Tuwa gidemusa 'eguma haihai loheyana mwanena 'iloba ma 'oinega 'iyana 'aigeda haihai loheyainaina 'enana 'ihesagohe ma weyahina 'iyaliyaya . Coinega taugu wete gide Yesu wasana yahesagoheya ma weyahina yayaliyaya sinabwana .
43003030	Tauna 'ilobwaineya ma 'iheloheya madou , ma hesi taugu tuwa yamuliyeyamo .
43003031	“ Loheyainaina tauna galewega 'isuluma , tomota mabwaiyadi 'imadou sinediya . Weyahina taiya 'eguma bale'uwega 'itauyama , tauna tuwa bale'u loheyaina , ma bale'u ginaulinao 'oidiyega 'ihehegwaegwae . Ma hesi loheyainaina tauna galewega 'isuluma , tauna moisa tomota mabwaiyadi 'imadou sinediya .
43003032	To'aha gide 'inonodiya ta 'i'itediya weyahidi 'ihehegwaegwae . Ma hesi 'ina gwaeyedi geya 'eta taiya 'ida 'abi yahidiya .
43003033	Ma hesi taiyawedi 'eguma 'ina gwaeyedi si'abi'abi yahidi , beno taudi sihepwaileya 'abehega Yehoba 'ina gwae moisa .
43003034	“ Loheyainaina Yehoba 'ihesumaneyama tauna 'ina gwae 'ihehepwailedi , weyahina Yehoba Yaluyaluwana 'oinega 'ilohemaheya .
43003035	Eeta Yehoba natunaina 'ihelauweya , 'oinega 'ina 'ebeloina mabwaiyana natuna nimana 'ilaguya .
43003036	Coinega taiyawedi 'omi 'eguma Yehoba natunaina wahemisae , nata yawasi hataya waloba . Ma hesi taiyawedi 'omi 'eguma Yehoba natunaina geya wahemisae , nata geya'abwa yawasi hataya walobaloba , ma hesi 'omi nata Yehoba 'ina gamwasowala 'oimiya geya'abwa 'igumwagumwala . ”
43004001	Yesu 'ina 'abi hebabitaiso 'oinega 'ana tomuliyao baibaiwadi 'ilobediya . Ma hesi Yoni 'ana tomuliyao geya baibaiwadi .
43004002	Yesu moisa geya babitaiso 'ida paihowediya , 'ana tomuliyaedi siboi babitaiso sipaipaihowadi .
43004003	Ma Palisiyao 'enadi Yesu 'ihesagoheya 'abehega 'ina paihowa wasana sisanapuya , 'oinega Yudiya 'i'ebe sineya ma 'ilohihila Galili .
43004004	Cina tauyaina 'oina nuwanuwana ma 'abehega Sameliya 'oinega 'itauya .
43004005	Coinega 'itauya Sameliya 'ana gamwagamwana 'oina 'ilatuwa ma 'itautauya ta 'asa 'aigeda 'oina 'ilatuwa , 'asainaina sanina Saika , 'oinega geya 'eda saliyana mwalona Yakobo bale'uina natuna Yosepa 'i'ebwaeya .
43004006	Casainaina 'oina we'aha 'eli 'aigeda 'imiyamiya , Yakobo mwalo 'ana paipaihowa . Yesu tupwainaina 'oina 'ilatuwa 'asudiladila gamwana . Wahina 'ibeluwa , ma we'ahina papalina 'imiyatoiya sabi 'aiyawasi .
43004007	Tuta 'i'iuna 'oina ma Sameliya wahineina 'aigeda 'ilatuwa we'ahinaina 'oina 'ana we'aha sabi goi . Beno 'oina Yesu wahineina 'i'iteya ma 'oina 'i'ahwanoiya 'igwae . “ Wahine , we'aha 'u'ebwaegau yanuma . ”
43004008	Tuta beno 'oina Yesu 'iboinamo 'imiyamiya , weyahina 'ana tomuliyaedi sitauya 'asa madouna 'oina 'adi sigimwagimwane .
43004009	Coinega Sameliya wahineina Yesu 'ihegwaeya , “ Cu'ita , 'owa Yudiya loheyaina ma taugu Sameliya wahineina . Ma to'aha weyahina we'aha weyahina 'oiguwa 'u'ahwanoiyeya ? ” Weyahina meYudiya ma meSameliya geya si'ahwa 'iya'iyagu .
43004010	Coinega Yesu Sameliya wahineina 'ihegwaehileya , “ Yehoba 'eguma 'ina helau 'oiuwa 'usanasanapu , ma wete 'eguma 'usanapugauwa taiya taugu 'oiuwa we'aha weyahina ya'ahwa'awanoi , 'owa hesi 'ilobwainegowa 'oiguwa 'uda 'ahwanoi ma we'aha yawasiu weyahina ya'ebwaego . ”
43004011	Ma wahineina 'igwaeya “ Cinapwana , 'owa geya 'ino 'ebe goimo . Weyahina we'aha gaula bewa 'isulu hedadeya ma 'ugwaeya 'abehega we'aha 'u'ebwaegau yawasigu weyahina .
43004012	Cowa nuwana 'utohotoho ma 'abehega tubudai Yakobo 'ulagu suluhe ? Ma hesiyage 'uda sanapu 'abehega 'ama we'aha 'eli bewa , Yakobo mwalona heneyage 'ipaihoweya ma we'ahinaina bewa , manatunao ma wete 'idi hebahebaiyao 'idi 'ebe numa . ”
43004013	Ma Yesu wahineina 'ihegwae hileya , “ Taiya 'eguma we'aha bewa 'oinega 'inuma , nata wete tani'ona 'iyahala hila .
43004014	Ma hesi taiya 'eguma we'ahina 'oiguwega ya'ebwae ma 'inuma , nata geya'abwa wete tani'ona 'iyahayahala hila . Weyahina we'ahina 'oiguwega ya'ebwae , nata 'atena 'ihebidala yawasina miyamiya hatayana weyahina . ”
43004015	Coinega wahineina 'igwaeya “ Cinapwana , we'ahinaina bewa tuwa 'uda 'ebwaegau , ma 'aneyage geya'abwa tani'ogu 'iyahayahala hila bo nuwana geya'abwa wete yahilahilama we'aha 'eli bewa 'oina ma yagoigoi hila . ”
43004016	Coinega Yesu wahineina 'ihegwae hileya , “ Cutauya mwaneu 'u'auliyama . ”
43004017	Ma wahineina Yesu 'ihegwaeya 'igwae , “ Ciya , taugu geya mwanegumo . ” Coinega Yesu wahineina 'enana 'ihemaiseya 'igwae , “ Moisa beno 'ugwaeya 'abehega geya mwaneumo .
43004018	Ma hesi mwanemwao 'adi baibaiwa nima 'ai'aigeda taudi bewa tuwa geya mahetemwao . Ma hesi loheyaina tauna bewa tuwa maheteu wamiyamiya geya mwaneu moisana , 'awa ? ”
43004019	Coinega wahineina 'igwaeya , “ Cinapwana , 'abwa hesi yasanapugowa 'owa 'abe 'aigeda palopita .
43004020	Bewa tuwa 'uhegwaegau to tupwa 'oina 'ilobwaineya ma Yehoba 'oina tatapwalolo ? Weyahina tauma mwalona tubumayao 'oidiyega ma bewa tuwa 'itautauya 'ima 'oya bewa Sameliya 'oina 'atapwatapwalolo . Ma hesi 'omi meYudiya wagwaeya 'abehega Yelusalema 'ebe tapwalolo moisa . ”
43004021	Ma Yesu wahineina 'ihegwae hileya , “ Wahine , bewa tuwa 'uhemisaegau . Weyahina 'abwa tuta sinaonaoma 'oidiya , tomota geya'abwa 'oya bewa Sameliya 'oina bo Yelusalema 'oina sitapwatapwalolo .
43004022	Comi meSameliya geya wasanapu taiya 'oina watapwatapwalolo . Ma hesiyage tauma meYudiya 'asanapuya taiya 'oina 'atapwatapwalolo , weyahina tauma 'oimega Yehoba 'ina lemaina 'ilatuwa .
43004023	Ma sauga deina ma wete bewa 'ilatu pwaima , ma taiyawedi taudi Tamada 'ana totapwalolowao moisa , Tamadai 'oina sitapwalolo yaluyaluwadi mabwaiyana 'oidiyega ma wete nuwadi moisa 'oidiyega . Weyahina totapwalolowedi taudi bewa gide Yehoba nuwanuwana ma 'oina sitapwalolo .
43004024	Weyahina Yehoba tauna tuwa yaluyaluwa , 'oinega taiyawedi 'eguma 'oina sitapwatapwalolo , 'ilobwainediya ma yaluyaluwadi mabwaiyana 'oinega ma wete nuwadi moisa 'oidiyega 'oina sitapwalolo . ”
43004025	Coinega wahineina Yesu 'ihegwaehileya , “ Yasanapuya 'abehega 'abwa nata To'abihetenaina 'itauyama , tauna sibwauweya Keliso . Tauna nata 'itauyama 'abwa ginaula mabwaiyana 'oida 'ilihasidi . ”
43004026	Ma Yesu 'ihegwaeya , 'igwae , “ Taugu bewa To'abihetenaina 'oiuwa yahehegwaegwae . ”
43004027	Tutaina 'oina Yesu 'ana tomuliyaedi silohihilama , ta 'idi Cinapwana si'iteya wahine mahetena sihehegwaegwae . Coinega taudi nuwadi 'ihenainaida , ma hesiyage geya 'eta taiya Yesuina 'ihesilala ma 'igwae , “ To'aha nuwanuwau ? ” Bo 'igwae , “ To'aha weyahina wahine maheteu wahehegwaegwae ? ”
43004028	Ma hesi wahineina 'ina 'ebe goi 'i'ebesineya ma 'itauya 'asai , tomota 'ihegwaediya 'igwae ,
43004029	“ Ciyagwao , wanaoma tatauya wa'ita loheyaina tauna mumugagu mabwaiyana 'oiguwa 'ihepwailediya nuwana tauna To'abihetenaina ? ”
43004030	Coinega tomotaedi 'asa madounaina 'oinega silatuwa ma sitauya Yesu 'oina .
43004031	Beno 'oina tomuliyaedi Yesu sihegwaeya sigwae , “ Cinapwana , mane musa 'eta to'aha 'uda 'aputoho ? ”
43004032	Ma hesi 'ihegwae hilediya , 'igwae , “ Cagu 'e'ahai 'imiyamiya , 'omi geya wasanapu . ”
43004033	Ta tomuliyaedi nuwadi 'ihenainaida , ma siboi 'oidiya sigwae , “ Nuwana 'eta taiya 'ana 'e'ahai 'itauyeyama . ”
43004034	Muliyetega Yesu 'ana tomuliyaedi 'ihegwae hilediya , “ Bewa tauna 'aguina : Tauna 'ihesumanegauma 'ina nuwatuhu yapaihowadi ma 'ina paihowa mabwaiyana yalosalohidi . ”
43004035	Coinega wete 'ihegwae hilediya 'igwae , “ Tomadega 'imi nuwatuhu 'abehega wai'ena 'ehata sigumwala 'abwa mamasalai . Ma hesi yagwae moisa 'oimiya 'abehega mamasalai bewa tuwa 'ilatu pwaiya . Nata hina wa'ita lohihila ma tanoha 'adi 'ita wa'itadi .
43004036	Ma hesi taiyawedi 'eguma 'e'etahiina 'oina si'etahi , nata 'adi maisa siloba . Tanohinaina 'e'etahinaina yawasi miyamiya hatayana weyahina . Tanohinaina 'ana todauna hagadi ma wete 'ana to'etahi hagadi , ma hesi mabwaiyadi nata 'idi yaliyaya mahemahetena .
43004037	Ta moisa tuwa Yehoba 'ina buki 'oina 'ihepwaila bwaibwaina 'igwaeya ‘ Loheya 'aigeda todauna ma 'aigeda to'etahi . ’
43004038	Coinega bewa tuwa taugu yahehesumanegomi ma tanohinaina 'oina geya wadauna 'oinega wa'etahi . Hali tomota mwalo sidauna , ma 'idi paihowega 'omi 'etahi nata wapaihowa . ”
43004039	Casa nage 'oina meSameliya baibaiwadi Yesu sihemisaeya , weyahina wahineina 'oidiya 'ihepwaila 'igwae , “ Cigu 'eda'eda mabwaiyana 'oiguwa 'ihepwailediya . ”
43004040	Saugaina 'oina meSameliya sitauya Yesu 'oina ma sigwae , “ Ceguma sowasowahina 'owa mahetemai tada miyamiya . ” Coinega 'itagwala ma 'imiya hila gide sabwelo 'eluwa 'oidiya .
43004041	Coinega boda baibaiwadi wete sihemisaeya 'ina gwae weyahina .
43004042	Eeta wahineina sihegwaeya sigwae , “ Moisa tuwa 'ino gwaeina geya 'u'abo . Ta geya 'abehega 'ino gwaemo 'oidiyega ma 'ahemiseya , weyahina tauma 'aboi wete 'ina gwae 'ahesagohediya ma 'asanapuya 'abehega moisa tauna tuwa Tolemaina gogo gabulena mabwaiyada weyahida . ”
43004043	Sabwelo 'eluwa sigumwala ma Yesu tupwaina 'i'ebesineya ta Galili 'oina 'itauya .
43004044	Yesuina 'iboinamo 'igwaeya , “ Moisa , palopita geya 'adi he'asisimo 'eguma siboi 'idi 'asa 'oina siguguguya . ”
43004045	Ma hesi tutaina Yesu Galili 'oina 'ilatuwa , meGalili siyaliyaya , weyahina bodaedi Yesu 'ina paihowa waiwaina si'iteya tutaina mwalo sitauya Yelusalema Hataona Guyaina 'oina .
43004046	Muliyetega Yesu 'ilohihila Kena 'oina , beno Galili 'ina tupwa 'oina . Casainaina 'oina mwalona Yesu we'aha 'i'abi buiya ma 'ihemala wainiya . Beno 'oina toloina 'aigeda madouna natuna 'ilohala ma 'asa Kapaneumi 'oina 'i'eno'eno .
43004047	Toloinaina Yesu wasana 'ihesagoheya 'abehega Yudiya 'oinega 'itautauyama Galili . Coinega loheyainaina Yesu 'oina 'itauya ma 'i'ahwanoiya 'igwae , “ Ceguma sawasawahina 'owa mahetegu tatauya Kapaneumi ma natugu 'u'abi hebwebwe'ane . Weyahina gwamainaina 'i'iunamo ma yawasina 'igumwala . ”
43004048	Coinega Yesu toloinaina 'ihegwae hileya , “ Geya 'eta taiya 'ida hemisaegauwa , beno tuwa 'eguma 'igu paihowa waiwaidi ya'abi latuhedi wa'itadi ee 'abwa wahemisaegau . ”
43004049	Ma hesi toloinaina Yesu 'ihegwaeya , “ Cinapwana , 'ulomwayamwayau 'unaoma tatauya , nata gide natugu yawasina 'igumwala . ”
43004050	Coinega Yesu 'igwae , “ Natuina 'i'iuna ma 'ibwebwe'ana , nata 'ulohihila natuina 'u'ita bwebwe'ana 'imiyamiya . ” Eeta loheyaina Yesu 'ina gwae 'ihemisaeya ma 'ilohihila natunaina 'oina .
43004051	Citautauya ta 'edai 'ina topaihowao 'eluwa 'ilobediya , ma wasa si'ebwaeya sigwae , “ Cinapwana , natuina 'ibwebwe'ana pwaiya . ”
43004052	Coinega 'ihesilalediya 'igwae , “ To sauga gide 'oina natugu 'iyawesaiya ? ” Ma taudi sigwae , “ Boi 'asudiladila 'ana gamwagamwana 'oina ma wahina mabwaiyana 'iyawesaiya . ”
43004053	Nage 'oina gwamaina tamana Yesu 'ina gwae 'inuwatuhuya tutaina 'oina 'igwae , “ Natuina 'i'iunamo ma 'ibwebwe'ana . ” Beno 'oina loheyainaina ma'ina susuwao Yesu sihemisaeya .
43004054	Bewa Yesu 'ina paihowa waiwaina heluwena 'i'abi latuheya , tutaina Yudiya 'oinega 'itauyama ma Galili 'oina 'ipaihowa .
43005001	Muliyetega Yesu 'ihaneya Yelusalema meYudiya 'idi guyai weyahina .
43005002	Yelusalema 'oina sipi 'idi 'ahwa'eda deina , we'aha 'aigeda ni'una 'imiyamiya . We'ahinaina meYudiya 'enadiyega beno Bedeseida . Ma we'ahinaina papalina hada 'ebe 'aiyawasi ma'ana 'ahwa'eda 'adi baibaiwa nima 'ai'aigeda simiyamiya .
43005003	Hadaedi 'oidiya tololohala baibaiwadi si'eno'eno , taudi mata gibugibuidi ma peupeudi ma wete hemwalomwalo howaidi .
43005005	Tolohalaedi 'oidiyega loheya 'aigeda 'ana lohala 'oina 'imiyamiya gide bolime teti 'eiti ( 38 ) sigumwala .
43005006	Tutainaina Yesu 'itauyama loheyainaina 'i'iteya ta wete 'isanapuya 'abehega 'ana lohalaina 'oina 'imiyamiya tuta saliya hedadena 'oidiya . Coinega Yesu loheyaina 'ihegwaeya 'igwae , “ Nuwanuwau ma 'ubwebwe'ana ? ”
43005007	Coinega loheyaina Yesu 'enana 'ihemaiseya 'igwae , “ Cinapwana , geya 'eta taiya weyahigu ma 'i'ahala dobihegau we'aha bewa 'ina tuta nihu 'oina . Tuta baibaiwana 'oidiya yatohotohona ma 'abehega yaboigumo yadobi we'ahaina bewa 'oina , ma hesi geya sawasawahigu . Weyahina taugu 'abwa yaheheboi ma 'iyagwaowedi silomwayamwayau sidobi nugeta ma 'adi lohalaedi 'oidiyega sigumwagumwala , ma taugu 'agu 'itaina . ”
43005008	Ma Yesu loheyaina 'ihegwaehileya , “ Cutoholo 'ino sita 'u'ewadi ma 'utauya . ”
43005009	Saugaina 'oina loheya 'ibwebwe'ana ma 'ina sita 'i'ewediya ma 'itauya . Sabweloinaina 'oina Sabati ,
43005010	'oinega meYudiya 'idi tohanugetao loheyaina si'iteya ma sihegwaeya sigwae , “ Geya 'ana 'ita bwebwe'ana Sabati 'oina 'ino sita 'u'a'ahala dadanedi . ”
43005011	Loheyaina 'idi gwae 'ihemaiseya 'igwae , “ Loheyaina tauna 'i'abi hebwebwe'anegauwa 'ihegwaegauwa 'igwae , ‘ Cino sita 'u'ewadi ma 'utauya . ’ ”
43005012	Coinega sihesilala hileya sigwae , “ To loheya beno gidemusa 'ihegwae 'esegowa ? ”
43005013	Ma hesi loheyaina 'ana lohala 'igumwagumwala 'ana to'abi hebwebwe'anaina geya 'isanapu . Weyahina 'asainaina 'oina boda madouna simiyamiya ma Yesu soladiyega 'itauya pwaiya .
43005014	Muliyetega Yesu loheyaina 'ilobeya Yehoba 'ina hada solana , ma 'ihegwaeya 'igwae , “ Bewa tuwa 'ubwebwe'ana pwaiya , 'oinega sahena wete 'upuipui hila , nata gide ginaula gala hedadedi 'oiuwa silatu . ”
43005015	Beno 'oina loheyaina 'itauya meYudiya 'idi tohanugetao 'oidiya ma 'ana to'abi hebwebwe'anaina 'ihepwaileya 'abehega Yesu tauna 'ana to'abi hebwebwe'anaina .
43005016	Beno huhuna 'oinega meYudiyaedi Yesu sihe'aleheya , weyahina ginaula bewa Sabati 'oina 'ipaihoweya .
43005017	Ma hesi Yesu meYudiyaedi 'ihegwaediya 'igwae , “ Sabwelo mabwaiyana 'oidiya Tamagu 'ipaipaihowa , 'oinega taugu wete gide yapaihowa 'esa . ”
43005018	MeYudiyaedi Yesu 'ina gwae sihesagoheya , 'oinega sitohotoho waiwai ma 'abehega togidega ma silohe'amasi . Weyahina Sabati 'ana loina 'iligehiya , ma wete 'igwaeya 'abehega Yehoba Tamana moisa ta 'abehega Yehoba mahetena sihemahemahetena .
43005019	Coinega Yesu tomotaedi 'ihegwaediya 'igwae , “ Yagwae moisa 'oimiya , taugu geya sowasowahigu ma yaboi 'igu nuwatuhu 'oinega yapaihowa . Ma hesiyage to'aha gide Tamagu ya'iteya 'ipaipaihowadi , taugu wete gide yapaihowa 'esa .
43005020	Ma Tamagu 'ihelauwegauwa , 'oinega 'ina paihowa mabwaiyana to'aha gide 'ipaipaihowadi 'ihe'itegauwa . Ma wete paihowa madoudi nata 'abwa 'ihe'itegau ma yapaihowadi , 'oinega mabwaiyami nuwami sihenainaida .
43005021	Gide Tamagu to'amasa 'i'abi'abi hetoholo hiledi ma yawasidi 'i'ebwa'ebwaedi . Coinega taugu wete gide yawasi hauhauna tomota ya'ebwa'ebwaedi taiyawedi taudi yahesinuwedi .
43005022	“ Ma wada sanapu 'abehega Tamagu geya 'eta wete 'ina loina mwauna 'imiyamiya tomota 'adi heyatala weyahina , weyahina heyatala 'ana loina mabwaiyana 'i'ebwae pwaigauwa ma yaboi yapaihowadi ,
43005023	ma 'oinega mabwaiyami wahe'asisiyanegau gide Tamagu wahehe'asisiyana 'ese . Ma 'eguma taiyawedi geya wahe'asisiyanegau , beno wete Tamagu tauna 'ihesumanegauma geya wahe'asisiyane .
43005024	“ Coinega yahegwae bwaibwainigomi 'eguma taiyawedi 'omi 'igu gwae wahesagohedi ma wete 'agu Tohesumaneina wahemisae , nata yawasi miyamiya hatayaina waloba . Ma 'oinega heyatala 'ana tuta 'oina 'omi geya'abwa loina walobaloba . Weyahina 'omi 'amasa 'ina tupwa wa'ebesineya ma wahabala yawasi hauhauna 'ina tupwa .
43005025	“ Ma wete yahegwae bwaibwainigomi 'abehega tuta bewa tuwa 'ilatulatuma , bo tagwae tuta 'ilatu pwaima ma to'amasa Yehoba natuna 'enana sihesagohe , beno taugu tuwa 'enagu . Ma 'eguma taiyawedi 'omi 'enagu wahesagohe , nata yawasi hauhauna waloba .
43005026	“ Tamagu tauna yawasi moisa huhuna , 'oinega 'oiguwa 'itagwala ma taugu wete yawasi huhuna ,
43005027	ma wete heyatalaina 'ana loina 'i'ebwaegauwa ma taugu heyatala yapaihowadi , taugu tuwa Loheyaiguina moisa .
43005028	Coinega sahena nuwami sihehenainaida gwae bewa weyahina . Ma wete tuta 'inaonaoma 'oina to'amasa mabwaiyadi nata 'enagu sihesagohe
43005029	ma galihega silatuma . Ma 'eguma taiyawedi taudi mumugadi bwebwe'adi , nata yawasi bwebwe'ana siloba . Ma taiyawedi taudi mumugadi geya bwebwe'adi , loina mwauna siloba .
43005030	“ Taugu wete geya sowasowahigu ma yaboigumo paihowaedi yapaihowadi , weyahina 'igu loina heyatala weyahina Yehoba tauna 'ihe'itegauwa , 'oinega 'igu loina bwebwe'ana . Weyahina taugu geya yatohotoho ma 'abehega yaboi 'igu nuwatuhu yapaihowadi , ma hesi to'aha gide 'agu Tohesumaneina 'ina nuwatuhu gide yapaihowa 'esedi .
43005031	“ Eeta 'eguma yaboi weyahigu yahehepwaila , nata geya'abwa wa'ahwa'ahwa moisaegau .
43005032	Ma hesiyage wada sanapu 'abehega hali loheya weyahigu 'ihepwaila pwaiya , ma yasanapuya to'aha gide 'ina hepwaila weyahigu mabwaiyana gwae moisa .
43005033	Loheyainaina mwalona tohalewasa tupwadi 'oina wahesumanediya , sanina Yoni . Ta gwae moisa 'i'ebwaediya ta 'oimiya wete sihepwaila bwaibwaina . ”
43005034	Coinega Yesu wete 'ihegwaediya 'igwae , “ Taugu tomota 'idi hepwaila geya weyahina yada nuwatuhuwa . Ma hesi gwae bewa Yoni weyahina yahehepwaila ma 'oinega nuwami 'i'asilala ma 'abihetena waloba .
43005035	Yoni tauna gide mayale waiwaina , 'oinega 'omi nuwanuwami ma 'ina 'asilalaina 'oina wayaliyaya tuta 'i'iunamo .
43005036	Ma Yoni weyahigu 'ihepwaila , beno geya ginaula madouna . Ma hesi ginaula 'aigeda madou hedadena 'imiyamiya , beno 'ebe'itaedi Tamagu 'oinega bewa tuwa yapaipaihowadi . Coinega paihowaedi weyahidi wanuwatuhu bwaibwaina , ma 'oinega wasanapugau 'abehega Tamagu tauna 'ihesumanegauma .
43005037	“ Tamagu tauna weyahigu 'ihepwaila pwaiya ma hesi 'omi geya 'eta tuta 'enana wahesagoha toho , bo nuwana manina wa'ita tohoya ,
43005038	ma wete 'ina gwae 'oimiya geya 'atemiya walagudi , huhunaina geya wahemisaegau 'abehega taugu Yehoba 'oinega yatauyama .
43005039	Yehoba 'ina buki wahasihasili . Ma wanuwatuhu 'abehega bukiina 'oinega yawasimi miyamiya hatayana wada loba . Ma hesi geya wasanapu 'abehega bukiina taugu tuwa weyahigu 'ihehegwaegwae .
43005040	Beno 'oinega geya nuwami ma wanaoma 'oiguwa yawasimi miyamiya hatayana weyahina .
43005041	“ Ma hesi wada sanapu 'abehega taugu geya tomota 'idi hepwatu weyahidi yada nuwatuhuwa .
43005042	Comi weteyage yasanapu pwaigomiya , geya 'eta wete Yehoba 'ana helau 'atemiya walagu tohodi .
43005043	Taugu Tamagu saninega yatauyama ma geya wahemisaegau . Ma hesi 'omi 'eguma hali loheya tauna saninega 'itauyawa 'oimiya , nata loheyainaina wahemisae .
43005044	Ta moisa tuwa , 'omi nuwanuwami ma 'ami hepwatu waboi 'oimiyega wahesagohedi . Ma hesi geya watohona ma 'ane Yehoba 'iboimo 'oinega 'ami hepwatu walobadi . Beno 'oinega geya sowasowahimi ma wahemisaegau .
43005045	“ Sahena wanuwanuwatuhu 'abehega taugu nata Tamagu 'oina yahe'ewegami , loheya 'aigeda hesi tauna nata 'ihe'ewegami , tauna wanuwatuhuya 'abehega 'abwa nata 'ilemegomi , sanina Mosese .
43005046	Ma 'eguma moisa Mosese wahemisaeya , taugu wete gide wahemisaegau . Weyahina Mosese tauna mwalona Yehoba 'ina buki 'oina weyahigu 'ihepwaila pwaiya .
43005047	Ma hesi 'ina hepwailina geya wahemisae , 'oinega geya sowasowahimi ma 'igu gwae wahemisaedi . ”
43006001	Coinega Yesu 'ilohihilama Galili 'ina tupwa ma 'igeluwa 'ihabala Galili holaina hali tupwanega . Holainaina sanina heluwena Taibiliya .
43006002	Eeta boda madouna mulinega sitauya , weyahina 'ina paihowa waiwaina tolohala 'oidiya si'ita pwaiya .
43006003	Coinega Yesu ma'ana tomuliyao sihaneya 'oyai simiyatoiya .
43006004	Tutaina 'oina meYudiya 'idi Hataona Guyaina 'ana tuta 'i'ehohoya .
43006005	Yesu 'i'ita lohihila ma boda madouna 'i'itediya mulinega sitautauyama , 'oinega Yesu Pilipi 'ihegwaeya 'igwae , “ Ta'ehega nata 'e'ahai tagimwanedi ma boda bewa tahe'aidi ? ”
43006006	Hesilala bewa 'oinega Pilipi 'itohoya , ma hesi Yesu 'isanapu nugeteya to'aha nata 'ipaihowa .
43006007	Ma Pilipi Yesu 'ihegwaeya 'igwae , “ Boda bewa madou hedadena , ma 'eguma tu handeledi kina 'oinega beledi tagimwanedi weyahidi , bwagana nata 'i'iuna 'i'iuna si'ai , ma hesi nata geya'abwa mabwaiyadi sowasowahidi . ”
43006008	Coinega Yesu 'ana tomuliya 'aigeda wete Yesu 'ihegwaeya 'igwae ,
43006009	“ Gwama 'aigeda yalobeya 'ana beledi nima 'ai'aigeda , ma wete 'ana silahana 'eluwa . Ma boda mabwaiyadi geya sowasowahidi . ” Tomuliyaina sanina Andulu , Saimoni Pita tasina .
43006010	Muliyetega Yesu 'ana tomuliyaedi 'ihegwaediya 'igwae , “ Tomota mabwaiyadi wahegwaedi ma modumoduwa simiya 'alatutu . ” Weyahina 'asainaina 'oina modumodu 'ana 'asa , 'oinega mabwaiyadi modumodu 'oina simiya toiya , loheloheyaedimo 'adi baibaiwa gide paibi tausani .
43006011	Muliyetega Yesu beledi 'i'ewediya ma weyahidi 'igwae helauwa Yehoba 'oina , 'abwa muliyetega tomotaedi simiyatoiya 'iheguyaiyediya ma silahanedi wete gide 'oidiya 'ipaihowa 'esediya . Coinega mabwaiyadi si'aiya ta sowasowahidi , simwausuwa .
43006012	Simwausuwa , ta Yesu 'ana tomuliyaedi 'ihegwaediya 'igwae , “ Beledi 'ana tupwa mabwaiyana wasiwa he'autedi , sahena 'eta to'ehina wete wamudamudali . ”
43006013	Coinega belediyedi mugumugudi sisiwa he'autediya ma boha tuwelo 'adi baibaiwa silohemahediya .
43006014	Cigumwala ma bodaedi Yesu 'ina paihowa waiwaina 'ana 'ila'ilala si'iteya ma sigwae , “ Tauna tuwa bewa palopitainaina tauna 'abehega gogo gabulena 'oina 'itauyama . ”
43006015	Eeta Yesu tomotaedi 'isanapudiya 'abehega nata si'abiyahi ma 'oidiya 'ihekini . Ma hesi Yesuina geya nuwana , 'oinega 'iboinamo 'ilohihila 'oyai .
43006016	Coinega lahilahiyega 'ana tomuliyaedi sidobiya Galili holaina gadowaina 'oina ,
43006017	ma 'idi waga 'oina sigeluwa ma sihahabala Kapaneumi , ma ni'u 'awawa 'iguguyouwa . Eeta Yesu geya 'itauya 'oidiya .
43006018	Coinega sihahabala ma ni'uwa yaumai ma bagodu madouna silobeya .
43006019	Tutaina 'oina sihadobiya ni'u gamwagamwana , 'abwa muliyetega Yesu si'iteya hola tabwanega 'itautauyama 'idi waga deina . Beno 'oina simatauta .
43006020	Ma 'iyamo Yesu 'ihegwaediya 'igwae . “ Sahena wamatamatauta , taugu tuwa . ”
43006021	Coinega tomuliyaedi Yesu sido'oya wagai , ma tutaina 'oina sisohota 'asaina silagalaga 'oina gadowaina .
43006022	Gona 'i'adaleya ma bodaedi taudi Galili holaina hali tupwanega simiyamiya , sisanapuya 'abehega boi Yesu ma'ana tomuliyao 'idi waga 'aigeda tuwa 'oinega sigeluwa . Ma hesi 'idi lohihila 'oina tomuliyaedi siboidimo sigeluwa wagai ta sitauya , ma Yesu geya mahetediu sigelu .
43006023	Ma 'iyamo waga tupwadi Taibiliya 'oinega sitauyama gadowaina 'oina boi Yesu boda beledi 'oinega 'ihe'aidiya , tutaina belediyedi 'i'ahwa bwebwe'anediya Yehoba 'oina .
43006024	Ma bodaedi Yesu ma'ana tomuliyao sibesa 'asaediya , 'oinega wagaedi 'oidiya sigeluwa , ma sihabala Kapaneumi 'oina Yesu sibesebese .
43006025	Muliyetega Galili holaina hali tupwega silobeya , ma sihegwaeya , sigwae , “ Cinapwana , tolahisa 'uhabalama ? ”
43006026	Coinega Yesu tomotaedi 'ihegwaediya 'igwae , “ Yagwae moisa 'oimiya , belediyedi 'oidiyega yahe'aigomiya ma wamwausuwa 'oinega bewa wabesebesegau , geya 'igu paihowa waiwaidi 'adi 'ila'ilalaina weyahina .
43006027	Coinega bewa tuwa yahegwaegomi , sahena 'e'ahai gumwagumwalidi weyahidi wapaipaihowa , ma hesi 'e'ahai yawasimi miyamiya hatayana weyahidi wapaihowa . Ce'ahainaina bewa weyahina yahehegwaegwae . Loheyaiguina taugu nata ya'ebwaegomi . Weyahina Tamagu 'ina paihowa bewa weyahina 'ihesumanegauma ma yapaihowadi . ”
43006028	Coinega tomotaedi Yesu sihegwae hileya , “ To'aha nata 'oidiyega Yehoba 'ina paihowa 'apaihowadi ? ”
43006029	Ma Yesu 'ihegwae hilediya , “ Yehoba 'ina paihowaina bewa gide taugu wahemisaegauwa , weyahina tauna 'ihesumanegauma . ”
43006030	Ma wete sihegwae hileya , “ To 'ila'ilala nata 'oima 'upaihowa ma 'oinega 'ahemisaego ?
43006031	Mwalona gide tubumayao yoho 'awawa 'e'ahainaina si'aiya sanina mana . Yehoba 'ina buki 'oina wete gide 'ihepwaila 'esa 'igwae , ‘ Ce'ahainaina galewega 'i'ebwaediya ma si'aiya . ’ Coinega 'owa mane wete 'ino 'ila'ilala 'upaihowa ma 'a'ita . ”
43006032	Ma Yesu tomotaedi 'ihegwaediya 'igwae , “ Yagwae moisa 'oimiya , Mosese 'e'ahainaina beno geya galewega 'i'ebwaegomi , ma hesi Tamagu tauna hene 'e'ahai moisaina galewega 'i'ebwa'ebwaegomi .
43006033	Ma 'e'ahainaina Yehoba 'oinega tauna 'ilatu pwaima bale'uwa ma tomota yawasidi 'i'ebwa'ebwaedi . ”
43006034	Coinega taudi wete Yesu sihegwaeya , sigwae , “ Cinapwana , 'e'ahainaina beno sauga mabwaiyana 'u'ebwa'ebwaemai . ”
43006035	Ma Yesu wete 'ihegwaediya , “ Taugu yawasimi 'ana 'e'ahai , 'oinega taiyawedi 'omi 'eguma watauyama 'oiguwa , geya'abwa wagomagomale . Taiyawedi wete 'eguma 'omi wahemisaegau , nata geya'abwa tani'omi siyahayahala .
43006036	“ Ma yahegwae pwaigomiya 'abehega wa'ita pwaigauwa , ma hesi geya wahemisaegau .
43006037	Tomotaedi taudi Tamagu 'i'ebwaegauwa hesi nata 'oiguwa sitauyama , ma 'eguma sitauyama 'oiguwa , nata geya'abwa yalolohesohesoiyedi .
43006038	Weyahina taugu galewega yasuluma geya 'igu nuwatuhu sabi paihowaina , ma hesi tauna 'ihesumanegauma 'ina nuwatuhu sabi paihowaina .
43006039	Cihesumanegauma ma 'igu tomotaedi 'i'ebwaegauwa 'ina nuwatuhu bewa gide ma 'abehega geya'abwa 'eta taiya 'oidiyega yahe'wadalele . Ma hesi mabwaiyadi 'amasa 'oinega yada 'abi hetoholo hiladi tuta 'ana 'ebe losaloha 'oina .
43006040	Tamagu bewa gide wete 'ina nuwatuhu ma 'abehega taiyawedi 'eguma taugu natunaina si'itegauwa ma sihemisaegauwa , nata yawasidi miyamiya hatayana siloba . Ma wete tuta 'ana 'ebe losaloha 'oina 'amasa 'oinega ya'abi hetoholo hiladi . ”
43006041	Beno 'oina meYudiya Yesu 'ina gwae sihesagoheya ma silomugiyeya 'ina gwaeina weyahina 'igwae , “ Taugu bewa 'e'ahainaina galewega yasuluma . ”
43006042	Ma siboidimo 'oidiya sigwae , “ Loheya bewa Yosepa natuna , sanina Yesu , 'awa ? Tamana ma sinana wete tasanapu pwaidiya , ma togidega ta 'igwaeya 'abehega tauna galewega 'isuluma ? ”
43006043	Coinega Yesu 'ihegwae hilediya , “ Sahena waboi 'oimiya weyahigu walolomugi .
43006044	Weyahina Tamagu 'ihesumanegauma ma 'oinega taiyawedi 'omi 'ilisigomi ma wanaoma 'oiguwa , 'omi nata tuta 'ana 'ebe losaloha 'oina 'amasa 'oinega ya'abihetoho hilegomi . Ma taiyawedi 'eguma geya 'ilisidima taudi nata geya'abwa 'oiguwa sinaonaoma .
43006045	“ Gwae bewa mwalo heneyage Yehoba 'ina buki 'oina palopitao sileleya sigwae , ‘ Tomota mabwaiyadi nata 'adi he'ita Yehoba 'oinega siloba . ’ Ma 'oinega taiyawedi 'omi Tamadai 'ina he'ita wahesagoheya ma wasanapudiya , 'omi nata 'oiguwa watauyama .
43006046	Ma geya 'eta taiya Tamadai 'i'ita toho , beno tuwa yaboi , weyahina taugu 'oinega yasuluma .
43006047	Coinega bewa yagwae moisa 'oimiya 'eguma taiyawedi 'omi wahemisaegau , nata yawasi miyamiya hatayana waloba .
43006048	Taugu tuwa yawasimi 'ana 'e'ahai .
43006049	Tubumiyaowedi mwalona yoho 'awawa 'oina 'e'ahai sanina mana si'aiya , ma 'iyamo geya manaina 'oinega yawasidi miyamiya hatayana siloba , ma hesi 'oinega simiyamiya 'ana siga si'amasaeya .
43006050	“ Ma hesi 'e'ahai hauhaunaina galewega 'isuluma taiyawedi 'omi 'eguma wa'ewa ma wa'ai , nata geya'abwa wa'ama'amasa .
43006051	Weyahina taugu yawasimi 'ana 'e'ahai galewega yasuluma , ma taiyawedi 'omi 'eguma 'e'ahainaina 'oiguwega wa'ai , nata yawasimi miyamiya hatayana waloba . Ce'ahainaina beno taugu hesiyogu ya'ebwaegomi ma wa'ai , weyahina wahigu yatagwaleya mebale'u mabwaiyami yawasimi weyahina . ”
43006052	Beno 'oina meYudiya siboidimo sihe'ohe'ohena sigwae , “ Togidega ma loheya bewa 'abehega hesiyona 'i'ebwaegita ma ta'ai ? ”
43006053	Coinega Yesu 'ihegwae hilediya , “ Yagwae moisa 'oimiya , taugu loheyaiguina moisa , ma 'eguma hesiyogu geya'abwa wa'ai'ai ma wete 'eguma geya'abwa bweyahigu wanumanuma , nata geya'abwa yawasimi miyamiya hatayaina walobaloba .
43006054	Ma hesi taiyawedi 'omi 'eguma hesiyogu wa'ai ma bweyahigu wanuma , nata moisa yawasimi miyamiya hatayaina waloba , ma wete taugu 'abwa nata 'amasa 'oinega ya'abi hetoholo hilegomi tuta 'ana 'ebe losaloha 'oina .
43006055	Weyahina wahigu bewa tauna 'e'ahai moisa , ma wete bweyahigu 'ebe numa moisa .
43006056	Taiyawedi 'omi 'eguma wahigu wa'ewa wa'ai ma bweyahigu wanuma , 'omi 'oiguwa wamiyamiya ma taugu wete 'oimiya yamiyamiya .
43006057	Tamagu tauna moisa miyamiya hatayaina 'ihesumanegauma , tauna 'oinega yawasigu ya'ewa'ewa . Coinega taugu wete gide , 'eguma taiyawedi 'omi hesiyogu wa'ai , 'omi nata wete yawasimi 'oiguwega wa'ewa'ewadi .
43006058	“ Ce'ahainaina bewa galewega 'isuluma geya gide tubumiyaowedi 'e'ahainaina mwalona yoho 'awawa si'aiya . Weyahina 'e'ahainaina mwalona si'aiya ma geya 'oinega yawasidi miyamiya hatayana siloba , ma hesi 'oinega simiyamiya 'ana siga si'amasaeya . Ma hesi 'e'ahaiina bewa 'oiguwega taiyawedi 'omi 'eguma wa'ai , nata yawasimi miyamiya hatayana waloba . ”
43006059	Gwae bewa mabwaiyana 'ihepwaila latuhediya Kapaneumi 'oina tutaina hada tapwalolo 'oina 'ihehe'ita .
43006060	Cihehe'ita , ma 'ana tomuliyao Yesu 'ina gwaeina sihesagoheya , 'oinega tupwana baibaiwadi siboidimo 'oidiya sigwae , “ Gwae bewa 'ana hesagoha mwauna , 'oinega tauda geya nuwada . ”
43006061	Ma hesi Yesu nige heneyage 'isanapu pwaiya 'abehega 'ana tomuliyaowedi gwae bewa weyahina silolomugi . Coinega 'ihegwaediya 'igwae , “ Gwae bewa weyahina ma 'abehega waguipaila ?
43006062	Taugu loheyaiguina moisa ma togidega 'eguma wa'itegau yahane 'asainaina mwalona 'oinega yasuluma ?
43006063	Yehoba Yaluyaluwana 'iboinamo yawasimi 'ana to'ebwaya , ma hesiyage wahimi geya 'eta wete 'ina lema 'oimiya . Cigu gwaeyedi ya'ebwaya pwaigomiya ma 'oidiyega yawasimi Yehoba Yaluyaluwana 'oinega wa'ewa'ewadi .
43006064	Ma hesiyage tupwami geya wahemisegauwa . ” Gwae bewa Yesu 'i'inanediya weyahina 'isanapu nugeteya taiyawedi geya sihemisae , ma wete 'isanapuya taiya tauna 'abwa nata 'itebae 'ana 'alehaowedi 'oidiya .
43006065	Coinega wete 'igwae , “ Nuwatuhu bewa weyahina mwalona yahegwaegomiya 'abehega geya 'eta taiya sowasowahina ma 'itauyama 'oiguwa , 'eguma Tamagu geya 'oina 'itagwala . ”
43006066	Bewa weyahina tomuliyaedi taudi Yesu silogwahateya ma si'ebesineya .
43006067	Ma site tuwelowedi siboidimo simiya hila , 'oinega Yesu 'ihegwaediya 'igwae , “ Comi togidega , nuwanuwami wete watauya ? ”
43006068	Coinega Saimoni Pita Yesu 'enana 'ihemaiseya 'igwae , “ Cinapwana , taiya nata 'oina 'atauya ? Weyahina 'owa 'uboi yawasi miyamiya hatayana 'ana gwae 'oiuwa 'imiyamiya .
43006069	Ma wete tauma 'ahemisaegowa 'abehega 'owa To'abihetenaina Yehoba 'oinega 'utauyama . ”
43006070	Coinega Yesu 'ihegwae hilediya , 'igwae , “ Moisa tuwa , 'omi wate tuwelo yahesinuwa pwaigomiya , ma hesiyage 'oimiyega nata 'aigeda Seitani 'ina boda . ”
43006071	Gwae bewa Yesu 'igwaeneya Yudasa weyahina , tauna Saimoni Isakaliyota natuna . Yudasaina tauna tuwa 'aigeda Yesu 'ana tomuliya , ma hesi nata Yesu 'itebae 'ana 'alehaowedi 'oidiya .
43007001	Muliyetega Yesu Galili 'ina 'ebe loina mabwaiyana 'oidiya 'itauya , ma hesiyage geya nuwana Yudiya 'ina 'ebe loina 'oidiya 'itauya . Weyahina meYudiya 'idi 'inapwanaedi nuwanuwadi Yesu silohe'amasi .
43007002	Sauga beno 'oina meYudiya 'idi Yoheyohe Guyaina 'i'ehohoya .
43007003	Coinega Yesu tasinao sihegwaeya 'oina sigwae , “ Casa bewa 'u'ebesine ma 'utauya Yudiya , ma 'a tomuliyao nobwa 'ino paihowa si'ita . ”
43007004	Ma wete sigwae , “ Geya 'eta taiya paihowa dahwana 'oinega sanina 'ida hemadouwa . Ceguma nuwanuwau ma tomota mabwaiyadi sisanapugo 'owa tuwa 'uboi 'uhe'itaego 'oidiya . ”
43007005	Tasinaowedi gwae bewa si'inaneya 'oina weyahina geya sihemisae .
43007006	Coinega Yesu 'ihegwae hilediya , “ Casainaina 'oina 'igu sauga tauya geya 'ana tuta 'iloba . Ma hesi 'omi 'ami lobwaina to tuta 'oina 'eguma nuwanuwami , watauya .
43007007	Weyahina 'omi nata geya'abwa mebale'u silolo'alehegomi , ma taugu hesi silo'alehegauwa , weyahina mumugadi galanaina yahepwailediya 'oidiya .
43007008	Comi nata watauya guyaiina 'oina , taugu nata geya'abwa yatautauyawa , weyahina 'igu sauga 'abwa geya 'ilatu . ”
43007009	Gwae bewa 'i'ebwaediya 'oinega sitauya , ma tauna tuwa Galili 'oina 'imiyahila .
43007010	Coinega Yesu tasinaowedi si'ebesineya ma sitauya guyaiina 'oina . Muliyetega Yesu wete 'itauya dahwana ma 'asainaina 'oina 'ilatuwa , ma geya 'eta taiya 'isanapu toho .
43007011	Tutaina 'oina meYudiya 'idi 'inapwanao Yesu sibesebeseya ma sigwaegwae , “ Ta'eha tauna loheyainaina ? ”
43007012	Tomota baibaiwadi siboidimo 'oidiya sihehe'ahwa henahena Yesu weyahina . Tupwadi tomota sigwae , “ Tauna loheya bwebwe'ana . ” Ma tupwadi tomota sigwae , “ Tauna wete to'e'abo'abo 'aigeda , tomota 'i'waya'wayamidi . ”
43007013	Ma hesi geya 'eta taiya Yesu 'ihepwaila latuwe , weyahina meYudiya 'idi 'inapwanao simatautediya .
43007014	Ma guyai 'ana gamwagamwana 'oina Yesu Hada He'asisi 'oina 'iluhuwa ma 'ihehe'ita .
43007015	Beno 'oina meYudiya nuwadi 'ihenainaida madouna , sigwae , “ To'ehega loheya bewa 'ina sanapu 'iloba 'eseya ? Weyahina tauna geya 'eta 'ebe se'ulu madouna 'oina 'iluhu tohona . ”
43007016	Coinega Yesu 'ihegwaediya 'igwae , “ Taugu geya yaboi 'igu nuwatuhuwega yahehe'ita , ma hesi tauna 'ihesumanegauma 'ina nuwatuhu 'oinega yahehe'ita .
43007017	Taiyawedi 'omi 'eguma Yehoba 'ina nuwatuhu wapaipaihowa , 'omi nata wasanapugau 'abehega 'igu he'itaina Yehoba 'oinega , ma geya yaboi 'igu nuwatuhuwega .
43007018	Ma hesi wanuwatuhuyahi 'eguma taiya 'iboimo 'ina nuwatuhu 'ihehe'ita , 'iboimo sanina weyahina 'ipaipaihowa . Ma hesi taugu nuwanuwagu ma tauna 'ihesumanegauma sanina ya'abi hemadou . Weyahina taugu 'igu gwaeyao moisa , ma wete geya 'igu puimo .
43007019	Ma togidega ? Mosese loinaina 'i'ebwaegomiya wanuwa naideya ? Ma geya 'eta taiya 'oimiyega loinaedi 'imuliya bwaibwainidi . Ma bewa watohotohogau ma 'abehega walohe'amasigau . ”
43007020	Coinega bodaedi Yesu sihegwae hileya , “ Yaluyaluwa bi'i debau 'i'abi heyauyauleya 'oinega beno gide 'ugwaegwae 'esa ? Taiya hede nuwanuwana ma 'abehega 'ilohe'amasigo ? ”
43007021	Coinega Yesu bodaedi wete 'ihegwaediya 'igwae , “ Wagamwasowalegauwa weyahina loheya ya'abi hebwebwe'aneya Sabati 'ana sabwelo 'oina ? Ma 'omi togidega 'imi paihowa Sabati 'ina sabwelo 'oina ?
43007022	Weyahina Mosese 'ina loina 'abehega natumiyao loheloheyadi 'idi 'ebe selolo 'wapina wa'upwa yahuledi . ( Loinaina bewa geya Mosese 'oinega , ma hesi tubumiyao nugenugetadi 'oidiyega loina bewa 'itauyama . )
43007023	Coinega 'eda'eda bewa 'eguma gide wapaihowa 'esedi ma gwagwama loheloheyadi 'oidiya gide wapaihowa 'esedi Sabati 'ana sabwelo 'oina , beno moisa Mosese 'ina loina wamulimuliye . Ma to'aha hede weyahina ta walo'alehegauwa tutaina loheya Sabati 'ana sabwelo 'oina ya'abi hebwebwe'aniya ?
43007024	Coinega sahena 'iyamiyao 'adi 'ita 'oinega weyahidi wagwaegwae hesihesinuwa . Ma hesi soladiya loina dumwalunega wagwae hesihesinuwa bwaibwaina . ”
43007025	Saugaina 'oina meYelusalema tupwadi sigwaeya sigwae , “ Loheya bewa nuwana tauna nuwanuwadi ma 'abehega silohe'amasi , 'awa ?
43007026	Ma hesi wa'ita , boda gamwagamwanidiya 'itoholowa ma 'oidiya 'ihehegwaegwae ma geya 'eta taiya 'enana 'ida hehileya . Togidega ma 'ida tohanugetao si'ahwa moisaeya 'abehega tauna tuwa To'abihetenaina , 'awa ?
43007027	Ma nuwana geya , weyahina mabwaiyada loheya bewa tasanapuya to 'asa 'oinega 'itauyama . Ma hesi To'abihetenaina 'eguma 'itauyama , geya 'eta taiya 'ina 'ebe tauyama 'isanapu . ”
43007028	Tutaina Yesu 'abwa Yehoba 'ina hada 'oina 'ihehe'ita , 'enana madouna 'oinega 'ihegwaegwaeya 'igwae , “ Moisa tuwa , wasanapu pwaigauwa to 'asa 'oinega yatauyama , ma hesi wanuwatuhuyahi 'abehega tauna 'ihesumanegauma 'ina loina 'oinega yatauyama 'asa bewa 'oina . Geya yaboi 'igu loina 'oinega ma 'asa bewa 'oina yatauyama . Cagu tohesumaneina tauna mumugana bwebwe'ana , ma 'omi geya wasanapu tauna .
43007029	Yaboi hesi yasanasanapu weyahina tauna 'ihesumanegauma ma wete tauna 'oinega yatauyama . ”
43007030	Beno 'oina loheloheyaedi sitohoya ma 'abehega si'abiyahi , ma togidega ta geya 'eta taiya 'wapina 'i'abi toho . Weyahina 'ina 'amasa 'ana sauga geya 'iloba .
43007031	Ma hesi tomota tupwana baibaiwadi sihemisaeya , 'oinega sigwae , “ Loheya bewa moisa To'abihetena , weyahina geya sowasowahina ma 'eta taiya 'itauyama ma loheya bewa 'ina paihowa waiwaina 'inugete . ”
43007032	Eeta tomota 'idi gwae dahwana meYudiya 'idi 'inapwanao sisanapuya , 'oinega taudi ma topwaoli madoudi 'idi tuilalao sihesumanediya sitauya Yesu 'abehega si'abiyahi .
43007033	Sitauyama ma Yesu 'ihegwaediya 'igwae , “ Taugu tuwa sauga 'i'iunamo 'oina 'oimiya yamiyamiya ma wete yalohihila tauna 'ihesumanegauma 'oina .
43007034	Cabwa nata wabesegau ma gesowana walobegau . Casainaina 'oina yamiyamiya 'omi geya sowasowahimi 'oina watauyawa . ”
43007035	Coinega meYudiyaedi siboidimo 'oidiya sigwae , “ To'ehega 'abehega 'iha'esa ma geya'abwa talobaloba ? Bo nuwana 'abehega taudi meYudiya siboi 'idi 'asa 'oinega silatuwa ma sitauya tupwa ganamuliyedi 'oidiya simiyamiya , ma nobwa tomiya ganamuliyedi 'ihe'itadi , 'awa ?
43007036	Cina gwaeina togidega 'ana sanapu ? Weyahina 'igwaeya 'igwae , ‘ Nata wabesegau , ma hesi gesowana walobegau ’ . Ma wete 'igwaeya 'igwae , ‘ Casainaina 'oina yamiyamiya 'omi geya sowasowahimi ma 'oina watauyawa . ’ ”
43007037	Ma guyainaina 'ana 'ebe losaloha , beno 'ana sabwelo madouna 'oina , Yesu boda gamwagamwanidiya 'itoholowa ma 'enana madounega 'ihegwaediya 'igwae , “ Taiyawedi 'omi 'eguma tani'omi siyahala , wanaoma 'oiguwa ma we'aha wanuma .
43007038	Weyahina Buki He'asisi 'oina 'ihepwaila 'igwae , ‘ Taiyawedi 'agu tohemisaowedi , 'atediyega we'aha 'idaudau tomota yawasidi weyahina . ’ ”
43007039	Yesu 'ihehegwaegwae Yaluyaluwa Tabuna weyahina , ma muliyetega 'abwa 'ana tohemisaowedi Yaluyaluwa Tabuna 'oidiya 'iluhu . Tutaina beno 'oina , Yaluyaluwa Tabuna 'abwa geya tomota 'oidiya 'iluhu , weyahina Yesu 'abwa geya 'ihane 'ina 'ebeloina 'oina .
43007040	Yesu 'ina hegwaegwae tomota sihesagoheya 'oinega tupwana baibaiwadi siboidimo 'oidiya sigwae , “ Moisa tuwa , loheya bewa palopitaina sigwaegwaeneya . ”
43007041	Ma tupwadi sigwae , “ Tauna tuwa To'abihetenaina . ” Ma tupwadi wete sigwae , “ Moisa wanuwatuhuya 'abehega To'abihetenaina Galili 'oinega 'itauyama ? Cana 'ita geya sowasowahina .
43007042	Weyahina Buki He'asisi 'oina 'ihepwaila pwaiya 'abehega To'abihetenaina nata tubudai Debida 'ina susu 'oinega 'itauyama . Ma wete Debidaina 'ina 'asa Bedeliyema 'oina , nata To'abihetenaina 'oina 'ili'u . ”
43007043	Bewa 'oinega , tomota 'oidiya miya wasiwasi 'ilatuwa .
43007044	Tomotaedi tupwadi nuwanuwadi ma Yesu si'abiyahi , ma hesi geya 'eta taiya 'oidiyega Yesu 'wapina 'i'abitoho .
43007045	Coinega tuilalaedi silohihila topwaoli madoudi ma wete Palisiyao 'oidiya , 'oinega 'inapwanaowedi 'idi tuilalaedi sihesilalediya sigwae , “ To'aha weyahina geya wa'abiyahi ma watauyeyama ? ”
43007046	Coinega tuilalaedi sigwae , “ Loheya nage 'ina gwae mabwaiyana bwebwe'adi . Geya 'eta taiya gidemusa . ”
43007047	Coinega Palisiyedi sigwae , “ Nuwana 'ihenuwa 'ewegomiya , 'awa ?
43007048	Ma hesi wada sanapu 'abehega geya 'eta taiya 'inapwanao 'oidiyega bo wete tauma Palisiyao 'oimega Yesu 'ihemisae .
43007049	Boda baibaiwadi hesi sihemisaeya , weyahina taudi Mosese 'ina loinao geya sisanapudi , 'oinega taudi Yehoba 'ina loina mwau hedadena nata siloba . ”
43007050	Toloinaedi 'oidiyega 'aigeda sanina Nikodimo , tauna mwalona nihuwanega Yesu 'oina 'itauya ma mahetena sihegwaegwaeya . Nikodimoina toloinaowedi 'ihegwaediya 'igwae ,
43007051	“ Tauda 'ida loina 'abehega geya'abwa taloiloina bwagabwaga , ma hesi loheya tahesilalae ma 'ina pui tabesa nugete , 'abwa muliyetega to'aha 'ana loina ta'ebwae . ”
43007052	Coinega 'inapwanaowedi Nikodimo sihegwae hileya , “ Nuwana 'owa Galili loheyaina , 'awa ? Ma hesi 'eguma Buki He'asisi 'uhasili , nata 'usanapu 'abehega geya 'eta wete palopita Galili 'oinega 'itauyama . ”
43007053	Muliyetega mabwaiyadi silohihila 'idi hada 'oidiya .
43008001	Ma Yesu 'ilatuwa , 'itauya Olibe 'oyana 'oina .
43008002	Gona 'i'adaleya ma Yesu wete 'ilohihila Hada He'asisi 'alona , ma tomota mabwaiyadi wete simiya 'wabu'wabuya ma tauna wete 'imiyatoiya ma 'ihe'itediya .
43008003	Muliyetega loina 'adi tohe'itao ma wete Palisiyao wahine 'aigeda sitoeyama Yesu 'oina . Weyahina wahineina si'italobeya pui 'ipaihoweya , 'oinega sihetoholoya tomota gamwagamwanidiya , ma Yesu sihegwaeya sigwae ,
43008004	“ Tohe'ita , wahine bewa 'alobeya pui 'ipaihoweya .
43008005	Tauda 'ida loina Mosese 'i'ebwaegita 'abehega 'eguma taiyawedi tolopui talobadi wahine bewa gidemusa , 'abehega 'ilobwainediya ma da'ule 'oidiyega ta'ahu yamatedi ma si'amasa . Ma hesi 'owa togidega 'ino nuwatuhu wahine bewa weyahina ? ”
43008006	Gwae bewa si'inaneya ma 'abehega 'oinega Yesu 'ina 'abo siloba ma wete siheyatalae . Ma hesi 'idi gwaeina Yesu geya 'ihemaise , tuwa 'imiya bwasibwasi'a'a ma negwanegwala 'oina nimanega 'ilelelele .
43008007	Taudi 'abwa tuwa sihehesilala dada , 'oinega Yesu 'itoholowa ma 'ihegwaediya 'igwae , “ Ceguma 'omi 'oimiyega taiya geya 'ina puimo , bewa tuwa da'ule 'i'ewa ma wahineina 'oina 'iula nugeta . ”
43008008	Coinega 'imiya bwasibwasi'a'a hila ma wete negwanegwala 'oina 'ilelelele .
43008009	Beno 'oina Yesu 'ina gwae sihesagoheya ma 'aigeda 'aigeda 'idi pui sinuwatuhudiya ma 'oinega silatulatu . Cinapwanaowedi sihapwesa nugeta , ta baibaiwadi simuliya , eeta siteluwaedi Yesu ma wahineina 'itotoholo ba'idana si'ebesinediya .
43008010	Muliyetega Yesu 'isapaila hila ta wahineina 'ihesilaleya 'igwae , “ Loheloheyaedi ta'ehega siha'esa ? Ta geya 'eta taiya 'imiya hila ma tauna 'ihe'ewago ? ”
43008011	Ma wahineina 'igwaeya , “ Cinapwana , geya 'eta taiya . ” Coinega Yesu wete 'igwaeya , “ Bwebwe'ana , taugu nata geya'abwa wete yahehe'ewago . Coinega bewa tuwa 'utauya ma hesi sahena wete 'upuipui hila . ”
43008012	Coinega Yesu wete 'ihegwae hilediya 'igwae , “ Taugu gogo gabulena 'ana 'asilala . Ma taiyawedi 'omi 'eguma wamuliyegau , nata taugu 'asilalaina yawasimi 'oidiya yasae hane , ma 'oinega geya'abwa guguyou 'oina watautauya . ”
43008013	Ma hesi Palisiyedi Yesu sihegwaeya sigwae , “ Cowa hene 'uboi weyahiu 'uhehegwaegwae , 'oinega geya wete 'ahemisamo . ”
43008014	Yesu wete 'ihegwaediya 'igwae , “ Yaboi moisa weyahigu yahehegwaegwae , ma hesi to'aha gide 'igu hepwaila , mabwaiyadi hepwaila moisa . Weyahina yasanapuya ta'ehega yatauyama ma wete yasanapuya ta'eha yatautauya . Ma hesi 'omi geya wasanapu ta'ehega yatauyama ma wete geya wasanapu ta'eha yahaha'esa .
43008015	Comi , 'imi hesinuwa mebale'u 'idi hesinuwa gidemusa . Ma hesiyage taugu geya 'eta taiya weyahina yada hesinuwa , bo nuwana yada loina .
43008016	Ma 'eguma tomota weyahidi yahesinuwa , nata 'igu loina mabwaiyana bwebwe'ana . Weyahina loinaina geya yaboi 'igu loina , ma hesi Tamagu tauna 'ihesumanegauma mahetegu 'ima loinega yaloiloina .
43008017	Mosese 'ina loinaedi wasanapudiya 'abehega 'eguma tohepwaila siteluwa 'oidiyega 'idi hepwaila mahemahetena , beno hepwaila moisa .
43008018	Taugu yaboi weyahigu yahehepwaila , ma Tamagu wete weyahigu 'ihehepwaila , tauna 'ihesumanegauma . ”
43008019	Coinega sihesilaleya sigwae , “ Tamauina ta'eha 'imiyamiya ? ” Ma Yesu 'enadi 'ihemaiseya , 'igwae , “ Geya wasanapugau , 'oinega Tamagu wete geya wasanapu . Ma 'eguma moisa wada sanapugauwa , Tamagu wete wada sanapuya . ”
43008020	Yesu 'ina he'itaedi bewa , Hada He'asisi 'oina 'ihe'itaediya , helau 'adi 'ebe do'ona deidiya . Ma hesi geya 'eta taiya Yesu 'i'abiyahi , weyahina 'ina tuta 'abwa geya 'iloba .
43008021	Yesu wete 'ihegwaediya , “ Cabwa nata ya'ebe sinegomi , ma hesi 'asainaina 'oina yatautauya geya sowasowahimi ma 'oina watauyawa . Weyahina nata moisa wa'ebesegau , ma hesi nata 'imi pui 'oidiyega wa'amasa . ”
43008022	Coinega meYudiyaedi siboidimo 'oidiya sigwae , “ To'aha 'ina gwaeina 'ana sanapu , weyahina 'igwaeya 'abehega 'asainaina 'oina 'itautauya , geya sowasowahida ma 'oina tatauya ? Bo nuwana 'iboimo 'abehega 'ilohe'amasa hile ? ”
43008023	Ma Yesu wete 'ihegwaediya , 'igwae , “ Comi gogo gabulena 'oinega walatuma , ma taugu hesiyage tabwanega yasuluma . Coinega 'omi moisa 'imi gogo bewa , taugu geya .
43008024	Beno huhuna 'oinega yahegwaegomiya 'abehega 'imi pui nata 'oidiyega wa'amasa , 'eguma geya wahemisaegau taugu . ”
43008025	Coinega taudi wete Yesu sihegwaeya sigwae , “ To loheya hede 'owa ? ” Ta tauna wete 'enadi 'ihemaiseya 'igwae , “ Mwalona yahegwae pwaigomiya taugu taiya . ”
43008026	Ma wete 'ihegwae hilediya 'igwae , “ Sowasowahigu ma ginaula baibaiwadi weyahidi yahegwaegwae ma wete weyahidi yaloina , ma hesiyage tauna 'ihesumanegauma mumugana mabwaiyana bwebwe'ana . To'aha gidemusa 'oinega yahesagohediya , beno tuwa taudi weyahidi yahehegwaegwae mebale'u 'oimiya . ”
43008027	Ma hesi taudi tuwa Yesuina 'ina gwaeina 'oidiya Tamana weyahina geya nuwadi 'i'asilala tohona .
43008028	Ma Yesu wete 'igwaeya , “ Taugu Loheyaiguina moisa 'abwa nata wa'abi hanehegau ma beno 'oina nata wasanapugau taugu taiya , ma wete wasanapu 'abehega taugu geya yaboi 'igu nuwatuhu 'oinega yada paihowa , ma hesi to'aha gide Tamagu 'ihe'itegauwa 'oidiyega yahehegwaegwae .
43008029	Tauna 'ihesumanegauma geya 'i'ebesinegau , deiguwa 'imiyamiya . Weyahina tuta mabwaiyana 'oidiya 'igu paihowa 'oidiyega ya'abi'abi heyaliyaya . ”
43008030	Yesu 'ina gwaeina bewa tomota tupwana baibaiwadi sihesagoheya , 'abwa hesi sihemisae bwaibwainiya .
43008031	Coinega meYudiyaedi taudi Yesu sihemisaeya , 'ihegwaediya 'igwae , “ Cigu he'ita 'eguma wamuliyedi , 'omi moisa 'agu tomuliyao .
43008032	Ma 'oinega sanapu moisa waloba , ma sanapuina 'oinega lihasa waloba . ”
43008033	Ma taudi Yesu sihegwaeya sigwae , “ Ciya , tauma hene Ebalahamo 'ina bodao , geya 'eta taiya wete 'ina loina 'oinega 'ipaimai . Ma to'aha weyahina 'ugwaeya 'abehega lihasa 'oiuwega 'aloba ? ”
43008034	Coinega Yesu wete 'ihegwae hilediya 'igwae , “ Yagwae moisa 'oimiya , taiyawedi 'eguma 'idi paihowa galadi , taudi beno bodaedi geya lihasa 'oina simiyamiya . Weyahina ginaula galadi 'ina waiwai 'oinega 'ipaidiya .
43008035	Weyahina topaihowa taudi geya lihalihasidi , tuta mabwaiyana geya susu 'ina boda 'oina sida miya hataya . Ma hesi toni hada natuna tauna susu 'ina boda 'ona miyamiya hatayana .
43008036	Comi wete gidemusa , 'eguma toni hada natunaina 'ilihasigomi 'omi nata bewa tuwa lihalihasimi .
43008037	“ Yasanapu pwaigomiya 'omi Ebalahamo 'ina bodao , ma hesiyage watohotoho ma 'abehega walohe'amasigau . Weyahina 'igu he'itao geya 'atemiya wada lagudiya .
43008038	Ma hesiyage taugu to'aha gide Tamagu 'ihe'itegauwa , wete gide 'oimiya yahehegwaegwaenedi . Comi hesi to'aha gidemusa tamamiu 'oinega wahesagoheya , wete gide wapaipaihowa 'esedi . ”
43008039	Coinega Yesu 'enana sihemaiseya sigwae , “ Ciya , tauma heneyage Ebalahamo tamamai . ” Ma Yesu wete 'ihegwaediya 'igwae , “ Ceguma 'omi moisa Ebalahamo natunao , 'ina paihowega wada paihowa .
43008040	Ma hesi 'omi 'imi paihowa hagana , weyahina watohotoho ma 'abehega taugu gwaeina moisaina 'ana tohepwailina Yehoba 'oinega walohe'amasigau . Ma wete paihowaedi bewa gide wapaipaihowa 'esedi , geya gidemusa Ebalahamo 'ina paihowa .
43008041	Comi hene waboi tamamiu 'ina paihowa 'oinega watautauya . ” Coinega Yesu 'enana sihemaiseya sigwae , “ Tauma geya tama budabudaima , tauma hene tamamaina 'aigeda tuwa Yehoba . ”
43008042	Yesu wete 'ihegwaediya 'igwae , “ Comi 'eguma moisa Yehoba tamamiu , wada helauwegauwa . Weyahina taugu Yehoba 'ihesumanegauma , ma 'asa bewa 'oina yatauyama . Ma geya 'abehega yaboi 'igu nuwatuhuwega yatauyama 'asa bewa 'oina , ma hesi tauna 'ihesumanegauma 'ina nuwatuhu 'oinega yatauyama .
43008043	Coinega to'aha weyahina 'igu gwae geya wada sanapudiya ? Nuwana 'igu hepwailaedi geya wada hesagoha bwaibwainidiya .
43008044	Comi hesiyage Seitani tamamiu , 'oinega nuwanuwami ma tamamiuina 'ina nuwatuhuwedi wapaihowadi . Weyahina sauga 'ebe hegaina hauhau 'oinega 'itauyama , tauna tolohe'amasa moisa . Geya 'eta wete 'eda dumwadumwaluna 'oinega 'ida tauya . Weyahina geya 'eta wete gwae moisa 'oina 'ida miyana . Tuta mabwaiyana 'oidiya 'e'abo'abo 'oidiyega 'ihehegwaegwae , weyahina tauna tuwa beno gidemusa mumugana , ma wete tauna to'e'abo'abowao mabwaiyadi tamadiu .
43008045	Ma hesiyage taugu gwae moisa 'oimiya yahehepwailedi , ma geya wada hemisaegauwa .
43008046	“ Ma togidega ? Sowasowahimi ma 'eta taiya 'oimiyega 'igu 'eda galadi 'ihepwailedi ? Nuwana geya sowasowahimi , 'awa ? Coinega 'eguma gwae moisa 'oidiyega yahehegwaegwae , to'aha weyahina geya wada hemisaegauwa ?
43008047	Weyahina taiya 'eguma moisa Yehoba 'oinega 'itauyama , tauna moisa Yehoba 'ina gwae 'ana tohesagoha bwaibwaina . Ma 'omi hesi nuwana geya Yehoba 'oinega watauyama , 'oinega Yehoba 'ina gwae geya wada hesagohediya . ”
43008048	MeYudiyaedi 'idi 'inapwanao Yesu 'ina gwaeina sihemisaeya , sigwae , “ Mwalona 'ima gwae weyahiu , 'ana moisa 'ilatu pwaima . Weyahina 'agwaeya 'abehega 'owa Sameliya loheyaina , ma wete hi'ahi'a 'oiuwa 'imiyamiya . ”
43008049	Ma Yesu 'ihegwaediya 'igwae , “ Taugu geya hi'ahi'a 'oiguwa , weyahina Tamagu yahe'asisiyaneya , ma hesi geya wahe'asisiyanegau .
43008050	Taugu moisa yaboi geya sanigu yada 'abi haneheya . Toloina 'aigeda tauna hesi sanigu 'i'abi'abi hanehe .
43008051	Coinega yagwae moisa 'oimiya taiyawedi 'omi 'eguma 'igu gwae wagwahu bigadi , 'omi nata geya'abwa wa'ama'amasa . ”
43008052	Coinega meYudiyaedi wete sihegwaeya sigwae , “ Cabwa hesi 'asanapu bwaibwainigowa , tomada 'abe hi'ahi'a 'oiuwa 'imiyamiya . Weyahina Ebalahamo 'asanapuya 'i'amasa pwaiya ma wete palopitao 'asanapudiya si'amasa pwaiya . Ma 'ugwaeya 'abehega taiyawedi 'eguma 'ino gwae sihegwahu bigadi , geya'abwa si'ama'amasa .
43008053	Tamamaina Ebalahamo 'i'amasa pwaiya , 'oinega sahena 'utohotoho ma 'abehega tamamaina 'ulagu suluhe ma 'uboi 'ulagu hanehego . Palopitao wete si'amasa pwaiya , 'oinega sahena wete 'utohotoho ma 'abehega 'ulagu suluhedi , 'awa ? ”
43008054	Eema Yesu 'ihegwaediya 'igwae , “ Taugu 'eguma yaboi moisa yahehepwatu hilegau , 'agu hepwatuina ginaula bwagabwaga . Ma hesi Tamagu tauna moisa 'agu tohepwatuina , tauna tuwa wagwaeneya 'abehega 'imi Yehoba .
43008055	Ma hesi tauna geya wasanapu toho , yaboi tuwa yasanapuya . Ma 'eguma yagwae , ‘ Geya yasanapu , ’ nata ya'abowegomi gidemusa 'omi wa'e'abo'abo . Ma hesiyage tauna yasanapu bwaibwainiya 'oinega 'enanaina yagwahugwahu bigadi .
43008056	Tamamiuina Ebalahamo ma'ina yaliyaya ma 'abehega 'igu sabwelo 'i'ita , 'oinega 'igu sabweloina 'i'iteya ma 'iyaliyaya madouna . ”
43008057	Coinega meYudiyaedi Yesu sihegwaeya sigwae , “ Cowa 'abwa geya 'ino bolime pipiti 'uloba ma 'ugwaeya 'abehega Ebalahamo 'u'iteya . ”
43008058	Ma Yesu 'ihegwaediya , 'igwae , “ Yagwae moisa 'oimiya , taugu nugeta yamiyamiya , 'abwa muliyetega Ebalahamo 'ili'uwa . ”
43008059	Coinega meYudiyaedi da'ule si'ewediya ma 'abehega si'ahu yamate , ma Yesu 'oidiyega 'iha'waiha ma Hada He'asisi 'oinega 'ilatuwa ma 'itauya .
43009001	Hali sabwelo 'oina Yesu 'itautauya ta 'edai loheya 'aigeda mata gibugibuina 'ilobeya , loheyaina 'ina mata gibugibuina 'ina sauga li'u 'oinega .
43009002	Ma Yesu 'ana tomuliyao sihegwae sigwae , “ Tohe'ita , taiya 'ina pui 'oinega loheya nage 'ili'uwa mata gibugibuina ? Ciboimo tuwa 'ina pui bo sinana ma tamana 'idi pui ? ”
43009003	Coinega 'enadi Yesu 'ihemaiseya 'igwae , “ Geya tauna 'ina pui 'oinega , bo nuwana sinana ma tamana 'idi pui 'oinega . Ma hesi tuwa nage gidemusa matana 'igibuwa ma 'oinega tomota mabwaiyadi Yehoba 'ina paihowa waiwaina si'ita , loheyaina 'oinega .
43009004	Tauna 'ihesumanegauma 'ina paihowa sowasowana tapaihowadi sabwelo 'oina , weyahina nihuwana 'eguma 'ilatu , geya sowasowahina tapaihowa .
43009005	Coinega tutaina taugu bale'uwa yamiyamiya , taugu tuwa bale'uina 'ana 'asilalaina . ”
43009006	Gwae bewa 'i'inanediya 'igumwala , ma bale'uwa 'i'esoha ma 'esohanaina 'oinega bale'u mahetena 'ihinisiya ta dobadoba'a 'ipaihoweya , ma 'oinega loheyaina mata gibugibuinaina matana 'oina 'i'e'abi'abiyeya . Cigumwala
43009007	ma 'ihegwaeya 'igwae , “ Cutauya Sailome we'ahina 'oina matauina 'ubuyo . ” ( Sailome 'ana bui beno hesumane . ) Coinega loheyaina 'itauya Sailome we'ahina 'oina , matanaina 'ibuyoya ma 'ibwebwe'ana ma wete 'ihilama .
43009008	Muliyetega loheyaina 'iyanaowedi ma wete tomotaedi taudi loheyaina sisanapuya 'abehega tauna tolo'ahwa'ahwanoi ta sigwae , “ Tauna bewa tolo'ahwa'ahwanoi hedahedada sauga mabwaiyana 'imiyamiya ma 'ilolo'ahwa'ahwanoi , 'awa ? ”
43009009	Coinega tupwadi sigwae , “ Cehe , tauna tuwa beno loheyainaina . ” Ma wete tupwadi sigwae , “ Ciya , hagana , ma hesi loheya 'aigeda 'ana 'ita tauna gidemusa . ” Ma 'iyamo loheyaina 'iboimo 'ihepwaila hileya 'igwae , “ Geya , taugu tuwa tolo'ahwa 'ahwanoiina . ”
43009010	Coinega sihesilaleya sigwae , “ Togidega matau 'ibwebwe'ana 'esa ? ”
43009011	Ma loheyainaina 'enadi 'ihemaiseya 'igwae , “ Loheya 'aigeda sanina Yesu dobadoba'a 'ipaihoweya ma matagu 'oina 'i'e'abi'abiyeya , ma 'ihegwaegauwa 'igwae , ‘ Cutauya Sailome we'ahina 'oina matauina 'ubuyo . ’ Coinega yatauya we'ahina 'oina mataguina yabuyoya , 'oinega nige bewa mataguina 'ibwebwe'ana . ”
43009012	Ta wete sihesilala hileya sigwae , “ Ta'eha tauna loheyainaina ? ” Ma 'ihegwaediya 'igwae , “ Cinamuge , geya yasanapu . ”
43009013	Yesu loheyaina matana 'i'abi'abi hebwebwe'aneya Sabati 'ana sabwelo 'oina . Coinega tomata gibugibuina sitoeya ma sitauyeya Palisiyao 'oidiya .
43009014	
43009015	Ma Palisiyedi tomata gibugibuina wete sihesilala hileya sigwae , “ Togidega matauina 'ibwebwe'ana 'esa ? ” Coinega 'ihegwaediya 'igwae , “ Dobadoba'a 'ipaihoweya ma mataguwa 'i'e'abi'abiyeya ma we'aha 'oina yabuyoya ma mataguina 'ibwebwe'ana . ”
43009016	Coinega Palisiyedi tupwadi sigwae , “ Matauina 'ana topaihowaina , tauna geya Yehoba 'oinega 'itauyama . Weyahina Sabati 'ana loina geya 'ida muliyediya . ” Ma tupwadi wete sigwae , “ Togidega , togala 'eta sowasowahina ma 'ila'ilala bewa gidemusa 'ipaihowa 'ese ? Bo geya 'eta taiya sowasowahina , 'awa ? ” Bewa 'oinega wataha 'oidiya 'ilatuwa . Weyahina boda tupwadi 'idi gwae hagadi ma hali boda wete 'idi gwae hagadi .
43009017	Muliyetega Palisiyedi wete tomata gibugibuina sihesilala hileya sigwae , “ Cowa togidega 'ino nuwatuhu matau 'ana to'abi hebwebwe'anaina weyahina ? ” Coinega tauna 'igwaeya , “ Tauna palopita 'aigeda . ”
43009018	Ma hesi meYudiyaedi loheyaina geya sihemisae 'abehega tauna moisa mata gibugibuina ma 'abehega bewa tuwa matana 'ibwebwe'ana hila . Coinega sinana ma tamana sibwauwediya
43009019	ma sihesilalediya sigwae , “ Tauna bewa moisa natumiu ? Ma wete wasanapuya 'abehega mamata gibugibuina 'ili'uwa ? Ma wete togidega ta matana 'ibwebwe'ana hila ? ”
43009020	Coinega loheyaina sinana ma tamana Palisiyao 'enadi sihemaiseya sigwae , “ Tauma bewa moisa natumai , ma wete 'asanapuya 'abehega mata gibugibuina 'ili'uwa .
43009021	Ma hesi geya 'asanapu togidega matana 'ibwebwe'ana 'esa . Ma wete geya 'asanapu taiya matana 'i'abi hebwebwe'aniya . Ma mane hana tauna wahesilala . Tauna bo'iyage 'ihemadou pwaiya , sowasowahina ma 'iboi weyahina 'ihegwaegwae . ”
43009022	Sinanaina ma tamanaina gwae bewa si'inanediya weyahina meYudiya 'idi tohanugetao simatautediya . Weyahina meYudiya 'idi loina silaguya 'abehega taiyawedi 'eguma Yesu si'ahwa To'abihetena , taudi nata hada tapwalolo 'oinega sipa'idi .
43009023	Bewa huhuna 'oinega loheyaina tamana ma sinana sigwaeya sigwae , “ Mane hana tauna wahesilala ma 'iboi weyahina 'ihegwaegwae , weyahina 'ihemadou pwaiya . ”
43009024	Coinega wete tomata gibugibuina sibwau hileya ma sihegwaeya sigwae , “ Cuhepwaila bwaibwaina 'oima , weyahina loheyaina 'asanapu bwaibwainiya tauna togala . ”
43009025	Ma 'igwaeya , “ Geya yasanapu nuwana tauna togala , bo nuwana geya . Ma tuwa beno yasanapuya matagu 'igibuwa ma 'i'abihe bwebwe'anigauwa . ”
43009026	Coinega 'oina sihesilala , sigwae , “ To'aha matauina 'oina 'ipaihoweya ma 'ubwebwe'ana ? ”
43009027	Ma tauna wete 'ihegwaediya , “ Nige heneyage yahegwae pwaigomiya ma 'enagu geya wahesagohe . To'aha weyahina 'abehega wahesagoha hila ? Nuwana nuwanuwami ma 'abehega wamuliye , 'awa ? ”
43009028	Ma hesi taudi siheliyeya sigwae , “ Cowa tuwa 'ana tomuliyaina , taiya hedeyage . Ma tauma Mosese 'ana tomuliyao ,
43009029	weyahina 'asanapuya 'abehega Yehoba 'ina hepwailao 'i'ebwaeya Mosese 'oina . Ma hesi loheyaina beno geya 'asanapu ta'ehega 'itauyama . ”
43009030	Loheyaina 'enadi 'ihemaiseya 'igwae , “ Cebe nuwa henainaida , weyahina loheyaina matagu 'i'abi hebwebwe'aneya , ma hesi geya wasanapu ta'ehega 'itauyama .
43009031	Ta wete mabwaiyada tasanasanapu 'abehega Yehoba geya sowasowahina ma togala 'enadi 'ihesagohedi , beno tuwa 'eguma taiya Yehoba 'ihe'asisiyane ma 'ina nuwatuhu 'ipaihowadi , nata tauna 'enana Yehoba 'ihesagohedi .
43009032	Ma wete tasanasanapu 'abehega bale'u 'ana hemasalaha hauhau 'oinega ta nige bewa , geya 'eta taiya wasana tahesagohe 'abehega tomata gibugibu 'i'abi'abi hebwebwe'anedi .
43009033	Loheyaina beno 'eguma geya Yehoba 'oinega , geya sawasawahina ma 'ila'ilala bewa gide 'ipaihowa 'ese . ”
43009034	Ta Palisiyedi loheyaina sihegwaeya sigwae , “ Cino li'u hauhau 'oinega 'itauyama 'owa 'aigeda topui . Ma bewa 'abehega 'utohotoho ma 'uhe'itemai , 'awa ? Taiya 'owa nigeyage ? ” Coinega loheyaina hada tapwalolo 'oinega sipa'iya ma 'ilatuwa .
43009035	Loheyaina wasana Yesu 'ihesagoheya 'abehega hada tapwalolo 'oinega sipa'iya , 'oinega 'itauya loheyainaina 'ibeseya , ta 'ilobeya , ma 'ihegwaeya 'igwae , “ Loheyaina moisa 'uhemisaeya ? ”
43009036	Ma loheyaina 'igwae , “ Cinapwana , taiya 'abehega yahemisaeya ? ”
43009037	Coinega Yesu wete 'ihegwae hileya 'igwae , “ Loheyainaina 'u'ita pwaiya ta tauna bewa tuwa maheteu wahehegwaegwae . ”
43009038	Coinega loheyaina 'igwae , “ Cinapwana , 'abwa hesi yahemisaegowa , ” eeta 'i'etuluha Yesu 'oina .
43009039	Muliyetega Yesu 'igwae , “ Taugu yatauya pwaima bale'uwa ma yaloinaegomi ma 'oinega taiyawedi 'omi mata gibugibuimi , matami sibwebwe'ana hila . Ma hesi taudi sigwaeya 'abehega matadi bwebwe'ana , nata matadi sigibu . ”
43009040	Ta Palisiyedi Yesu deina sitotoholo 'ina gwaeina sihesagoheya ma sigwae , “ Togidega ma tauma 'abehega wete mata gibugibuima , 'awa ? ”
43009041	Ma Yesu 'ihegwaediya 'igwae , “ Comi 'eguma mata gibugibuimi , geya'abwa 'imi mumuga galadi . Ma hesi wagwaeya 'abehega matami bwebwe'adi , 'oinega 'imi mumuga galadiyedi 'abwa tuwa simiyamiya . ”
43010001	Yesu wete 'ihegwaediya 'igwae , “ Yagwae moisa 'oimiya , taiyawedi 'eguma sipi 'adi 'ali 'ana 'ahwa'eda geya 'oinega siluhu , ma sinao hali tupwega siluhu , taudi sanidi toyagaha .
43010002	Ma hesi taiya 'eguma sipi 'idi 'ahwa'eda moisa 'oinega 'iluhu , tauna sipi 'adi to'itayahina .
43010003	Weyahina 'idi 'ahwa'edaina 'ana to'itayahina 'ahwa'edaina 'iso'e . Ciso'eya ma sipi 'adi to'itayahinaina 'iluhu ma 'ina sipiyedi 'aigeda 'aigeda sanidi 'oidiyega 'ibwaubwauwedi . Cibwauwedi ma 'enana sihesagohe , ma 'inugetedi , silatulatu 'atamana .
43010004	Silatu mabwaiyadi ma 'adi to'itayahinaina 'inugenugeta ma taudi simulimuliyaya . Weyahina 'adi toniina 'enana sisanasanapu ma wete simanasameya .
43010005	Sipiyedi geya sowasowahina ma 'eta taiya hagahagana sihemuli tabubu , ma hesi nata hali loheya 'oidiyega sidena . Weyahina hali loheya 'enadi geya sisanapu ma wete geya simanasamedi . ”
43010006	Yesu gwae hegehegedi bewa 'oidiya 'i'inaneya , ma hesi taudi tuwa geya 'oidiya 'imaedana tohona to'aha weyahina 'ihehegwaegwae .
43010007	Coinega Yesu wete 'ihegwae hilediya 'igwae , “ Yagwae moisa 'oimiya , taugu sipi 'idi 'ahwa'eda moisa .
43010008	To'itayahinedi mwalona sinugetama taudi toyagaha , 'oinega 'enadi sipiyedi geya sihesagohedi . ”
43010009	Coinega wete 'ihegwae hilediya 'igwae , “ Taugu tuwa bewa sipiyedi 'idi 'ahwa'edaina . Coinega taiyawedi 'omi 'eguma 'oiguwega waluhu , nata bwebwe'ana waloba . Weyahina sauga 'aigeda 'aigeda nata 'oidiya 'oiguwega waluhuluhu ma wete 'oiguwega walatulatu ma modumodu bwebwe'ana 'oidiya wa'ai'ai .
43010010	Ma hesi toyagaha 'idi paihowa beno nata sitauyama siyagaha ma silohe'amasa , ma wete sipi si'abi hegaladi . Taugu hesiyage yatauyama ma 'oinega 'oiguwega tomota yawasidi bwebwe'ana ma mahamahana siloba . ”
43010011	Coinega wete 'ihegwae hilediya 'igwae , “ Taugu moisa sipi 'adi to'itayahina bwebwe'agu , weyahina yawasigu yatagwaleya ma 'abehega 'igu sipi weyahidi ya'amasa .
43010012	Ma hesiyage taiya 'eguma geya sipi 'adi to'itayahina moisa ma maisamo weyahina 'ipaipaihowa , tutaina 'eguma 'edewa sasasasaina 'i'ita 'itautauyama , nata sipiyedi 'i'ebesinedi ma 'idena . Cabwa hesi 'edewaina sasasasaina 'inaoma ma sipi tupwadi 'ilohe'amasidi ma mabwaiyadi 'ipa'i lelewanedi .
43010013	Loheyaina bewa gidemusa nata 'idena weyahina tauna tuwa maisamo weyahina 'ipaipaihowa , tauna geya sipiyedi weyahidi 'inuwatuhu . ”
43010014	Coinega wete 'ihegwaediya 'igwae , “ Ma taugu hesi sipi 'adi to'itayahina bwebwe'agu , weyahina 'igu sipiyao mabwaiyadi yasanasanapudi ma wete taudi sisanasanapugau .
43010015	Gidemusa tuwa , Tamagu 'isanasanapugau ma wete taugu Tamagu yasanasanapu . Eema yawasigu yatagwaleya ma 'igu sipi weyahidi ya'amasa .
43010016	Cigu sipi tupwadi wete simiyamiya taudi tuta bewa 'oina geya 'igu 'ali 'alona simiyamiya . Ma hesi yatohotoho ma sipidiyedi yatoedima , ma 'oinega 'enagu sihesagohe ma 'oiguwa sinaoma ma'iyadiyao siheboda 'aigeda , ma wete 'aneyage 'adi to'itayahina 'aigeda tuwa .
43010017	Tamaguina tauna 'ihelauwegauwa madouna , weyahina yawasigu yatagwaleya ma ya'amasa 'abwa muliyetega yawasigu ya'ewahila .
43010018	Cigu 'amasaina geya 'eta taiya 'iloinaegau ma ya'amasa , yaboi tuwa yatagwalegauwa ma ya'amasa . Sowasowahigu yatagwalegau ya'amasa , ma weteyage sowasowahigu yawasigu ya'ewa hila , weyahina Tamagu bewa gide 'ina nuwatuhu ta wete 'ina loina 'oiguwa . ”
43010019	Yesu 'ina gwaeyedi weyahidi meYudiya siboidimo sihe'ohe'ohena madouna , 'oinega 'oidiya wataha 'ilatuwa .
43010020	Nage 'oina tomota baibaiwa hedade sigwae , “ Loheya beno hi'ahi'a 'oina 'imiyamiya , 'oinega 'i'abi'abi heyauyaule . Sahena 'ina gwae wahehesagohedi . ”
43010021	Ma hesiyage tomota tupwadi sigwae , “ Ciya , bewa geya gidemusa hi'ahi'a 'ina gwae . Weyahina yaluyaluwa bi'i geya sowasowahina tomata gibugibu bewa gidemusa 'i'abi hebwebwe'ana 'ese . ”
43010022	Gogagogai 'ana tuta 'oina guyai 'aigeda Yelusalema 'oina sipaihoweya , beno meYudiya 'idi 'ebe nuwatuhuyahina weyahina beno Hada He'asisi si'abi hemaedana hileya ma sibwa'a he'asisiyane Yehoba 'oina .
43010023	Guyainaina 'oina Yesu Hada He'asisi 'oina 'iyawala dadana 'aigeda biliupa 'oina . Biliupainaina sibwauweya Kini Solomoni 'ina biliupa .
43010024	Nage 'oina meYudiya Yesu siha'wabu'wabuya ma sihegwaeya sigwae , “ Tuta mabwaiyana 'oidiya 'owa 'ima nuwatuhu 'uhehe lahalahadi . Ma to tuta 'oina 'abwa 'oima 'uhepwaila bwaibwaina , 'owa moisa To'abihetenaina bo geya ? ”
43010025	Ma Yesu 'ihegwaediya 'igwae , “ Coimiya yahepwaila pwaiya ma geya wahemisaegau . Ma wete paihowaedi Tamagu saninega yapaipaihowadi ta 'oidiyega wete sihepwaila pwaigauwa ,
43010026	ma hesiyage geya wahemisa tohogau , weyahina 'omi geya 'igu sipiyao moisa .
43010027	Weyahina taugu 'igu sipiyao 'enagu sisanasanapu , ma wete taugu yasanasanapudi eema simulimuliyegau .
43010028	Ma wete 'igu sipiyedi yawasidi miyamiya hatayana ya'ebwaediya ma 'oinega geya'abwa sigalagala . Ma wete taudi nata geya'abwa 'eta taiya nimaguwega 'i'waye'wayegau .
43010029	Sipiyedi Tamagu tauna 'i'ebwaegauwa , 'oinega geya 'eta taiya sowasowahina ma Tamagu nimanega 'i'waya . Weyahina tauna ginaula mabwaiyana 'ihemadou sinediya .
43010030	Taugu ma Tamagu 'aigeda tuwa . ”
43010031	Coinega meYudiyaedi da'ule wete si'ewediya ma 'abehega Yesu si'ahu he'amasi ,
43010032	ma Yesuina 'i'itediya ma 'ihegwaediya 'igwae , “ Paihowa bwebwe'adi ma wete baibaiwadi Tamagu 'oinega yapaihowediya 'oimiya ma wa'itediya , ma to paihowa hede weyahina nuwanuwami ma 'abehega da'uleyega walohe'amasigau ? ”
43010033	Coinega meYudiyaedi Yesu 'enana sihemaiseya sigwae , “ Geya 'abehega 'ino paihowa bwebwe'adi weyahidi 'ahunugo , ma hesiyage 'ino gwae hohopa'ala weyahidi 'ahunugo . Weyahina 'owa tuwa loheya masiha ma 'ugwaeya 'abehega 'owa tuwa Yehobaina . ”
43010034	Coinega Yesu wete 'ihegwae hilediya 'igwae , “ Cima loina 'oidiya Buki He'asisi 'oina silele pwaiya Yehoba 'ina gwae 'abehega , ‘ Comi tuwa yehobaedi . ’
43010035	Ma moisa tuwa Yehoba 'ina hepwailaina 'ina Buki He'asisi 'oidiya mabwaiyana geya 'ida 'abowa . Ma bukinaina 'oina 'ihepwaila 'abehega tomotaedi taudi Yehoba 'ina gwae 'i'ebwaediya , ma 'i'ahwa yehobaediya .
43010036	Coinega to'aha weyahina 'igu gwae wanuwatuhuya 'abehega gwae hohopa'ala tutaina yagwaeya 'abehega taugu Yehoba natuna ? Ma hesi wa'ita , taugu 'ihesinuwanegauwa ma 'ihesumanegauma ma yatauyama bale'uwa ma 'ina paihowa yapaipaihowadi .
43010037	Coinega 'eguma taugu geya Tamagu 'ina paihowa yada paihowediya , sahena wete wahehemisaegau .
43010038	Ma 'eguma taugu moisa Tamagu 'ina paihowa yapaipaihowadi , ma geya wahemisaegau , tuwa hede paihowaedi wahemisaedi , 'abwa hesi 'igu paihowaedi 'oidiyega wasanapu bwaibwainigau 'abehega taugu moisa Tamagu 'oiguwa 'imiyamiya ma wete taugu Tamagu 'oina yamiyamiya . ”
43010039	Nage 'oina meYudiyaedi wete sitohoya ma 'abehega si'abiyahi , ma hesi nimadiyega 'ilatuwa ma 'itauya .
43010040	Ci'ebesinediya ma 'ihabala hila Yolidani we'ahina 'oina , beno Yoni 'ina 'ebe hebabitaiso nugenugetana deina , ma 'oina nobwa 'ilo'asa .
43010041	Nage 'oina boda si'autama 'oina ma siboidimo 'oidiya sihegwaegwaeya sigwae , “ Yoni moisa geya 'eta paihowa waiwaina 'ipaihowadi , ma hesiyage 'ina hepwaila loheya bewa weyahina 'ana moisa 'ilatu pwaima , ta wete ta'ahwa moisaeya . ”
43010042	Casainaina 'oina tomota baibaiwadi Yesu sihemisaeya .
43011001	Loheya 'aigeda lolohalaina sanina Lasalo , Bedani loheyaina . Loheyainaina nuhunao siteluwa mahetenao simiyamiya , 'aigeda sanina Meli ma 'aigeda sanina Malida .
43011002	Meliina tauna 'abwa nata Yesu 'ahena 'iheholoi ma wete debanega Yesuina 'ahena 'ilogogosi .
43011003	Coinega tutaina nuhudiuina Lasalo 'ilohala taudi tuwa nuhunaowedi wasa sitauyeya Yesu 'oina sigwae , “ Cinapwana , 'iyauina Lasalo 'ilohala . ”
43011004	Nage 'oina Yesu Lasalo wasana 'ihesagoheya 'oinega tomota 'ihegwaediya 'igwae , “ Lohalaina beno 'ana sanapu nata geya'abwa yawasina 'igumwagumwala . Ma hesi lohala nage 'oina 'ilatuwa ma 'oinega tomota mabwaiyadi Yehoba sihepwatuwe ma wete natunaina sihepwatuwe . ”
43011005	Yesu Malida matasina ma wete nuhudiuina Lasalo 'ihelauwediya madouna .
43011006	Eeta tutaina Lasalo wasana 'ihesagoheya 'asainaina 'oina 'imiyamiya , 'oina sabwelo 'eluwa 'imiya hila .
43011007	Sabwelowedi 'eluwa sigumwala ma 'ana tomuliyaedi 'ihegwaediya 'igwae , “ Bewa tuwa talohihila Yudiya . ”
43011008	Coinega 'ana tomuliyaedi sihegwaeya sigwae , “ Cinapwana , sahena tatautauya 'asainaina 'oina . Weyahina 'eguma tatauya , nata meYudiya da'uleyega si'ahu he'amasigo . ”
43011009	Coinega Yesu 'ana tomuliyaedi 'ihegwaediya 'igwae , “ Sabwelo 'ana mabwaiyana beno gonagona 'oinega ma 'itauya 'ana siga lahilahi . Sabweloina 'oina 'eguma 'eta taiya loheya 'itauya , nata geya'abwa 'ihehetupatupa . Weyahina gogo gabulena 'ana maedana 'imiyamiya .
43011010	Ma hesi 'eguma 'eta loheya nihuwanega 'itauya , nata 'ihetupa deyadeya . Weyahina nihuwana 'oina geya 'eta wete he'ala hemaedana 'imiyamiya . ”
43011011	Gwaeyedi 'i'inanediya ma wete 'oidiya 'igwaeya , “ Ciyadaina Lasalo 'i'eno sineya , 'oinega yatauya ma yahano . ”
43011012	Coinega 'ana tomuliyaedi sigwae , “ Cinapwana , 'eguma moisa 'i'eno sineya , nata moisa 'ana lohalaina 'oinega 'ibwebwe'ana hila . ”
43011013	Weyahina tomuliyaedi 'idi nuwatuhu 'abehega Lasalo moisa 'i'eno sineya Yesu weyahina 'ihehegwaegwae . Ma hesi Yesu 'ina gwae 'ana sanapu 'abehega Lasalo moisa yawasina 'igumwala pwaiya .
43011014	Coinega Yesu 'igwae latu bwaibwaina 'oidiya 'igwae , “ Lasalo yawasina 'igumwala pwaiya .
43011015	Ma hesiyage ma'igu yaliyaya , weyahina 'ina 'amasaina geya 'oina yamiyamiya ma 'oinega 'igu paihowa waiwaina wa'ita ma wahemisaegau . Ma tuwa wete bwebwe'ana , ma hana tuwa tatauya ma ta'ita . ”
43011016	Coinega Tomasi tauna sibwauweya Didiluwaluwa 'iyanaowedi 'ihegwaediya 'igwae , “ Cida tohe'ita tuwa mahetedai tatauya , 'eguma 'i'amasa , tauda wete ta'amasa . ”
43011017	Coinega tutaina Yesu Bedani deina 'ilatuwa ma wasa 'ihesagoheya 'abehega sabwelo 'ehata sigumwala 'oidiya Lasalo sigaliheya .
43011018	Bedani beno geya bwaga Yelusalema 'oinega ,
43011019	eeta meYudiya baibaiwadi ma'idi 'ate muyamuya sitauyama Malida ma Meli 'abehega nuwadi si'abi hebwebwe'anidi .
43011020	Sauga nage 'oina Malida Yesu wasana 'ihesagoheya 'abehega 'itauyama , 'oinega 'iboinamo 'ilatuwa 'edai Yesu sabi helatuina . Ma Meli beno hadai 'imiyamiya .
43011021	Malidaina Yesu 'ilobeya ma 'ihegwaeya 'igwae , “ Cinapwana , 'owa 'eguma 'ebwa 'uda miyamiyana , nuhugu geya'abwa yawasina 'ida gumwagumwala .
43011022	Ma hesiyage yasanapuya 'abehega 'eguma to'aha weyahina Yehoba 'oina 'u'ahwanoi nata tuwa 'ino 'ahwanoiina maisana 'i'ebwaego . ”
43011023	Coinega Yesu Malida 'ihegwaeya 'igwae , “ Nuhuina nata 'itoholo hila . ”
43011024	Coinega wahineina 'igwae , “ Cehe , yasanapuya nata moisa tuta 'ana 'ebe losaloha 'oina galihega 'itoholo hila . ”
43011025	Coinega Yesu wahineina wete 'ihegwae hileya 'igwae , “ Taugu moisa toholo hila huhuna ma wete yawasi moisa . Ma taiyawedi 'eguma sihemisaegau , tutaina 'eguma yawasidi 'igumwala , yawasi miyamiya hatayana siloba .
43011026	Ma taiyawedi 'eguma mayawasidi ma sihemisaegau , nata geya'abwa yawasidi 'igumwagumwala . Coinega togidega 'igu gwae bewa 'oiuwa , 'uhemisaegauwa bo geya ? ”
43011027	Ta Malida 'igwae , “ Cinapwana , yahemisaegowa 'abehega 'owa To'abihetenaina , Yehoba natuna , gogo gabulena bewa 'oina 'utauyama . ”
43011028	Malida 'ina gwae mulina 'ilohihila hadai ma tasinaina Meli 'ihegwae gahuya 'igwae , “ Ciyagu , Tohe'itaina 'ilatuma ma 'ihesilalegowa . ”
43011029	Nage 'oina Meli tasina 'enana 'ihesagoheya 'oinega 'isiwa toholo mwayamwayauwa ma 'itauya Yesu 'oina .
43011030	Ma hesiyage Yesu 'abwa geya 'asainaina 'oina 'iluhuma , 'abwa tuwa tupwaina Malida 'oina 'ilobeya 'oina 'itotoholo .
43011031	Sauga nage 'oina meYudiyaedi taudi Meli mahetediu sihehedoudouwa Meliina 'ina tauya 'oina si'iteya , ma 'idi nuwatuhu 'abehega 'itautauya galiha 'idou , 'oinega sihemuli tabubuya mahetediu sitauya .
43011032	Coinega tutaina Meli Yesu 'oina 'ilatuwa 'ahena 'ituluha ma 'ihe'asisiyaneya , ma 'igwaeya , 'igwae , “ Cinapwana , 'owa 'eguma 'ebwalai 'ebwa 'uda miyamiya geya'abwa wete nuhuguina yawasina 'ida gumwagumwala . ”
43011033	Yesu nage 'oina 'i'iteya Meli ma meYudiyaedi mahetenao sitauyama sidoudou . Cidi douwega Yesu wete 'atena 'imuyamuya ma nuwana 'igala madouna .
43011034	Ma 'ihegwaediya 'igwae , “ Mane 'oina 'ana galihina ? ” Ma taudi sigwae , “ Cinapwana , 'unaoma tatauya ma 'ahe'itago . ”
43011035	Ta Yesu wete 'idouwa .
43011036	Coinega meYudiyaedi Yesu si'iteya ma sigwaeya , “ Ciyanaina moisa 'ihelauweya madouna . ”
43011037	Ta 'oidiyega tupwadi sigwae , “ Tauna tuwa Yesuina mwalona tomata gibugibu 'i'abihe bwebwe'aniya . Ma to'aha weyahina geya 'itauyama ma 'iyanaina bewa 'ilemema geya'abwa yawasina 'igumwagumwala ? ”
43011038	Beno 'oina Yesu tuwa ma'ina nuwagala madouna ma galihina 'oina 'ilatuwa . Galihina duluha , 'oinega 'ahwanaina da'ule tabatabana 'oinega silagu 'ausiya .
43011039	Ta Yesu boda 'ihegwaediya 'igwae , “ Da'uleina nage galihina 'oinega wa'ewa yahule . ” Coinega Malida tauna tuwa loheyaina yawasina 'igumwagumwala nuhuna Yesu 'enana 'ihemaiseya 'igwae , “ Cinapwana , tuta bewa 'oina 'imwahulu pwaiya . Weyahina 'ebwalai heneyage 'ahemiya taona pwaiya ta nige bewa sabwelo hehatana 'ilobeya . ”
43011040	Ma Yesu Malida 'ihegwaeya 'igwae , “ Mwalona yahegwae pwaigowa , 'eguma moisa 'uhemisaegauwa , nata Yehoba 'ina waiwai 'u'ita . ”
43011041	Coinega da'uleina sibui wasiyeya , ma Yesu 'i'ita haneya galewa , ma 'i'ahwanoiya 'igwae , “ Tamagu yauwedo , weyahina 'owa 'enagu 'ana tohesagoha .
43011042	Yasanapuya 'owa moisa 'enagu 'ana tohesagoha bwaibwaina , 'oinega 'igu 'ahwanoi bewa 'oiuwa 'uda hesagohe ma 'oinega 'ino waiwai tomotaedi bewa si'ita ma sihemisa 'abehega 'owa moisa 'uhesumanegauma . ”
43011043	Yesu 'ina 'ahwanoi mulina 'enana madouna 'oinega 'ibwauwa 'igwae , “ Lasalo , 'ulatuma ! ”
43011044	Nage 'oina Lasalo galihega ma'ana wadu 'ilatuma . Weyahina nimana ma 'ahena ma wete manina 'ale'o 'oidiyega siwaduhidiya . Ta Yesu boda 'ihegwaediya 'igwae , “ Cana waduhedi walihasidi ma 'itauya . ”
43011045	Nage 'oina meYudiyaedi taudi Meli 'ana tohabo'enedi Yesu 'ina paihowa si'iteya ma 'oinega sihemisaeya .
43011046	Ma hesiyage tupwadi geya sihemisae , 'oinega Palisiyao 'oidiya silohihila sihepwaila to'aha gide 'idi 'ita Yesu 'ina paihowa weyahina .
43011047	Coinega Palisiyaowedi ma wete topwaoli 'idi 'inapwanao simiya 'auta , ma sihegwaegwaeya sigwae , “ To'aha loheyaina 'oina tapaihowa ? Weyahina bewa tuwa ginaula waiwaidi 'ipaipaihowadi .
43011048	Ma 'eguma geya'abwa to'aha 'oina tapaipaihowa , nata tomota mabwaiyadi 'ilisidi , 'abwa hesi meLoma 'idi loina mwauna 'oida 'ilatu , ma 'ida Yehoba 'ina hada ma wete 'ida boda mabwaiyadi si'abi hegaladi . ”
43011049	Coidiyega loheya 'aigeda sanina Kaiyapa , tauna bolime nage 'oina topwaoli 'idi 'inapwana madouna . Ciyanaowedi 'ihegwaediya 'igwae , “ Comi hede nuwa potapotaimi ?
43011050	Ma hesi wa'ita ! Ceguma loheya 'aigeda tuwa 'i'amasa mabwaiyada weyahida , beno bwebwe'ana . Ma hesi geya 'ana 'ita bwebwe'ana 'eguma meLoma sitauyama ma 'ida boda mabwaiyana Yudiya 'oina si'abi hegaladi . ”
43011051	Kaiyapaina gwae bewa 'i'inaneya geya tauna 'ina nuwatuhuwega , ma hesi bolimeina beno 'oina tauna topwaoliyedi mabwaiyadi 'idi 'inapwana madouna . Coinega tuta beno 'oina 'ipalopisai 'abehega tuta muliya 'oina , nata Yesu 'i'amasa meYudiya mabwaiyadi weyahidi .
43011052	Ma geya 'abehega meYudiya siboidimo weyahidi , ma hesi Yehoba 'ina tomotaiyao mabwaiyadi gogo gabulena 'oina simiyamiya , 'ihemiya 'autedi boda 'aigeda tuwa 'oina .
43011053	Sauga nage 'oina toloinaedi 'idi loina silaguya ma 'abehega Yesu silohe'amasi .
43011054	Nage 'oina Yesu meYudiyaedi geya matadiya 'ida ha'ata'atamana , 'oinega 'i'ebesinediya ma 'itauya 'asa 'aigeda madouna 'oina sanina Epileimi , yoho 'awawa deina , ma nobwa ma'ana tomuliyaedi 'oina simiyamiya .
43011055	Sauga nage 'oina meYudiyaedi 'idi Hataona Guyaina 'ana sauga 'ilobeya , 'oinega tomota baibaiwadi 'idi 'asa 'oidiyega sihanema Yelusalema 'oina sabi 'abi'ehau hiladi 'abwa muliyetega 'idi Guyaiina sipaihowa .
43011056	Nage 'oina Yesu si'ebeseya , 'idi 'ebesaina 'oina Hada He'asisi deina sitotoholo ma sihehegwaegwae sigwae , “ Togidega , loheyaina nata gesowana 'itauyama guyai bewa 'oina , 'awa ? ”
43011057	Tomota 'idi gwae bewa gide , weyahina 'idi babadao 'idi loina pa'alina silaguya , beno topwaoliyedi 'idi 'inapwanao ma wete Palisiyedi siloinaediya 'abehega 'eguma to tupwa 'oina Yesu siloba , mwayamwayau babadaowedi 'oidiya sihepwaila ma si'abiyahi .
43012001	Sabwelo sikisi simiyamiya ma Hataona Guyaina sipaihowa , ma Yesu 'itauya Bedani , beno Lasalo 'ina 'asa 'oina . Lasalo tauna mwalona Yesu 'amasa 'oinega 'i'abi hetoholo hileya .
43012002	Yesu 'itauya 'asainaina 'oina ma nobwa 'ana sipaihowa . Malida tauna 'adi 'ipaipaihowa , ma Yesuina ma'ina bodao ma Lasalo si'ai'ai .
43012003	Muliyetega Meli holowa 'aigeda bwebwe'ana sanina nadi ma wete 'ana maisa madouna , 'i'eweyama Yesu 'ahena 'iheholoiya ma wete Meliina debanega Yesuina 'ahena 'isaudiya . Holowainaina mahaina madou hedadena 'oinega mahainega hada 'alona mabwaiyana 'imiya hegagaleya .
43012004	Ta 'oinega Yudasa Isakaliyota , tauna tuwa Yesu 'ana tomuliya 'aigeda ma wete tauna tuwa loheyainaina 'abwa nata Yesu 'ihe'ebwayae , 'ilomugiya 'igwae ,
43012005	“ To'aha weyahina holowa nage geya 'ihegimwaneya ma 'ana maisa gide teli handeledi kina 'i'ewa ma wewelohe 'oidiya 'iheguyai ? ”
43012006	Yudasa 'ina gwae geya 'abehega moisa wewelohe weyahidi 'ihehegwaegwae , ma hesi tauna tuwa weyahina 'ihehegwaegwae . Tauna tuwa toyagaha 'aigeda ma Yesu 'ana tomuliyao 'idi mane 'ana to'ita yahina tauna . Coinega 'idi maneina 'i'ita'ita yahi ma maneinaina 'oinega 'iyagayagaha .
43012007	Ma Yesu Yudasa 'ihegwaeya , “ Tuwa 'ulolagu , sahena wete to'aha 'oina 'ugwaegwaene . To'aha gide 'oiguwa 'ipaihoweya , beno tuwa 'agu hemiya taona weyahina .
43012008	Ta 'owa nige wewelohe weyahidi 'uhehegwaegwae , taudi tuta mabwaiyana 'oidiya mahetemiyao wamiyamiya . Ma hesi taugu nata geya'abwa tuta saliyana 'oimiya yamiyamiya . ”
43012009	Ma meYudiya boda madouna Yesu wasana sihesagoheya 'abehega Bedani 'oina 'imiyamiya , 'oinega 'asainaina 'oina sitauya . Nuwanuwadi Yesu ma Lasalo si'itadi , Lasaloina tauna mwalona 'amasega Yesu 'i'abi hetoholo hileya .
43012010	Coinega topwaoliyao 'idi 'inapwanao Lasalo weyahina sihetala gwaeya ma 'abehega silohe'amasi .
43012011	Weyahina meYudiya baibaiwadi Lasalo si'iteya ma 'adi tohanugetaowedi 'oidiyega sihawahawasi ma Yesu simulimuliye .
43012012	Hali sabwelowa boda madouna taudi sitauyama Yelusalema Hataona Guyaina weyahina Yesu wasana sihesagoheya 'abehega 'abwa nata Yesu Yelusalema 'oina 'iluhuma .
43012013	Coinega tomotaedi sadasada lahwaina si'ewediya ma silatuwa 'edai Yesu sabi lobaina . Cedaina 'oina sitotoholo ma 'enadi madouna 'oidiyega sibwaubwau sigwae , “ Yauwedo Cinapwana , Yehoba saninega 'utauyama , ma 'uhetoloina madouna 'ima 'asa Isileli 'oina . ”
43012014	Yesuina hebai 'aigeda sanina 'ase 'oina 'igeluwa ma 'iluhuluhu Yelusalema . Tuwa gide to'aha Buki He'asisi 'oina 'ihepwaila , gide wete 'ilatu 'esa , tutaina 'igwae ,
43012015	“ MeSaiyoni , sahena wamatamatauta , bewa tuwa 'imi kini 'oimiya 'iluhuluhuwa . Tauna 'ase hauhauna 'oina 'igeluwa . ”
43012016	Sauga nage 'oina tomuliyaedi gwae bewa sihesagoheya ma hesi geya 'oidiya 'imaedana . Yesu 'ina 'amasa 'oinega ma 'ina toholo hila 'oina 'abwa hesi Yehobaina 'ina gwaeina Buki He'asisi 'oina sinuwatuhu yahiya ma sisanapuya to'aha gide tomota 'idi paihowa Yesu 'oina , gwaeina 'ana moisa 'ilatuwa .
43012017	Ma bodaedi taudi matadiya Yesu Lasalo galihega 'ibwauweya ma 'amasega 'i'abi hetoholo hileya , taudi sitauya 'iyadiyao 'oidiya ma Lasalo 'ina toholo hila wasana sihepwaila dadaneya .
43012018	Nage 'oina meYudiya baibaiwadi Yesu 'ina paihowa waiwaina wasana sihesagoheya , 'oinega sitauya Yesu 'ina tauyama 'ana sauga 'oina ma 'abehega 'ina luhu Yelusalema 'oina sihelatu .
43012019	Beno 'oina Palisiyao siboidimo 'oidiya sigwae , “ Moisa tuwa , 'ida waiwai 'igumwala . Weyahina tomota mabwaiyadi Yesu 'ina boda 'oina sitautauya . ”
43012020	Tuta nage 'oina meGilisi tupwadi bodaedi soladiya simiyamiya . Taudi tuwa totapwalolo 'idi 'asega siliya hanema Yelusalema 'oina sabi tapwalolo , Hataona Guyaina 'ana tuta 'oina .
43012021	MeGilisiyedi sitauyama Pilipi 'oina , ma sihesilala , sigwaeya , “ Cinapwana , nuwanuwama Yesu 'a'ita . ” Pilipiina tauna Bedeseida loheyaina , beno Galili 'ina tupwa 'oina .
43012022	Coinega Pilipi 'itoholowa ma 'itauya Andulu 'ihegwaeya , ma siteluwaedi sitauya Yesu 'oina , ma meGilisiyedi 'idi nuwatuhuina sihepwaileya 'oina .
43012023	Coinega meGilisiyedi 'enadi Yesu 'ihemaiseya , 'igwae , “ Bewa tuwa tuta 'ilatu pwaima ma taugu Loheyaiguina 'agu hepwatu yaloba .
43012024	Coinega bewa tuwa yahegwae bwaibwainigomi , 'eguma hewana bale'u 'oina wadauni , 'italasawala ma solanega nata 'isiwa 'e'enina madouna ma bwebwe'ana taloba . Weyahina hewana 'eguma geya'abwa bale'u 'oina tadaudauni , ma 'italasawala , nata geya'abwa wete 'e'enina bwebwe'ana talobaloba .
43012025	Coinega 'eda 'aigedanaina wete gide , 'eguma taiya bale'u 'oina yawasina 'ihelauwe bale'u 'ana miya weyahina , nata yawasina bwebwe'ana geya'abwa 'ilobaloba . Ma hesi taiya 'eguma bale'u 'oina yawasina 'itagwale , nata tauna moisa tuta 'inaonaoma 'oidiya yawasi hataya 'iloba .
43012026	Coinega taiyawedi 'omi 'eguma nuwanuwami ma 'oiguwa wahetopaihowa , 'omi wamuliyegau . Ma to 'asa 'oina yamiyamiya , 'omi wete 'asainaina 'oina wamiyamiya . Ma taiya 'eguma wete weyahigu wahetopaihowa , nata 'omi Tamagu 'i'ahwa bwebwe'anegomi . ”
43012027	Yesu wete 'igwaeya , “ Tuta nage 'oina nuwagu 'igala hedadeya 'oinega togidega nata Tamagu 'oina ya'ahwanoi 'esa ? Nuwana bewa gidemusa 'oina ya'ahwanoi 'esa ma 'abehega mwau bewa 'oinega 'ilemegau . Ma geya'abwa bewa gide ya'ahwa'ahwanoi 'esa . Weyahina mwau bewa tauna weyahina yatauyama .
43012028	Ma hesiyage bewa gidemusa ya'ahwanoi 'esa , yagwae , ‘ Tamagu , saniu 'u'abi hanehe . ’ ” Nage 'oina 'enana 'aigeda galewega 'igwae , “ Sanigu ya'abi hanehe pwaiya , ma 'abwa nata wete ya'abi hanehe hila . ”
43012029	Tuta nage 'oina bodaedi sitotoholowa 'enana nage sihesagoheya , 'oinega siboidimo 'oidiya sigwae , “ Tutu 'itutututu . ” Ma hesi tupwadi sigwae , “ Geya , Yehoba 'ina anelose 'aigeda 'ihehegwaegwae . ”
43012030	Ma Yesu bodaedi 'ihegwaediya 'igwae , “ Cenanaina nige wahesagoheya geya taugu weyahigu , ma hesi 'omi weyahimi .
43012031	Eeta tuta 'ilatu pwaima ma Yehoba gogo gabulena 'ana tomiyao 'iloinaedi , ma wete togala 'adi toloina gogo gabulena bewa 'oinega 'ipa'i .
43012032	Ma hesi taugu 'eguma bale'uwega si'abi hanehegau 'aiwe 'oina , nata tomota mabwaiyadi yalisidima ma sinaoma 'oiguwa . ”
43012033	Yesu 'ina 'amasa weyahina bewa gidemusa 'ihe'ita 'esediya .
43012034	Bodaedi Yesu 'ina gwae sihesagoheya 'igumwala ma 'enana sihemaiseya sigwae , “ Cima Buki He'asisi 'oina 'ihepwaila 'abehega To'abihetena miyamiya hatayana . Ma hesi 'owa 'ugwaeya 'abehega Loheyainaina si'abi hanehe . Taiya tauna Loheyainaina ? ”
43012035	Cidi gwaeina Yesu 'ihemaiseya 'igwae , “ Sauga 'i'iuna 'oina maedana 'oimiya 'imiyamiya , 'oinega bewa tuwa maedanaina 'oina watauya . Weyahina guguyou 'eguma 'ilatuma , nata geya sowasowahimi ma 'eda wa'ita . Weyahina taiya 'eguma guguyou 'oina 'itauya , geya sawasawahina ma 'isanapu to'eha 'itautauya .
43012036	Coinega tuta bewa 'oina watoho ma maedanaina 'ina miyana 'oimiya wahemisae ma 'oinega 'omi maedanaina natunao ma maemaedanimi . ” Yesu 'ina gwae bewa 'oidiya 'igumwala , ma 'itauya , eeta 'oidiyega 'i'waiha .
43012037	Yesu 'ila'ilala moisa baibaiwadi 'ihe'itediya , ma hesiyage geya sihemisae toho .
43012038	Coinega to'aha gidemusa mwalona palopita Aiseya 'ina hepwaila Buki He'asisi 'oina , 'abwa hesi 'ana moisa 'ilatu bwaibwainama 'igwae , “ Cinapwana , wasaedi 'ahepwailediya , taiya hede 'ihemisaediya ? Ma wete Cinapwanaina 'ina waiwai taiyawedi 'oidiya 'ihe'itaediya ? ”
43012039	MeYudiyaedi geya sihemisa , weyahina Aiseyaina Buki He'asisi 'oina wete 'ihepwaila , 'igwaeya ,
43012040	“ Yehoba matadi 'i'abi heguguyou pwaiya , ma wete 'idi nuwatuhu 'i'ausiya . Coinega geya sawasawahidi ma matadi 'oidiyega si'ebubuna ma wete geya sawasawahidi ma 'idi nuwatuhu 'i'asilala . Coinega geya sawasawahidi ma sitauyama 'oiguwa ma ya'abi hebwebwe'anidi . ”
43012041	Aiseya gwae bewa 'i'inaneya weyahina Yesu 'ina hewaiwai 'isanapu nugeteya 'oinega weyahina 'ihepwaila nugeta .
43012042	Nage 'oina meYudiyaedi 'idi tohanugetao tupwana baibaiwadi Yesu sihemisaeya , ma hesiyage geya sihepwaila hapwesa . Weyahina Palisiyao simatautediya , nata gide hada tapwalolo 'oinega silohesohesoiyedi .
43012043	Ma wete tomotaedi taudi nuwanuwadi ma 'adi 'ahwa bwebwe'ana tomota 'oidiyega siloba , ma hesi geya nuwadi ma Yehoba 'oinega 'adi 'ahwa bwebwe'ana siloba .
43012044	Eeta Yesu 'enana madouna 'oinega 'ihegwaediya 'igwae , “ Taiyawedi 'omi 'eguma wahemisaegau , 'omi wete tauna 'ihesumanegauwa wahemisaeya .
43012045	Ma wete taiyawedi 'omi 'eguma wa'itegauwa , 'omi wete 'agu tohesumaneina wa'ita pwaiya .
43012046	Taugu bewa maedanaina yatauyama bale'uwa ma 'oinega taiyawedi 'omi 'eguma wahemisaegau , nata geya'abwa guguyou 'oina watautauya .
43012047	Ma wete taiyawedi 'omi 'eguma 'enagu wahesagohedi , ma geya wapaihowadi , nata geya'abwa 'imi pui weyahidi yaloiloinaegomi . Weyahina taugu yatauyama geya 'abehega tomota 'idi pui sabi heyatalaina , ma hesi yatauyama tomota 'idi pui 'oidiyega ya'abihetedi .
43012048	Weyahina taiyawedi 'omi 'eguma walogwahategau ma 'igu gwae wete walogwahatediya , nata tuta 'ana 'ebe losaloha 'oina loina waloba . Loinaina beno 'igu gwaeyedi 'oidiyega nata waloba .
43012049	Weyahina gwaeyedi taugu geya 'igu nuwatuhu 'oidiyega , ma hesi to'aha gide tauna 'ihesumanegauma 'ina nuwatuhu 'oidiyega 'ilohatotogauwa , wete gide 'oimiya yahehepwailediwa .
43012050	Cina lohatotowedi mabwaiyadi yasanapudiya yawasi miyamiya hatayana 'oidiya simiyamiya . Coinega to'aha gidemusa Tamagu 'ina lohatoto 'oiguwa , wete gide bewa 'oimiya yahehepwailediwa . ”
43013001	Hataona guyaina 'ana sauga 'i'e'ehoho , ma Yesu 'isanapuya 'abehega 'ina sauga 'iloba pwaiya ma bale'u bewa 'i'ebesine ma 'ilohihila Tamana 'oina . Yesu 'ina bodaowedi 'ihelauwediya madouna , 'ina tuta 'ebe hegaina hauhau 'oinega ma 'ana 'ebe losaloha 'oina 'ihelauwediya .
43013002	Sauga nage 'oina Yesu ma 'ana tomuliyao nima bwaubwau ma 'eluwa mahetenao si'ai'ai . Ma Yudasa Isakaliyota , tauna Saimoni natuna , Seitani 'oina 'iluhu pwaiya 'ihenuwa laguweya ma 'abehega Yesu 'itebae .
43013003	Ma hesi Yesu 'isanapu pwaiya 'abehega ginaula mabwaiyana Tamana 'i'ebwaya pwaiya ma 'iboimo 'iloina . Ma wete Yesu 'isanapuya 'abehega Yehoba 'oinega 'itauyama ma 'isanapuya 'abehega Yehoba 'oina nata wete 'ilohihila .
43013004	Eeta 'idi 'ebe 'aiina 'oinega Yesu 'itoholowa , 'ana 'ale'o 'i'ewa yahuleya , ma tawelo 'i'oteya .
43013005	Muliyetega gaeba 'oina we'aha 'isiweya , ma 'ana tomuliyaedi 'ahedi 'ibuyodiya , 'abwa muliyetega taweloina 'oinega 'ahediyedi 'isaudiya .
43013006	Coinega Yesu Saimoni Pita 'oina 'ilatuwa ma Saimoniina Yesu 'ihegwaeya 'igwae , “ Cinapwana , sahena 'aheguwedi 'ubuyobuyodi . ”
43013007	Ma Yesu Saimoni 'enana 'ihehileya 'igwae , “ Geya 'usanapu to'aha bewa tuwa 'oiuwa yapaipaihowa , ma hesi tuta muliya 'oina 'abwa hesi 'usanapu . ”
43013008	Coinega Saimoni Pita 'ihegwae hileya 'igwae , “ Sahena 'eta wete tuta 'oina 'ahegu 'ubuyobuyodi . ” Coinega Yesu wete 'igwae , “ Ceguma geya'abwa 'aheu yabuyobuyodi , 'owa geya 'iyagu . ”
43013009	Saimoni Pita Yesu 'oina 'itagwala 'igwae , “ Cinapwana , bwebwe'ana . Ta geya 'abehega 'ahegumo , ma hesi nuwanuwagu nimagu wete debagu mabwaiyana 'ubuyodi . ”
43013010	Coinega Yesu 'ihegwaeya 'igwae , “ Taiyawedi 'omi 'eguma wahatui pwaiya , 'ilobwainegomiya ma 'ahemimo yabuyodi ma 'oinega wahimi mabwaiyadi si'ehau . Yasanapugomiya 'omi bwebwe'ami , ma hesi geya mabwaiyami bwebwe'ami . ”
43013011	Yesu gwae bewa 'i'inaneya weyahina 'isanapu nugeteya taiya nata 'oidiyega Yesu 'itebae , tutaina 'igwae , “ Geya mabwaiyami bwebwe'ami . ”
43013012	Cahediyedi 'ibuyodiya 'igumwala ma 'ana 'ale'oina 'isipwa hileya ma 'imiya toiya . Cabwa hesi 'ihegwaediya 'igwae , “ Nuwamiya 'imaedana to'aha yapaihoweya 'oimiya , bo geya ?
43013013	Comi wabwauwegauwa 'abehega taugu Tohe'ita ma wete 'imi Cinapwana . Ta beno moisa , geya wa'abo .
43013014	Taugu moisa 'imi Tohe'ita ma wete 'imi Cinapwana ma 'ahemi yabuyodiya . Coinega 'omi wete 'ilobwainegomiya ma 'iyamiyao 'ahedi wabuyodi .
43013015	Wahetotowanegau ma to'aha gide 'oimiya yapaihoweya , 'omi wete gidemusa 'iyamiyao 'oidiya wapaihowa 'esedi .
43013016	Bewa yahegwae bwaibwainigomi 'abehega geya 'eta taiya topaihowa 'ina 'inapwana 'ida hanesineya . Tohewasa wete gidemusa , geya sowasowahina ma 'ana tohesumaneina 'ihanesine .
43013017	He'itaedi mabwaiyadi wasanapudiya , ma 'eguma wapaihowadi , nata 'omi 'ebe yaliyaya bwebwe'ana waloba .
43013018	“ Cigu gwae bewa geya 'abehega mabwaiyami weyahimi , ma hesiyage taiyawedi taudi yahesinuwana pwaidiya weyahidi yahehegwaegwae . Ma hesi Buki He'asisi 'oina hali loheya weyahina 'ihepwaila , 'ana moisa 'ilatu bwaibwaina tutaina 'igwae , ‘ Loheyainaina tauna 'ana ya'ebwa'ebwaeya , tauna tuwa loheyainaina nata 'imiya lohihila ma 'ilo'alehegau . ’
43013019	“ Ginauledi bewa yahepwaila pwaidiwa 'oimiya , ma 'oinega 'abwa tuta muliya 'oina silatuma , 'abwa wa'itadi ma wahemisaegau 'abehega taugu tuwa Loheyaiguina bewa yahehegwaegwae .
43013020	Moisa tuwa , 'abwa yahewasaegomi tomota 'oidiya , ma 'eguma taiya 'itagwala 'oimiya , beno tauna 'itagwala pwaiya 'oiguwa , ma wete 'itagwala 'agu tohewasaina 'oina . ”
43013021	Gwae bewa 'igwaenediya 'igumwala , ma nuwana 'igala madouna , 'oinega 'ana tomuliyaedi 'oidiya 'ihepwaila latuwa 'igwae , “ Yagwae moisa 'oimiya , nata 'oimiyega loheya 'aigeda 'itebaegau . ”
43013022	Nage 'oina tomuliyaedi mabwaiyadi nuwadi 'ihenainaida 'oinega mabwaiyadi sihe'ebu'ebubuna hilediya , weyahina geya sisanapu taiya weyahina 'idi Cinapwanaina 'oidiya 'ihehegwaegwae .
43013023	Tuwa 'ana tomuliyaina 'aigeda , tauna moisa 'iyana , Yesuina deina 'imiyana .
43013024	Eeta Saimoni Pita nimanega tomuliyainaina 'ihegwaeya 'igwae , “ Cuhesilala taiya weyahina 'ihehegwaegwae ? ”
43013025	Ma tomuliyaina tauna Yesu deina 'i'eno hilahila , Yesu 'ihegwaeya 'igwae , “ Cinapwana , taiya weyahina 'uhehegwaegwae ? ”
43013026	Coinega loheyaina 'enana Yesu 'ihemaiseya 'igwae , “ Cu'ita'ita nata 'eguma beledi yahisi ma 'wayahi 'oina yahepwasa ma ya'ebwae , tauna beno loheyainaina . ” Coinega Yesu beledi 'i'iuna 'i'eweya 'wayahi 'oina 'ihepwaseya ma Yudasa 'i'ebwaeya , tauna tuwa Saimoni Isakaliyota natuna .
43013027	Sauga nage 'oina Yudasa beledi 'i'eweya ma Seitani 'oina 'iluhuwa . Coinega Yesu Yudasaina 'ihegwaeya 'igwae , “ Culomwayamwayau ma 'ino paihowaina 'upaihowa . ”
43013028	Ma 'iyamo bodaedi , taudi mahetediyao simiyamiya , Yesuina 'ina gwaeina Yudasa 'oina geya sisanapu to'aha weyahina 'ihehegwaegwae .
43013029	Yudasaina tauna 'idi mane 'ana to'itayahina , 'oinega 'idi nuwatuhu 'abehega Yesu Yudasa 'ihegwaeya ma 'itauya guyaina weyahina ginaula 'igimwane , bo nuwana 'itautauya wewelohe 'oidiya ma 'idi mane 'i'ebwaedi .
43013030	Eeta Yudasa belediina 'i'aiya , ma 'ilomwayamwayauwa 'ilatuwa 'atamana . Beno nihuwana .
43013031	Yudasaina 'i'ebesinediya , ma Yesu 'ana tomuliyaedi 'ihegwaediya 'igwae , “ Taugu Loheyaiguina 'igu sauga 'ilatu pwaima , ma 'igu wasawasa 'ilatu , ma wete taugu Yehoba 'ina wasawasa ya'abilatuhe .
43013032	Cabwa nata 'oiguwega Yehoba sanina 'i'abi hanehe , ma wete Yehoba 'iboi 'oinega taugu sanigu 'i'abi hanehe mwayamwayauwe .
43013033	Natugwao , tuta 'i'iunamo taugu mahetemiu tamiyamiya . Ma 'abwa nata ya'ebesinegomi ma wabesegau . Ma hesi bewa tuwa yahegwaegomi gide mwalona meYudiya yahegwae 'esediya yagwae , ‘ Casainaina 'oina yatautauya , 'omi geya sowasowahimi ma 'oina watauyawa . ’
43013034	“ Coinega wete 'omi loina hauhauna bewa ya'ebwaegomi ma 'aigeda 'aigeda 'atemiyega wahelau hilegami . Ma wahelau hilegami gidemusa taugu yahehelauwegomi .
43013035	Ma 'oinega 'imi helauina tomota baibaiwadi si'ita , ma sisanapugomi 'abehega 'omi moisa 'agu tomuliyao . ”
43013036	Ma Saimoni Pita Yesu 'ihesilaleya 'igwae , “ Cinapwana , ta'eha 'uhaha'esa ? ” Coinega Yesu Saimoni 'enana 'ihemaiseya 'igwae , “ Sauga bewa 'oina geya sowasowahiu ma 'umuliyegau , ma hesi sauga 'inaonaoma 'oina 'abwa hesi 'umuliyegau 'asainaina 'oina yatautauya . ”
43013037	Ma Pita Yesu wete 'enana 'ihemaiseya , 'igwae , “ Cinapwana , to'aha weyahina sauga bewa 'oina geya'abwa yamulimuliyego ? Hesi 'uda sanapu yatagwalegauwa ma weyahiu ya'amasa . ”
43013038	Coinega Yesu 'igwae , “ Cino gwaeyedi geya yahemisaedi , ma hesi 'oiuwa yahepwaila dumwalu nata nihuwanega 'umwehihiyegau matoi , 'abwa muliyetega 'am'am 'idou . ”
43014001	Yesu wete 'ihegwaediya , 'igwae , “ Sahena nuwami sihehelahalaha , ma hesi Yehoba wahemisae ma wete taugu wahemisaegau .
43014002	Casainaina Tamagu 'oina 'imiyamiya hada baibaiwadi sitotoholo , 'oinega 'asainaina 'oina yatauya ma 'imi 'ebemiya ya'atububudi . Gwae bewa 'eguma geya moisa , geya'abwa wete 'oimiya yahehepwaile .
43014003	Ma 'eguma yatauya ma 'imi 'ebe miya ya'atububudi 'igumwala , nata yahilama yatoegomi ma tatauya gogoinaina 'oina yamiyamiya , ma 'omi wete 'oina wamiyamiya .
43014004	Cedainaina 'oinega yatautauya 'omi wasanapu pwaiya . ”
43014005	Ma Tomasi Yesu 'ihesilaleya 'igwae , “ Cinapwana , to 'eda 'oinega 'utautauya ? Togidega ma 'edainaina 'ada sanapu ? ”
43014006	Coinega Yesu Tomasi 'ihegwaeya 'igwae , “ Taugu 'eda , ma gwae moisa , ma wete yawasimi huhudi . Weyahina geya 'eta taiya sowasowahina ma Tamagu 'oina 'itauya 'eguma loheyainaina geya 'oiguwega 'itauya .
43014007	Taugu moisa wasanapu pwaigauwa ma Tamagu wete wasanapuya , 'oinega bewa tuwa Tamagu wasanasanapu ma wete 'ana 'ita wa'ita'ita . ”
43014008	Nage 'oina Pilipi Yesu 'ihesilaleya 'igwae , “ Cinapwana , Tamauina hede 'uhe'itemai . ”
43014009	Ma Yesu 'enana 'ihemaiseya 'igwae , “ Pilipi , sauga saliya hedadena 'oimiya yamiyamiya ma hesi geya 'usanapu tohogau . Taiyawedi 'omi wa'ita pwaigauwa , 'omi Tamagu wete wa'ita pwaiya . Coinega to'aha weyahina 'ugwaeya , ‘ Tamauina hede 'uhe'itemai ? ’
43014010	Bo nuwana geya wahemisaegau 'abehega taugu Tamagu 'oiguwa 'imiyamiya , ma taugu wete 'oina yamiyamiya . ” Coinega wete 'ihegwaediya 'igwae , “ Gwaeyedi yagwaenediya 'oimiya , taugu geya 'enagu . Ma hesi Tamagu tauna 'enana yagwaenediwa , weyahina tauna 'oiguwa 'imiyamiya ma 'oiguwega 'ipaipaihowa .
43014011	Coinega bewa tuwa wahemisaegau 'abehega taugu Tamagu 'oina yamiyamiya ma wete Tamagu tauna 'oiguwa 'imiyamiya . Ma 'eguma 'igu gwaeyedi geya wahehemisaedi , hede 'igu paihowaedi waiwaidi wanuwatuhudi ma 'oidiyega wahemisaegau .
43014012	Bewa tuwa 'oimiya yahepwaila dumwalu , 'eguma taiyawedi 'omi wahemisaegau nata paihowaedi waiwaidi yapaihowediya , 'omi wete gidemusa wapaihowa 'esedi . Ma wete tuta muliya 'oina 'imi paihowa waiwai hedadena wa'abi latuhedi , weyahina taugu yatautauya Tamagu 'oina .
43014013	Ma 'eguma to'aha nuwanuwami ma saniguwega wa'ahwanoi , nata ya'ebwaegomi , ma 'oinega Tamagu 'ana hepwatu 'iloba 'igu paihowega .
43014014	Ceguma to'aha nuwanuwami ma saniguwega wa'ahwanoi , nata taugu yapaihowa . ”
43014015	Coinega Yesu 'ana tomuliyaedi wete 'ihegwaediya 'igwae , “ Ceguma moisa wahelauwegauwa , 'igu loinao mabwaiyadi wahematamatanedi .
43014016	Ma wete Tamagu 'oina ya'ahwanoi ma 'ami tolema 'aigeda 'ihesumaneyama ,
43014017	tauna tuwa Yaluyaluwa moisa ma dumwadumwaluna . Ma 'oinega tauna 'oimiya 'imiya hataya . Mebale'u geya sowasowahidi ma Yaluyaluwanaina 'oina sitagwaledi , weyahina 'ana 'ita geya si'ita ma geya wete sisanapu . Ma hesiyage 'omi Tolemainaina wasanasanapu , weyahina sauga 'aigeda 'aigeda 'oidiya 'atemiya 'imiyamiya .
43014018	Ma hesiyage 'eguma ya'ebesinegomi , sahena 'imi nuwatuhu 'abehega wahesina sinageheya , weyahina nata yatauya 'abwa wete yalohihilama 'oimiya .
43014019	“ Ci'iunamo ma ya'ebesinegomi . Ma hesi mebale'u taudi geya sihemisaegau nata geya'abwa si'ita'ita hilegau . Ma hesiyage 'omi nata moisa wa'ita hilegau mayawasigu yamiyamiya . Beno 'oinega 'omi nata wete yawasi miyamiya hatayana 'oiguwega waloba .
43014020	“ Sabwelo nage nata 'oina 'abwa hesi wasanapugau 'abehega taugu Tamagu 'oina yamiyamiya , ma 'omi wete 'oiguwa wamiyamiya , ma taugu wete 'oimiya yamiyamiya .
43014021	Ma taiyawedi 'omi 'eguma 'igu loina wasanapudiya ma wahematamatanedi , 'omi moisa wahelauwegauwa . Coinega Tamagu 'omi nata wete 'ihelauwegomi , ma wete taugu nata yahelauwegomi , ma yaboi yahe'itaegau 'oimiya . ”
43014022	Sauga beno 'oina hali Yudasa , geya Isakaliyota natuna , Yesu 'ihegwaeya 'igwae , “ Cinapwana , to'aha weyahina 'abehega tauma 'oima 'uhe'itaego ma 'abehega mebale'u 'oidiya geya'abwa ? ”
43014023	Coinega Yesu loheyaina 'enana 'ihemaiseya 'igwae , “ Taiyawedi 'omi 'eguma wahelauwegau ma 'igu gwae wamuliyedi , nata Tamagu wete 'ihelauwegomi . Ma 'oinega tauna ba'idagu 'atauyawa 'oimiya ma 'omi ma tauma tamiya hegogona .
43014024	Ma taiyawedi 'omi 'eguma geya wahelauwegau 'omi geya 'igu gwae 'ana topaihowao . Ma hesi gwaeyedi wahesagohediya , taugu geya 'oiguwega , ma hesi Tamagu 'oinega , tauna 'ihesumanegauma .
43014025	Sauga bewa 'oina taugu ba'idamiu tamiyamiya 'oinega 'igu gwae bewa ya'ebwa'ebwaegomi .
43014026	Ma hesi sauga muliya 'oina 'abwa hesi tolemaina saniguwega Yehoba 'ihesumaneyama 'oimiya , tauna tuwa Yaluyaluwa Tabuna , nuwatuhu mabwaiyana 'ihe'itegomi ma wete 'igu gwaeyedi mabwaiyadi 'oimiya 'i'abi henuwatuhu yahigomi .
43014027	“ Ma hesi taugu sauga 'i'iunamo ma ya'ebesinegomi , 'oinega taugu tuwa 'igu nuwadaumwala 'oinega nuwadaumwala ya'ebwaegomi . Nuwadaumwala bewa geya gidemusa mebale'u 'oidiyega , 'oinega sahena nuwami sihehelahalaha bo 'atemi siyohoyoho .
43014028	“ Cigu gwae bewa wahesagoha pwaidiya , beno ‘ Nata yatauya , 'abwa wete yahilama 'oimiya . ’ Ma hesi 'omi 'eguma wahelauwegau , 'igu tauyaina Tamadaina 'oina weyahina wayaliyaya . Weyahina Tamadainaina tauna 'ihane sinegauwa .
43014029	“ Sauga bewa 'oidiya ginaulaedi yahepwaila pwaidiya 'oimiya , ma 'eguma sauga sinaonaoma 'oidiya ginaulaedi silatu , nata wa'ahwa moisaegau .
43014030	Nata geya'abwa wete sauga saliyana 'oimiya yahehegwaegwae , weyahina bewa tuwa mebale'u 'idi toloina galana 'itautauyama . Tauna geya sawasawahina ma 'ihewaiwai sinegau .
43014031	Ma hesi 'agu lohatoto Tamagu 'oinega sauga baibaiwana yapaipaihowadi , bewa 'oinega ma mebale'u sisanapugau 'abehega Tamagu yahelauweya . Tuwa tauna beno . Watoholo ma tatauya . ”
43015001	Coinega Yesu wete 'ihegwaediya 'igwae , “ Taugu 'aiwe huwahuwa moisa waini weyahina , ma Tamagu tauna topaihowa .
43015002	Lahagwao 'eguma geya sida huwa bwaibwaina nata tauna lahagwaowedi 'i'upwa yahuledi . Ma hesi lahagwaowedi 'eguma huwaidi bwebwe'adi nata moisa 'i'abi bwaibwainidi ma sihuwa bwaibwaina .
43015003	Comi wete gidemusa 'igu gwae 'oidiyega ya'abihe bwebwe'anegomiya .
43015004	Comi 'oiguwa wamiyamiya ma taugu wete 'oimiya yamiyamiya . Comi 'eguma geya'abwa 'oiguwa wamiyamiya nata geya'abwa huwaimi bwebwe'adi silagulagu . Ceda 'aigedanaina wete gide , 'eguma 'aiwe madouna laganao 'oinega simiyawasi nata laganaowedi geya huwaidi bwebwe'adi silagulagu .
43015005	“ Taugu gide 'aiwe 'aigeda madouna ma 'omi gide lahagwao . Coinega taiyawedi 'omi 'eguma 'oiguwa wamiyamiya nata huwaimi bwebwe'adi silagulagu . Weyahina taugu 'eguma geya , nata geya sowasowahimi ma paihowa bwebwe'adi wapaihowadi .
43015006	Coinega taiyawedi 'omi 'eguma geya'abwa 'oiguwa wamiyamiya , nata Tamagu 'oiguwega 'i'ewa yahulegomi ma wawelai . Gidemusa 'aiwe lagalaganao siwelawelai ma 'aiwe 'ala'alasidi 'oidiya sigabugabudi .
43015007	Ma hesi 'oiguwa 'eguma wamiyamiya , ma wete 'igu gwae 'oimiya simiyamiya , ma to'aha 'eguma nuwanuwami ma saniguwega wa'ahwanoi , nata tuwa wete walobadi .
43015008	Ma 'eguma moisa wamuliya bwaibwainigau , nata huwaimi bwebwe'adi silatu ma 'oidiyega tomota si'ita ma Yehoba sihepwatuwe .
43015009	Tamagu 'ihelauwegauwa madouna , 'oinega taugu wete yahelauwegomiya madouna , ma 'oinega 'igu helauina 'oina wada miyamiya .
43015010	Ma 'igu loinao 'eguma wete wamuliya bwaibwainidi nata 'omi wete 'igu helau 'oina wamiyamiya . Gide taugu Tamagu 'ina loinao yamuliya bwaibwainidiya , 'oinega 'ina helau 'oina yamiyamiya .
43015011	“ Beno tuwa tauna gidemusa yahegwaegomiya , ma 'oinega 'igu yaliyayega wayaliyaya ma nuwami mabwaiyana sibwebwe'ana .
43015012	Ma bewa 'igu loina 'oimiya ma 'aigeda 'aigeda wahelau hilegomi gidemusa yahehelauwegomi .
43015013	Ma taiya 'eguma 'iyanao weyahidi 'i'amasa , beno moisa helau madou hedadena .
43015014	Comi 'eguma 'igu loinao wagwahu bigadi 'omi moisa 'iyagwao .
43015015	Sauga bewa 'oinega ma 'ilagalaga geya'abwa wete ya'ahwa'ahwa topaihowaegomi . Weyahina topaihowa geya 'ilobwainedi ma 'idi 'inapwanao 'idi nuwatuhu sisanapudi . Ma hesi 'ilobwainegomiya bewa tuwa ya'ahwa 'iyaguwegomi , Weyahina to'aha gidemusa Tamagu 'oinega yahesagohediya , bo'iyage yahepwaila pwaidiwa 'oimiya .
43015016	“ Comi geya wahesinuwegau ma 'oimiya yahe'inapwana . Taugu hesiyage yahesinuwanegomiya ma 'abehega yahesumanegomi , wapaihowa , ma 'imi paihowaedi 'oidiyega huwaimi bwebwe'adi silatu , ma wete 'oimiya simiya hataya . Ma 'oinega to'aha nuwanuwami , ma saniguwega wa'ahwanoi , nata wete Tamagu 'i'ebwaegomi .
43015017	Ma yalohatotogomi 'abehega wahelau hilegomi . ”
43015018	Coinega Yesu wete 'ihegwaediya 'igwae , “ Mebale'u 'eguma silogwahategomi , wanuwatuhuyahi 'abehega taugu mwalona wete gide si'esegauwa .
43015019	Ma 'eguma mumugami tomiya bale'u gidemusa tomiya bale'u sihelauwegomi , weyahina sisanapuya 'abehega 'omi 'iyadiyao . Ma 'iyamo sauga bewa 'oina , 'omi yahesinuwane pwaigomiya , 'oinega mebale'u 'oidiyega ya'ewa yahulegomiya . Eeta 'omi geya wete mebale'u 'idi boda 'oidiya wamiyamiya . Beno huhuna 'oinega mebale'u silogwahategomiya .
43015020	“ Gwaeyedi ya'ebwaegomiya wanuwatuhuyahi pa'alidi , tutaina yagwaeya 'abehega geya 'eta topaihowa sowasowahina ma 'ina 'inapwana 'ihanesine . Weyahina taugu mwalona gide silo'alehegauwa , 'oinega 'omi nata wete gide silo'alehegemi . Ma 'eguma mwalona 'igu gwae sida muliyaediya , 'omi wete gide 'imi gwae nata simuliya .
43015021	Ginaulaedi galadi bewa nata 'oimiya sipaihowadi weyahina 'omi 'igu bodao , ma wete tauna 'ihesumanegauma geya sisanapu .
43015022	Ma 'eguma mwalona geya'abwa 'oidiya yatautauya ma 'oidiya yahehepwaila , geya'abwa wete 'idi pui 'oidiya sida miyamiya . Ma hesi yatauya pwaiya 'oidiya ta wete yagwae pwaiya 'oidiya . Coinega geya sowasowahidi ma 'idi puiyedi weyahidi sigwae hila .
43015023	Ma taiyawedi 'eguma silogwahategau , bodaedi beno taudi wete Tamagu silogwahateya .
43015024	“ Ma wete 'eguma mwalo geya'abwa 'igu paihowa waiwaidi matadiya yada paipaihowadi , beno geya 'idi puimo . Ma hesi paihowaedi yapaihowa pwaidiya 'oidiya , paihowaedi geya 'eta taiya gide 'ida paihowa 'esediya . Ma paihowaedi si'ita pwaidiya , ma hesi Tamagu ma taugu tuwa silogwahatemaiya .
43015025	Ma 'idi paihowa galadiyedi silatu bwaibwaina weyahina Buki He'asisi 'oina 'ihepwaila 'igwae , ‘ Silogwahategauwa geya huhunamo . ’
43015026	“ Comi nata 'ami tolema Tamagu 'oinega yahesumaneyama . Tauna Yaluyaluwaina , gwae moisa huhuna . Tauna nata 'ihetohepwaila weyahigu .
43015027	Ma wete 'omi weyahigu wahetohepwaila . Weyahina 'omi 'igu paihowa hauhau 'ebe hegaina eema 'ana siga bewa , 'omi mahetegwao . ”
43016001	Yesu 'ana tomuliyaedi wete 'ihegwaediya 'igwae , “ Ginaulaedi yagwaenediya 'oimiya ma 'oinega geya'abwa 'oiguwega wabe'ube'u .
43016002	Weyahina 'abwa nata hada tapwalolo 'oidiyega sipa'igomi , ma wete tuta sinaonaoma 'oidiya taiyawedi silohe'amasigomi nata taudi 'idi nuwatuhu 'abehega ginaula bwebwe'ana sipaipaihowa Yehoba 'ina 'ebe yaliyaya .
43016003	Cidi paihowaedi galadi nata 'oimiya sipaihowadi weyahina Tamagu ma taugu geya sisanapumai .
43016004	Ginaula bewa yahepwailediwa , ma 'eguma sauganaina silatu , nata wanuwatuhu hila 'abehega ginaulaedi 'oimiya hepwailediya . ” Coinega wete 'ihegwaediya 'igwae , “ Ginaulaedi bewa mwalona geya yahepwaila nugetedi 'oimiya , weyahina sauga baibaiwana 'oidiya taugu ba'idamiu .
43016005	Ma hesi 'i'iunamo ma ya'ebesinegomi ma yatauya tauna 'ihesumanegauma 'oina , 'oinega ginaulaedi yahehepwailedi 'oimiya . Bewa tuwa nata ya'ebesinegomi ma hesi geya 'eta taiya 'ida hesilalegau nuwana 'ida gwae , ‘ Cinapwana , ta'eha 'utautauya ? ’
43016006	“ Ma ginaulaedi yagwaenediya 'oimiya weyahidi wanuwagala madouna .
43016007	Ma hesiyage bewa yagwae moisa 'oimiya 'abehega bwebwe'ana 'oimiya 'eguma ya'ebesinegomi . Weyahina 'eguma geya'abwa ya'ebe'ebe sinegomi , nata geya'abwa wete Tolemaina 'itautauyama 'oimiya . Ma hesi 'eguma ya'ebesinegomi ma yatauya , nata 'ami Tolemaina yahesumaneyama 'oimiya .
43016008	Ma tutaina 'eguma 'itauyama 'oimiya , nata ginaula 'etoi mebale'u 'ihe'itadi ma sisanapudi . Ginaulaedi beno taudi , paihowa galadi , ma paihowa bwebwe'adi , ma wete heyatala weyahidi .
43016009	“ Ma tutaina 'eguma 'ihe'itadi ma geya sihemisaegau , tomotaiyedi taudi ginaula galadi 'adi topaihowao moisa .
43016010	Ma wete tauna nata mumuga bwebwe'ana 'ihe'itegami , weyahina taugu yatautauya Tamagu 'oina ma geya'abwa wete wa'ita'ita hilegau .
43016011	Tolemaina tauna nata wete mebale'u bwa'omatana 'ihe'itadi ma 'oinega mebale'u sisanapu 'abehega bwa'omatana 'itauya pwaima bale'uwa . Weyahina bale'uina 'ana toloinaina 'ina paihowa galadi 'oidiyega 'ana heyatala 'iloba pwaiya .
43016012	“ He'ita baibaiwa hedadedi simiyamiya , ma hesi nata geya'abwa yahehepwailediwa sauga bewa 'oina , weyahina geya sowasowahimi ma wasanapudi .
43016013	Ma hesiyage 'abwa nata Yaluyaluwa Tabuna 'itauyama 'abwa hesi tauna 'ihanugetegomi ginaula mabwaiyana 'ausaladi 'oidiya . Tauna nata geya'abwa 'ina loina 'oinega 'iloiloina , ma hesiyage to'aha gidemusa Tamagu 'oinega 'ihesagoheya nata 'oidiyega 'iloina . Ma wete nata 'ihegwaegomi to'aha 'abwa sauga sinaonaoma 'oidiya silatu .
43016014	Tauna nata wete 'igu sonogega 'ihe'itegomi ma 'oinega sanigu wa'abi hanehe .
43016015	Ma to'aha gidemusa Tamagu 'ina 'ebe loinao , mabwaiyana taugu 'igu 'ebe loinao . Beno 'oinega yagwaeya 'abehega 'igu sonogega 'ihe'itegomi . ”
43016016	Coinega Yesu wete 'ihegwaediya 'igwae , “ Sauga 'i'iunamo ma geya'abwa wa'ite'itegau . Ma sauga 'i'iunamo 'oina 'abwa wete wa'ita hilegau . ”
43016017	Coinega tomuliyaedi tupwadi sihegwae hilediya sigwae . “ Togidega 'ina gwaeina 'ana sanapu , weyahina 'igwaeya 'abehega sauga 'i'iunamo 'oina ma 'i'ebe sinegita ma wete sauga 'i'iunamo 'oina 'abwa wete ta'ita hila ? Ma wete 'igwaeya 'abehega 'itautauya Tamana 'oina .
43016018	Coinega to'aha sauga 'i'iuna 'ana sanapu ? ” Ma tomuliyaedi sigwae , “ Cinamuge , geya tasanapu to'aha weyahina 'ihehegwaegwae . ”
43016019	Eeta Yesu 'ana tomuliyaedi 'idi nuwatuhu 'isanapuya , 'oinega 'ihegwaediya 'igwae , “ To'aha weyahina wahehegwaegwae ? Bo nuwana yahegwaegomiya 'abehega sauga 'i'iunamo ma ya'ebesinegomi 'abwa wete sauga 'i'iunamo 'oina wa'ita hilegau weyahina wahehegwaegwae , 'awa ?
43016020	Ma hesiyage bewa yahegwae bwaibwainigomi 'abehega 'abwa nata ma'imi nuwagala weyahigu wadou . Ma tomiya bale'u nata 'igu tauya weyahina siyaliyaya . Ma hesiyage 'imi nuwa galaedi nata sauga sinaonaoma 'oidiya 'i'abibui ma wayaliyaya .
43016021	Tuwa gide 'eguma wahine 'ina tuta henatuna 'oina , nata ma'ina nuwagala weyahina muya 'iloba . Ma tutaina 'eguma 'ihenatuna , muya mabwaiyana 'inuwenaide , ta 'iyaliyaya tuwa , weyahina gwama 'i'ahala pwaiya .
43016022	Coinega 'omi wete gide , sauga bewa 'oina ma'imi nuwagala . Ma tutaina 'eguma yahilama 'oimiya ma wa'itegau , nata weyahigu wayaliyaya madouna . Yaliyayaina nata geya'abwa 'eta taiya 'i'ewa'ewa yahuledi 'oimiyega .
43016023	Ma tuta nage 'oina geya'abwa 'eta to'aha weyahidi wahehesilalegau , ma moisa hesi saniguwega Tamagu 'oina ginaulinaina weyahina wa'ahwanoi , nata tuwa 'i'ebwaegomi .
43016024	Comi mwalo ta bewa 'oina saniguwega geya 'eta to'aha weyahina wada 'ahwanoiya . Coinega bewa tuwa 'eguma 'eta to'aha nuwanuwami , wa'ahwanoi ma 'i'ebwaegomi , ma 'oinega wayaliyaya moisa . ”
43016025	Coinega Yesu wete 'ihegwaediya 'igwae , “ Ginaulaedi gwae hegehegedi 'oidiyega yahepwaile pwaidiwa 'oimiya . Ma hesi sauga sinaonaoma 'oidiya nata geya'abwa wete gwae hegehegedi 'oidiyega yahehegwaegomi , ma hesiyage nata Tamagu weyahina 'abwa hesi yagwae hapwesa bwaibwaina 'oimiya .
43016026	Ma sauga nage 'oina nata 'omi saniguwega Tamagu 'oina wa'ahwanoi , taugu nata geya'abwa weyahimi ya'ahwa'ahwanoi ,
43016027	weyahina Tamagu 'ihelauwe pwaigomiya . Cina helauina huhuna weyahina 'omi wahelauwegauwa , ma wete wahemisaegauwa 'abehega taugu Yehoba 'oinega yatauyama .
43016028	Ta moisa tuwa beno , taugu Tamagu 'oinega yatauyama ma bale'u bewa 'oina yamiyamiya . Coinega bewa tuwa bale'u ya'ebe'ebesine ma yalolohihila Tamagu 'oina . ”
43016029	Coinega 'ana tomuliyaedi sihegwaeya sigwae , “ Cinapwana , bewa tuwa 'oima 'ugwaelatu bwaibwaina , weyahina geya gwae hegehegedi 'oidiyega 'ugwae .
43016030	Coinega bewa tuwa 'asanapu bwaibwainigowa 'abehega 'owa moisa ginaula mabwaiyana 'usanapudiya . Coinega bewa tuwa geya'abwa wete 'ahehesilala hilago , weyahina 'ima nuwatuhu mabwaiyadi 'usanapu pwaidiya . Beno 'oinega 'ahemisaegowa 'abehega 'owa moisa Yehoba 'oinega 'utauyama . ”
43016031	Coinega Yesu wete 'ihegwae hilediya 'igwae , “ Bewa tuwa 'abwa hesi wahemisaegauwa , 'awa ?
43016032	Ma hesiyage wada sanapu 'abehega tuta 'inaonaoma 'oina , bo nuwana tagwae tuta bewa 'ilatu pwaima , ma mabwaiyami waliya sawala 'imi 'asa 'oidiya ma yaboigumo 'ebwa yamiyamiya . Ta geya 'abehega moisa yaboigumo , weyahina Tamagu ba'idagu 'amiyamiya .
43016033	Gwae bewa ya'inanediwa 'oimiya ma 'oiguwega wanuwa daumwala . Ma hesiyage 'imi miya gogo gabulena 'oina nata 'igala . Ma hesiyage wa'atepatu , weyahina taugu gogo gabulena 'ana loina mabwaiyana yahewaiwai sinediya . ”
43017001	Gwae bewa Yesu 'igwaenediya 'igumwala , ma 'i'ita haneya galewa ma 'i'ahwanoiya , 'igwae , “ Tamagu , bewa tuwa 'igu tuta 'ilatu pwaima ma taugu tuwa natuina sanigu 'u'abi hanehe ma 'oinega taugu wete saniu ya'abi hanehe .
43017002	Weyahina loina mabwaiyana tomota weyahidi 'u'ebwaya pwaigauwa ma taugu yawasidi miyamiya hatayana baibaiwadi ya'ebwaedi , tomotaedi 'u'ebwaegauwa 'oidiya .
43017003	Yawasiina miyamiya hatayana bewa gidemusa 'ina 'eda : Ceguma tomota sisanapugo 'abehega 'owa moisa Yehoba , ma wete 'eguma sisanapugau 'abehega taugu To'abiheteguina 'owa 'uhesumanegauma .
43017004	Gogo gabulena bewa 'oina saniu ya'abi hanehe pwaiya , weyahina paihowaedi 'u'ebwaegauwa yapaihowa pwaidiya .
43017005	Coinega Tamagu , bewa tuwa matauwa sanigu 'u'abi hanehe , gidemusa mwalona tuwa 'owa ma taugu 'ida wasawasaina , muliyetega 'abwa gogo gabulena 'ilatuma .
43017006	“ Tamagu , mumugau mabwaiyana yahe'ita pwaidiya taudi tomotaedi gogo gabulena 'oina 'u'ebwaegauwa 'oidiya . Ma wete 'enau mabwaiyana si'obigaiya , weyahina tomotaedi 'owa 'u'ebwaegauwa .
43017007	Ginaulaedi mabwaiyadi 'u'ebwaegauwa sisanapu pwaidiya 'abehega mabwaiyadi 'owa 'oiuwega sitauyama .
43017008	Weyahina gwaeyedi 'u'ebwaegauwa yahe'ita pwaidiya ma wete sihemiseya . Coinega sisanapu bwaibwainigauwa 'abehega 'owa moisa 'oiuwega yatauyama ma wete sihemisaegauwa 'abehega 'owa 'uhesumanegauma .
43017009	Coinega bewa tuwa weyahidi ya'ahwa 'ahwanoiwa 'oiuwa . Ta geya 'abehega mebale'u weyahidi , ma hesi tomotaedi taudi 'u'ebwaegauwa weyahidi , weyahina taudi 'ino tomotaiyao .
43017010	Weyahina to'aha gidemusa 'oiguwa simiyamiya , 'owa mabwaiyana 'ino 'ebeloinao . Ma wete 'owa to'aha gidemusa 'oiuwa simiyamiya , mabwaiyana taugu 'igu 'ebeloinao , ma 'oidiyega sanigu 'ihemadou pwaiya .
43017011	Sauga 'i'iunamo ma yalohihilawa 'oiuwa , nata geya'abwa bale'u bewa wete 'oina yamiyamiya . Ma hesiyage tomotaedi taudi 'u'ebwaegauwa nata tuwa bale'u bewa 'oina simiyamiya . Tamagu , 'owa moisa saniu hehe'asisiyanaina , 'oinega bewa tuwa ya'ahwa'ahwanoi 'oiuwa ma tomotaedi 'owa 'ino waiwai 'oinega 'u'itayahidi ma 'oinega siheboda 'aigeda , tuwa gide 'owa ma taugu huhunida 'aigeda .
43017012	“ Weyahina tutaina taugu mahetediu , 'owa 'ino waiwai 'oinega ya'ita'ita yahidi . Waiwaiina 'owa 'u'ebwaegauwa 'oinega ya'ita'ita yahidi . Ma Tamagu , bo'iyage 'usanapu pwaiya beno tomotaedi 'u'ebwaegauwa , geya 'eta taiya 'oidiyega yahe'waihi . Beno tuwa loheyaina 'ino buki 'oina lele 'imiyamiya 'abehega tauna 'i'waiha , loheyainaina 'iboinamo 'ihesilae .
43017013	“ Ma hesiyage taugu 'i'iunamo ma yahilawa 'oiuwa , ma 'igu gwaeyedi yagwaenediya 'igu tomotaiyao gogo gabulena 'oidiya , ma 'oinega 'igu yaliyayega sida yaliyaya madouna .
43017014	Cino gwaeyedi ya'ebwaya pwaidiya , ma hesiyage mebale'u 'ino tomotaedi silogwahatediya . Weyahina taudi mebale'u 'idi boda geya 'oina simiyamiya . Taugu tuwa wete gidemusa mebale'u geya 'idi boda 'oina yamiyamiya .
43017015	Ma geya 'abehega ya'ahwa'ahwanoi ma bale'uwega 'u'ewa yahuledi , ma hesi nuwanuwagu ma 'abehega togalaina 'oinega 'u'ahu su'wasu'wanidi .
43017016	Taudi geya mebale'u 'idi boda 'oina simiyamiya , gide wete taugu .
43017017	Taudi weyahidi ya'ahwa'ahwanoi 'oiuwa ma 'ino gwae moisanega 'u'abihe bwebwe'anidi ma 'oinega 'ino bodao 'ehaudi taudi .
43017018	Tuwa gidemusa 'owa 'uhesumanegauma bale'u bewa 'oina 'oinega taugu wete gidemusa tomotaedi yahesumanedi tomiya bale'u 'oidiya .
43017019	Tomotaedi weyahidi yatagwalegauwa 'oiuwa ma 'oinega sauga 'inaonaoma 'oina taudi wete sitagwaledi moisa 'oiuwa .
43017020	“ Tamagu , geya 'abehega taudi siboi weyahidi ya'ahwa 'ahwanoiwa , ma hesiyage taudi 'abwa nata 'idi gwae 'oidiyega sihemisaegau , taudi wete weyahidi ya'ahwa 'ahwanoiwa .
43017021	Ya'ahwa'ahwanoi 'oiuwa ma 'abehega mabwaiyadi sida heboda 'aigeda 'oida , gide 'owa ma taugu 'aigeda tuwa . Ma 'oinega mebale'u sihemisaegau 'abehega 'owa moisa 'uhesumanegauma .
43017022	Mwalona 'ino wasawasaina bwebwe'anaina 'u'ebwaegauwa , taudi wete gide ya'ebwae pwaidiya , ma 'oinega mabwaiyadi sida heboda 'aigeda . Gidemusa 'owa ma taugu 'aigeda .
43017023	Taugu moisa 'oidiya yamiyamiya ma 'owa wete gide 'oiguwa 'umiyamiya , ma 'oinega sida heboda 'aigeda bwaibwaina . Ma 'oinega mebale'u si'itadi ma sida sanapugau 'abehega 'owa moisa 'uhesumanegauma . Ma wete sisanapugo 'abehega moisa 'uhelauwediya gidemusa 'uhelauwegauwa .
43017024	“ Tamagu , tomotaedi 'u'ebwaegauwa , nuwanuwagu ma 'asainaina 'oina yatautauya taudi wete 'asainaina 'oina mahetegwao 'ada miyamiya ma 'oinega 'igu wasawasaina 'u'ebwaegauwa nage 'oina si'ita . Weyahina muliyetega ma bale'u bewa 'upaihoweya , taugu 'uhelauwe nugetegauwa .
43017025	“ Tamagu , 'owa moisa bwebwe'au . Ma hesiyage mebale'u geya sisanapugo , yaboi hesi yasanasanapugo . Ma wete tomotaedi sisanapugauwa 'abehega 'owa 'uhesumanegauma .
43017026	Coinega mumugau yahe'ita pwaiyeya 'oidiya , ma 'abwa nata wete yahe'ite hiladi , ma 'oinega 'ino helauina 'ateguwa 'imiyamiya taudi 'atediya wete gidemusa 'ida miyamiya , ma taugu wete 'oidiya yada miyamiya . ”
43018001	Yesu 'ina 'ahwanoi mulina , ma'ana tomuliyao sitauya papali 'aigeda sanina Kidiloni we'ahina sihabaleya , ma Olibe tanohina 'oina siluhuwa .
43018002	Ma Yudasaina totebaina tupwaina 'isanapu bwaibwainiya . Weyahina sauga baibaiwana Yesu ma'ana tomuliyao 'oina sitautau .
43018003	Coinega Yudasa tolo'alehaowedi ba'idanao sinao tupwaina 'oina , ma'idi wodam ma mayale , ma wete ma'idi gwegwe 'aleha . Ma tolo'alehaowedi 'adi tohewasao taudi topwaoli ma Palisiyao .
43018004	Ma hesi Yesu ginaula mabwaiyadi 'isanapu nugetediya to'aha nata 'oina 'ilatu . Coinega Yesu 'inaowa tolo'alehaedi 'oidiya ma 'ihesilalediya 'igwae , “ Taiya wa'ebe'ebese ? ”
43018005	Ma taudi sigwae , “ Caigeda Nasaleta loheyaina , sanina Yesu . ” Coinega Yesu 'ihegwae hilediya , “ Taugu ! ” Ma totebaina tolo'alehaowedi ba'idadiu sitohotoholo .
43018006	Sauga nage 'oina tutaina Yesu 'igwaeya , “ Taugu , ” beno 'oina tolo'alehaedi tupwana sihutu hila ma sibe'uwa bale'uwa .
43018007	Muliyetega tolo'alehaedi bale'uwega sitoholo hila , ma Yesuina wete 'ihegwae hilediya 'igwae , “ Taiya wa'ebe'ebese ? ” Coinega taudi sigwae , “ Nasaleta loheyaina 'aigeda , sanina Yesu . ”
43018008	Coinega wete 'ihegwae hilediya 'igwae , “ Nige yahegwae pwaigomiya , taugu . Ma 'eguma taugu moisa wabesebesegau , hede 'agu tomuliyaowedi bewa watagwaledi ma sitauya 'idi 'asa . ”
43018009	Yesu gwae bewa 'i'inaneya ma 'oinega 'ina 'ahwanoiina Tamana 'oina 'ana moisa 'ilatu bwaibwaina , tutaina 'igwae , “ Tamagu , loheloheyaowedi 'u'ebwaegauwa geya 'eta taiya 'oidiyega yahe'waihi . ”
43018010	Ma Saimoni Pita Yesu deina 'itotoholo 'ina 'elepa 'aleha tolobwanega 'ilisi 'eweya , ma Topwaoli Madouna 'ina topaihowa tenana 'ebeulega 'i'upwa yahuleya . Topaihowaina sanina Maleko .
43018011	Coinega Yesu Saimoni Pita 'ihegwaeya 'igwae , “ Cino 'elepa 'aleha 'ana 'ebe laguwa 'ulagu hila , sahena 'agu muya biyoina 'usu'wasu'wani . Weyahina biyo bewa Tamagu 'i'ebwaegauwa ma 'abehega yanuma . ”
43018012	Nage 'oina tolo'alehaowedi ma'idi tohanugetao ma wete meYudiya 'idi hewahewaliyao Yesu si'abi yahiya ma nimana sipaiya .
43018013	Nugeta sitauyeya Anasa 'ina hada . Anasa tauna Kaiyapa bwahiyana . Bolime nage 'oina Kaiyapaina tauna topwaoliyao 'idi taubada madouna .
43018014	Tauna tuwa Kaiyapaina mwalona meYudiya 'ihegwaediya 'abehega 'ilobwaineya ma loheya 'aigeda tuwa 'i'amasa tomota mabwaiyadi weyahidi .
43018015	Coinega Yesu sitoeya ma 'ana tomuliya 'eluwa boda simuliyedi . Taudi Saimoni Pita ma wete 'aigeda tomuliya tauna Topwaoli Madouna 'iyana . Coinega boda ba'idadiyao siluhuwa Topwaoli Madouna 'ina hada .
43018016	Pita hesiyage geya 'iluhu hadai , 'atamana 'itotoholo . Muliyetega tomuliyaina tauna tuwa Topwaoli Madouna 'iyanaina 'ilatuwa , ma wahine 'aigeda tauna 'ahwa'eda 'ana to'itayahina 'ihegwaeya ma 'abehega Pita 'oina 'itagwala ma 'iluhu hadai . Coinega wahineina Pita 'itagwaleya ma 'iluhuwa hadai .
43018017	Nage 'oina wahineina Pita 'ihegwaeya 'igwae , “ Cowa nuwana Yesu 'ana tomuliya 'aigeda , 'awa ? ” Ta Pitaina 'imwehihiya 'igwae , “ Ciya , taugu hene geya ! ”
43018018	Ma sauga nage 'oina gogagogai 'ana tuta , 'oinega topaihowa ma tolo'alehaedi 'aiwe sihataliya ma 'oina simwaimwailu . Coinega Pitaina 'i'itediya simwaimwailu , ta wete tauna 'iluhuwa 'oidiya , ma mahetenao simwaimwailu .
43018019	Nage 'oina Topwaoli Madouna Yesu 'ihesilaleya 'igwae , “ Taiyawedi taudi 'a tomuliyaowedi ? Ma wete togidega 'uhehe'ita 'esedi ? ”
43018020	Coinega Yesu Topwaoli Madouna 'enana 'ihemaiseya 'igwae , “ Sauga mabwaiyana 'oidiya 'atamana ta hada tapwalolo 'oidiya ta Yehoba 'ina Hada He'asisi solana yahehe'ita . Coinega meYudiya mabwaiyadi 'igu he'ita sihesagohediya ta sisanapudiya . Weyahina 'igu he'ita geya yada dahweya . Tuta mabwaiyana tomota matadiya yahehe'ita .
43018021	Coinega to'aha weyahina taudi geya 'oidiya wahesilala ? Weyahina 'igu gwae mabwaiyadi taudi sihesagoha pwaidiya to'aha 'igu hegwaegwae 'oidiya mabwaiyana sisanasanapudi . ”
43018022	Yesu 'ina hemaisao 'ihepwailediya 'igumwala , 'oinega 'aigeda tolo'aleha deina 'itoholo ma nimana 'oinega Yesu 'i'ahu nahenaheya , ma 'ihegwaeya , 'igwae , “ Taiya 'owa nige Topwaoli Madouna 'oina bewa gidemusa 'ugwae 'esa ? ”
43018023	Coinega Yesu loheyaina 'enana 'ihemaiseya , 'igwae , “ Ceguma moisa 'usanapuya 'abehega yagwae puiya , bewa tuwa 'igu gwae puiina 'ugwae latuhe . Ma 'eguma 'igu gwae bwebwe'adi , to'aha weyahina 'u'ahu nahenahegauwa ? ”
43018024	Coinega Anasa Yesu ma'ana pai 'ihesumane hileya ma 'ilohihila Topwaoli Madouna 'oina , sanina Kaiyapa .
43018025	Ma Pitaina 'abwa 'aiweina 'oina 'imwaimwailu bodaedi mahetediu ma sihesilaleya sigwae , “ Cowa nuwana 'aigeda bewa loheyaina 'ana tomuliya , 'awa ? ” Ma Pitaina wete 'imwehihi hila 'igwae , “ Ciya , taugu hene geya . ”
43018026	Coinega Topwaoli Madouna 'ina topaihowa 'aigeda , tauna mwalo Pita loheyaina 'aneyage tenana 'i'upwe'upweya 'ina susu 'aigeda , 'ihegwaeya Pitaina 'igwae , “ Cowa nuwana mahetena Olibe tanohina 'oina ya'itegomiya mwalo , 'awa ? ”
43018027	Ta Pitaina wete 'imwehihi hila 'igwae , “ Ciya , geya . ” Tuwa beno ma 'am'am loheyana 'idouwa .
43018028	Coinega Yesu Kaiyapa 'ina hadega sitoehileya ma sitauyeya toloina madouna tauna Loma loheyaina sanina Pailato 'ina hada 'oina . Silatuwa ma gona 'i'adaleya . Coinega meYudiyaedi geya sawasawahidi ma toloinaina 'ina hada 'oina siluhu . Weyahina mumugadi 'eguma nuwanuwadi ma Hataona Guyaina si'ai , geya'abwa meLoma 'idi hada 'oina siluhuluhu , beno taudi 'idi he'asisi .
43018029	Beno 'oinega Pailato 'ilatuwa 'atamana ma 'ihesilalediya 'igwae , “ Togidega 'imi nuwatuhu loheya bewa 'ana he'ewa weyahina , hana wagwae ma yahesagohe . ”
43018030	Coinega meYudiyaedi sihemaiseya sigwae , “ Loheya bewa 'eguma moisa geya 'ina puimo , geya'abwa wete 'atoetoeyama 'oiuwa . ”
43018031	Ma Pailatoina wete 'ihegwae hilediya 'igwae , “ Hede 'omi wanaoma watoe ma watauye nobwa waboi 'imi loina 'oidiyega waheyatalae . ” Coinega meYudiyaedi sigwae , “ Geya 'eta wete 'ama tagwala ma 'eta taiya 'ina 'amasa weyahina 'aloina ma 'alohe'amasi . ”
43018032	Gwae bewa 'ilatuwa ma 'oinega Yesuina 'ina gwaeina 'ina 'amasa weyahina 'ana moisa 'ilatu bwaibwaina , beno mwalona 'igwaeya togidega nata 'i'amasa 'esa .
43018033	Coinega Pailato 'iluhu hila 'ina 'ebe miyaina 'oina ma Yesu 'ibwauweya 'iluhuwa ma 'ihesilaleya 'igwae , “ Cowa moisa meYudiya 'idi kini ? ”
43018034	Coinega Yesuina Pailato 'enana 'ihemaiseya 'igwae , “ Cino hesilalaina 'owa tuwa 'uboi 'oiuwega bo 'eta taiyawedi weyahigu sihegwaegwaeya 'oiuwa ? ”
43018035	Ma Pailato 'igwaeya , “ Cino nuwatuhu 'abehega taugu Yudiya loheyaina ? Cowa hene 'uboi 'ino bodao ma'idi topwaoli 'idi babadao sitoegoma , 'oinega 'uhepwaila bwaibwaina to'aha 'ino pui ? ”
43018036	Ma Yesu 'igwaeya , “ Bale'u bewa taugu geya 'igu 'ebeloina . Weyahina taugu 'eguma moisa bale'u bewa 'igu 'ebeloina , 'agu tomuliyaedi sawasawahidi ma weyahigu silosabilau ma meYudiya geya'abwa si'abi'abi yahigau . Ta moisa tuwa , bale'u bewa taugu geya 'igu 'ebeloina . ”
43018037	Coinega Pailatoina Yesu wete 'ihesilala hileya 'igwae , “ Cabehega 'owa 'aigeda kini ? ” Ma Yesu 'igwae , “ Beno tuwa 'ugwae pwaiya , weyahina yali'uma ta bale'u bewa 'oina yatauyama ginaula bewa weyahina , ma 'oinega sanapu moisa weyahina yahetohepwaila , ma taiyawedi 'eguma sanapu moisaina sihemisae ma si'abiyahi , taudi beno 'enagu 'ana tohesagohao moisa . ”
43018038	Coinega Pailatoina wete Yesu 'oina 'ihesilala , 'igwae , “ To'aha sanina sanapu moisa ? ” Pailato 'ihesilala 'igumwala , ma 'ilatuwa 'atamana , ta meYudiyaedi 'ihegwaediya 'igwae , “ Loheya bewa geya 'eta wete pui 'oinega yaloba .
43018039	Ma hesiyage 'omi tuta mabwaiyana 'oidiya mumugami ma 'abehega Hataona Guyaina 'aigeda 'aigeda 'adi tuta 'oidiya , deli 'adi tomiya 'oidiyega 'aigeda loheya yalihasi weyahimi . Coinega togidega 'imi nuwatuhu , meYudiya 'imi kini bewa 'oimiya yalihasi ? ”
43018040	Coinega bodaedi mabwaiyadi si'apu lagata ma 'enadi madounega sigwaeya , “ Geya , tauna sahena 'ulihalihasi , nuwanuwama Balabasa hesi 'ulihasi weyahima . ” ( Balabasaina tauna toyagaha . )
43019001	Coinega Pailato Yesu 'itoeya 'inaowa 'ina tolo'alehaedi 'i'ebwaediya ma gulahega sisapiya .
43019002	Muliyetega tolo'alehaedi talitali si'eweya , Yesu 'ana talatala sipaihoweya , ma Yesu debana silaguya . Cabwa wete 'aigeda 'ale'o wasawasa bwehabwehalina si'eweya ma sihe'oteya .
43019003	Coinega sinaowa deina ma sigwae lotuyaneya , sigwae , “ MeYudiya 'idi kini yo , yauwedo . ” Ma wete nimadiyega sisapiya .
43019004	Ma Pailato 'ilatu hila ma bodaedi 'ihegwaediya , 'igwae , “ Loheya bewa yatoeyama 'oimiya , ma waboi matamiyega wa'ita ma wasanasanapu 'abehega geya 'eta wete pui 'oinega yaloba toho . ”
43019005	Coinega Yesu ma'ana talatala , ma wete ma'ana 'ale'o wasawasa bwehabwehalina 'ilatuwa 'atamana , ma Pailatoina wete bodaedi 'ihegwaediya 'igwae , “ Bewa tauna loheyainaina wa'ita ! ”
43019006	Nage 'oina topwaoliyao 'idi 'inapwanao ma wete 'idi topaihowao Yesu si'iteya , 'oinega 'enadi madounega sibwauwa , sigwae , “ Kelose 'oina watutu hepa'ine ! ” Coinega Pailatoina 'ihegwaediya , 'igwae , “ Hede 'omi wanaoma watoe watauye ma watutu hepa'ine , weyahina taugu geya 'eta 'ina pui yaloba toho . ”
43019007	Coinega meYudiyaedi sigwae , “ Tauma 'ima loina 'abehega bewa tuwa 'ida 'amasa . Weyahina 'i'abowa 'abehega tauna Yehoba natuna . ”
43019008	Cidi gwaeina Pailato 'ihesagoheya eeta 'imatauta madouna .
43019009	Coinega Yesu 'itoehileya ma siluhuwa 'ina hada 'oina , ma 'ihesilaleya 'igwae , “ Cowa ta'ehega 'utauyama ? ” Ma hesiyage Yesuina geya 'eta to'aha 'igwaene .
43019010	Coinega Pailatoina wete 'ihesilala hileya 'igwae , “ To'aha weyahina 'igu hesilala geya 'uhemaisa ? Geya 'usanapu 'abehega taugu sawasawahigu ma yaloinaego ? Ceguma yagwae silihasigo , nata wete lihasa 'uloba , ma 'eguma yagwae silohe'amasigo , nata wete tuwa silohe'amasigo . ”
43019011	Ta Yesu Pailato 'ihegwaeya 'igwae , “ Geya 'eta wete 'ino loina 'oiguwa 'imiyamiya , 'eguma Yehoba geya 'oiuwa 'itagwala . Ma hesiyage 'uda sanapu 'abehega loheyaina tauna 'ihe'ebwayaegauma 'ino loina 'oina , 'ina pui gala hedadena , 'abwa 'owa 'ino pui . ”
43019012	Pailatoina Yesu 'ina gwae gidemusa 'ihesagoha 'eseya , 'oinega nuwanuwana madouna Yesu 'ilihasi . Ma hesiyage meYudiyaedi geya nuwadi , 'oinega mabwaiyadi 'enadi madounega sigwaeya , “ Yesu 'eguma 'ulihasi , 'owa geya Sisa 'iyana . Weyahina loheya beno 'i'abowa 'abehega tauna kini 'aigeda , ma hesiyage Sisa 'iboinamo kini . Coinega tasanapuya 'abehega tauna Sisa 'ana 'aleha . ”
43019013	Pailato gwae bewa gidemusa 'ihesagoha 'eseya , 'oinega Yesu 'ilatuheya 'atamana , ma Pailato 'ebeloina bwasaina 'oina 'imiyatoiya . Bwasaina 'ane da'ule 'oinega sipaihoweya ma sibwauweya Gabata , beno meYudiya 'enadi .
43019014	Tuta nage 'oina 'asu diladila gamwana 'oina . Cabwa 'i'adale hali sabwelo 'oina Hataona Guyaina si'ai . Tutaina 'oina Pailato meYudiya 'ihegwaediya 'igwae , “ Wa'ita , loheya bewa tauna 'imi kini . ”
43019015	Ma taudi sigwae , “ Geya , watauya kelose 'oina watutu hepa'ine . ” Coinega Pailatoina wete 'ihesilala hilediya 'igwae , “ Togidega ta 'imi kini ma 'abehega 'alohe'amasi ? ” Coinega topwaoliyao 'idi babadao sigwae , “ Tauma hene Sisa 'iboinamo 'ima kini , geya 'eta wete taiya . ”
43019016	Eeta Pailatoina 'itagwala 'oidiya ma Yesu Kolose 'oina situtu hepa'ine . Coinega tolo'alehaedi Yesu si'abi yahiya ma sitauyeya .
43019017	Sitauyeya ma Yesu 'iboinamo 'ana kelose 'i'ahaliya , ma tolo'alehaedi mahetenao sitauya 'asa 'aigeda sanina Bulubulu 'oina , ma hesiyage sanina meYudiya 'enadiyega sigwae Goligota .
43019018	Casainaina 'oina Yesu situtu hepa'ineya 'ana kelose 'oina . Ma 'ana keloseina deina loheloheya siteluwa wete situtu hepa'inediya 'adi kelose 'oidiya , loheya 'aigeda 'ina 'ebeulega ma 'aigeda 'ina 'adigeyegeyega , ma Yesu gamwagamwana .
43019019	Yesuina 'ana kelose debana Pailato gwae 'ileleya ma 'i'ahu hepa'ineya 'igwae , “ Yesu gwama Nasaleta tauna meYudiya 'idi kini . ”
43019020	Casainaina 'oina Yesu si'abi hekeloseyeya geya bwaga Yelusalema 'oinega . Coinega meYudiya baibaiwadi gwaeina sihasiliya , weyahina gwaeina sileleya 'ena 'etoi 'oidiyega . MeYudiya 'enadiyega ma meLoma 'enadiyega ma wete meGilisi 'enadiyega .
43019021	Coinega topwaoliyao 'idi babadao sitauya Pailato sihegwaeya sigwae , “ Cinapwana , to'aha weyahina ‘ MeYudiya 'idi kini ’ 'uleleya ? Ma hesiyage 'uda lele 'ugwae , ‘ Loheya bewa 'igwaeya 'abehega tauna meYudiya 'idi kini . ’ ”
43019022	Coinega Pailato babadaedi 'ihegwaediya 'igwae , “ Nata geya wete yalagulagu lohihili , tuwa nage gidemusa 'imiyamiya . ”
43019023	Muliyetega tolo'alehaedi taudi Yesu si'abi hekeloseyeya sitehataedi Yesuina 'ana 'ale'o si'ewediya ma siboidimo 'oidiya siheguyaiyeya . Cana hewanu wete si'eweya ma sigwae , “ Cale'o bewa tabataba hedadena ma wete saliyana , geya 'ana tubwemo . Coinega nata geya'abwa tahahaigaigali , ma hesiyage 'e'opi'opi 'aigeda tapaihowa gidemusa kati . Ma 'oinega 'eguma taiya 'inugeta hewanu bewa 'i'ewa . ”
43019024	Nuwatuhu bewa gidemusa sipaihowa 'eseya , ma 'oinega Yehoba 'ina Buki He'asisi 'oina gwaeina 'ana moisa 'ilatu bwaibwaina , tutaina 'igwae , “ Cagu 'ale'o siheguyaiyediya , ma hesi 'agu hewanu si'e'opi'opiyediya . ” Ma 'ina gwaeina bewa gidemusa moisa tuwa tolo'alehaedi sipaihowa 'eseya .
43019025	Ma Yesuina 'ana kelose deina wahiwahine sitehata sitotoholo , taudi beno Yesu sinana matasina , ma wete hali Meli tauna Kilopa mwanena , ma wete Meli Magidala .
43019026	Ta Yesu 'i'ita suluwa sinana ma wete 'ana tomuliya tauna 'ihelauweya madouna sitotoholo , 'oinega sinanaina 'ihegwaeya 'igwae , “ Sinagu , loheya beno natuu . ”
43019027	Yesu loheyaina wete gidemusa 'ihegwae 'eseya 'igwae , “ Ciyagu , sinau beno . ” Coinega Yesuina 'ina 'amasa mulina , loheyaina Yesu sinana 'itoeya 'ina hada ma 'i'itayahiya .
43019028	Tuta nage 'oina Yesu 'isanapuya 'abehega ginaula mabwaiyana 'ilohegumwalidiya , 'oinega 'igwaeya , “ Tani'ogu 'iyahala . ” Ma 'oinega Yehoba 'ina buki 'ina gwaeina 'ana moisa 'ilatu bwaibwaina .
43019029	Tupwaina 'oina we'aha payupayuyuna , sanina waini , mabiyona silaguya 'imiyamiya . Coinega balou si'eweya , we'ahina 'oina sihebuteya , ma 'aiwe 'aigeda sanina hisopa 'oina si'atubadiyeya , ma si'eyoyowe haneheya Yesu sopana ma 'abehega 'imala'u'u .
43019030	Cimala'u'u 'igumwala ma 'igwae , “ Cigumwala pwaiya . ” Tuwa beno ma mwaguna 'ilotasouwa , 'isuluwa 'ahalana , ma yawasina 'igumwala .
43019031	Ma meYudiyaedi 'idi tohanugetao Pailato 'oina si'ahwanoiya , ma 'eguma sawasawahina 'itagwala 'oidiya ma loheloheyaedi kelose 'oidiya sisanasanana 'ahedi silasadi , ma 'oinega si'amasa mwayamwayau , eeta 'adi kelose 'oidiyega si'ahala suluhedi . Weyahina sisanapuya 'idi sabwelo madouna 'ihohoya , 'oinega geya nuwadi ma 'abehega loheloheyaedi 'adi kelose 'oidiya sisanasanana 'idi Sabatinaina 'oina .
43019032	Coinega tolo'alehaedi Pailato 'oidiya 'itagwala ma sitauya keloseyedi 'oidiyega loheloheyaedi siteluwa 'ahedi si'ahu lasediya . Loheya 'aigeda 'ahena silasediya 'igumwala , ma wete hali loheya 'ahena silasediya .
43019033	Muliyetega Yesu 'oina sitauyama , ma si'iteya yawasina 'igumwala pwaiya , 'oinega 'ahena geya silasadi .
43019034	Beno namo tolo'aleha 'aigeda 'aliliya 'i'eweya ma Yesu lisulisuna 'ibadiya , ma lisulisunega bweyaha ma we'aha sidauwa .
43019035	Taugu tuwa mataguwega ya'iteya , 'oinega weyahidi 'oimiya yahehewasa , ma 'oinega gwaeyedi bewa moisadi wahesagohedi ma wahemisaedi .
43019036	Ginaulaedi bewa silatuma ma 'oinega Yehobaina 'ina gwaeina 'ina Buki He'asisi 'oina 'ihepwaileya , 'ana moisa 'ilatu bwaibwaina , tutaina 'igwae , “ Geya'abwa wete hilihiliyana silasalasadi . ”
43019037	Yehoba 'ina buki 'oina wete 'ihepwaila 'igwaeya , “ Cana tobadiyedi nata 'oina si'ebubuna . ”
43019038	Muliyetega loheya 'aigeda sanina Yosepa 'itauyama Pailato 'oina ma Yesu wahina 'ihetalamuya . Loheyainaina tauna Alimatiya loheyaina , tauna tuwa 'aigeda wete Yesu 'ana tomuliya dahwadahwaina , weyahina meYudiya 'imatautediya . Coinega Pailato Yosepa 'oina 'itagwala , ma Yesu wahina kelose 'oinega 'i'ahala suluheya ma 'itauyeya .
43019039	Loheya 'aigeda wete 'itauyama , Yosepaina 'ilemeya ma Yesu wahina si'ahaliya . Loheyaina sanina Nikodimo , tauna tuwa mwalona nihuwanega 'itauya Yesu 'oina ma mahetena sihegwaegwaeya . Loheyainaina holowa 'aigeda mahaina bwebwe'ana ma wete madouna ma mwauna 'i'ahaliyama , 'ana mwauina gide loheya 'ana mwau . Holowinaina solana , mulo ma alowesi mahetena sihebweliya .
43019040	Eeta loheloheyaedi siteluwaedi Yesu wahina si'ahaliya , ma holoina 'oinega wahinaina siheholoiya , 'abwa muliyetega 'ale'o wa'ewa'e'ena ma dudulena si'eweya ma 'oinega wahina siwaduhiya holoina 'ana tupwa mahetena siwaduha hegogoya . MeYudiya 'idi to'amasao 'adi hemiya taona gidemusa sipaihowa 'eseya .
43019041	Yesu 'ina 'ebe 'amasaina deina gogo 'aigeda 'imiyamiya . Gogoina 'oina galiha 'aigeda hauhauna 'imiyamiya , geya 'eta taiya to'amasa 'oina silagu toho .
43019042	Coinega galihinaina 'oina Yesu wahina silaguya . Weyahina galihaina deidiya , ma wete sisanapuya 'abehega meYudiya 'idi Sabati madouna deina silatu pwaiya .
43020001	Wiki 'ana sabwelo nugenugetaina gona 'ada'adale 'oina Meli Magidala 'itauya galiha 'i'iteya , 'ana 'ahusu'wana sibui wasiyeya .
43020002	Coinega 'ipili lohihila Yesu 'ana tomuliyaowedi 'ihegwaediya 'igwae , “ Cinapwana galihega si'eweya ma ta'eha nana silaguya , geya tosanapunamo . ” Tomuliyaedi beno Saimoni Pita ma loheyaina tauna Yesu 'iyana moisa .
43020003	Coinega siteluwaedi sigogona sitauya galihina 'oina .
43020004	Cidi tauyaina 'oina sipiliyamowa , ma loheyaina tauna Yesu 'iyanaina moisa galihina 'oina 'ilatu nugeta
43020005	ma galihina 'oina 'i'etuluha 'i'ita luhuwa galihinamo , beno 'ale'odimo si'eno'eno . Loheyainaina galihina 'oina geya 'iluhu .
43020006	Muliyetega Saimoni Pita 'ipili latuwa , ta dumwaluna galihina 'oina 'iluhuwa , ma wete 'i'iteya galihinamo , ma hesiyage 'ale'owedi 'i'itediya si'eno'eno .
43020007	Cale'owedi 'eluwa 'i'itediya , 'aigeda mwaguna 'ana samu , ma 'aigeda wahina mabwaiyana 'ana samu . Mwagunaina 'ana samuina 'i'iteya tuwa losilosipwana , ma wete 'i'iteya wahinaina 'ana samu 'oinega 'i'eno wasiya .
43020008	Loheyaina tauna 'ilatu nugeta galihina 'oina , 'iyanaina Pita mulinega wete 'iluhuwa galihina 'oina , ma 'ale'odimo wete 'i'itediya , ma 'i'ahwa moisa .
43020009	Ma hesiyage ma'iyanaina geya Yehoba 'ina gwaeina 'ina buki 'oina sinuwatuhuyahi , tutaina 'igwaeya 'abehega 'abwa nata galihega 'itoholo hila .
43020010	Coinega siteluwaedi silohihila 'idi hada .
43020011	Ma hesiyage Meli 'abwa tuwa galihina 'oina 'itotoholo ma 'idoudou . Cidoudou ma 'i'etuluha galihina 'oina
43020012	'i'ita luhuwa Yehoba 'ina anelose 'eluwa simiyamiya Yesu 'ina 'ebe'enoina 'oina , ma'adi 'ale'o wa'ewa'e'edi . Caigeda 'aba 'ununega ma 'aigeda 'aba 'ahenega .
43020013	Siteluwaedi Meli sihegwaeya sigwae , “ To'aha weyahina 'udoudou ? ” . Ma Meli 'igwaeya , “ Cigu Cinapwana galiha bewa 'oinega si'eweya ma ta'eha nana silaguya , ma weyahina yadoudou . ”
43020014	Muliyetega Meli 'i'ita lohihila Yesu deina 'itotoholo , ma 'iyamo geya 'isanapu toho 'abehega tauna Yesu .
43020015	Ta Yesu Meli 'ihesilaleya 'igwae , “ Taiya weyahina 'ubesabesa ma 'udoudou ? ” Ma Meliina 'ina nuwatuhu 'abehega tanoha 'ana topaihowa 'aigeda , 'oinega 'ihegwaeya 'igwae , “ Cinapwana , 'eguma 'owa moisa 'u'eweya , bewa tuwa 'uhepwaile ta'eha 'ulaguya , ma ya'ewa hila . ”
43020016	Muliyetega Yesu Meli sanina 'i'inaneya 'igwae , “ Meli . ” Meliina 'ihutu lohihila , ma Yesu 'oina 'igwaeya , 'igwae , “ Labonai . ” ( Labonai 'ana sanapu ‘ Tohe'ita . ’ )
43020017	Ma Yesu 'ihegwae hileya 'igwae , “ Sahena 'u'abi'abi tohogau , weyahina 'abwa geya Tamagu 'oina yahane . Ma hesiyage 'utauya tasigwao 'oidiya , ma 'uhegwaedi 'abehega bewa tuwa taugu yahanehane Tamagu 'oina , tauna 'omi wete Tamamiu . Tauna taugu 'igu Yehoba ma 'omi wete 'imi Yehoba . ”
43020018	Coinega Meli Magidala 'itauya tomuliyaedi 'oidiya ma 'oidiya 'ihepwaila 'igwae , “ Cinapwana ya'iteya 'itoholo hila pwaiya . ” Meli Yesuina 'enanaedi 'ihepwaila latuhediya tomuliyaedi 'oidiya .
43020019	Ma wete wiki 'ana sabwelo nugenugetaina lahilahiyega Yesu 'ana tomuliyaowedi 'oidiya 'ilatuwa . Tutaina 'oina , 'ana tomuliyaedi hada 'aigeda 'oina siluhuwa ma si'eda gudu su'wasu'wana ma solana simiyamiya , weyahina meYudiya simatautediya . Coinega Yesu 'oidiya 'ilatuwa ma gamwagamwanidiya 'itoholowa ma 'ihegwaediya 'igwae , “ Sahena wa'ate'ate yoho . ”
43020020	Muliyetega nimana ma lisulisuna 'ana tomuliyaedi 'ihe'itediya . Beno 'oina 'ana tomuliyaedi si'iteya ma siyaliyaya madouna , weyahina 'idi Cinapwanaina si'iteya .
43020021	Coinega Yesu wete 'ana tomuliyaedi 'ihegwae hilediya 'igwae , “ Wa'ate patu , sahena 'ateyoho . Weyahina Tamagu tauna 'ihesumanegauma , 'oinega taugu wete gidemusa 'omi yahesumanegemi . ”
43020022	Cina gwaeina mulina , yawasina 'imu'a baleya 'oidiya , ma wete 'ihegwaediya 'igwae , “ Yaluyaluwa He'asisi wa'ewa .
43020023	Ma 'oinega 'eguma tomota 'idi puiyao wanuwasamudi , nata Yehoba wete 'inuwasamudi . Ma 'eguma taiyawedi 'idi puiyao geya wanuwasamudi , nata 'oidiya simiya hataya . ”
43020024	Tutaina beno 'oina Tomasi geya mahetediu ma Yesu 'ilatuwa . Tomasiina tauna tuwa Yesu 'ana tomuliya 'aigeda sitetuwelo 'oidiyega , sanina heluwena Didiluwaluwa .
43020025	Coinega tutaina Tomasi 'ilohihilama 'iyanaowedi sihegwaeya sigwae , “ Ciyamai , tauma 'ida Cinapwanaina 'a'iteya . ” Ma hesi Tomasi 'i'ahwa 'abo'abowediya , 'igwae , “ Taugu 'eguma yaboi mataguwega 'ana 'ila'ilalaedi nimanaina 'oidiya situtudiya ya'itadi ma wete nimaguwega ya'abi tohodi , ya'ahwa moisa . Ma wete 'eguma lisulisunaina sibadiya 'oina nimagu yalagu luhuwe , 'abwa hesi ya'ahwa moisa . ”
43020026	Coinega wiki 'aigeda 'igumwala ma tomuliyaedi wete simiya 'autahila , hada 'aigeda solana si'edagudu hila simiyamiya , ma Yesuina 'oidiya 'ilatu hila . Tuta bewa 'oina Tomasi mahetediu . Coinega Yesu 'oidiya 'ilatuwa ma gamwagamwanidiya 'itoholowa ma 'ihegwaediya 'igwae , “ Sahena 'ateyoho . ”
43020027	Eeta Yesu Tomasi 'ihegwaeya 'igwae , “ Nimagu bewa 'u'itadi , ma nima 'uyamosiu 'ebwa 'ulagu ma 'agu 'ila'ilala bewa 'u'abi tohodi . Ma wete nimau 'uyasi 'ebwa 'agu badi lisulisuguina 'oina 'ulagu luhuwe , ma 'uhemisaegau . Ma sahena 'ahwa 'abo'abo . ”
43020028	Coinega Tomasi 'igwae hila , ma 'igwaeya , “ Cowa moisa 'igu Badaina ma wete 'igu Yehobaina . ”
43020029	Ma Yesu 'igwaeya , “ Tomasi , 'abwa hesi 'u'itegauwa ma 'uhemisaegauwa , 'awa ? Ma hesiyage taiyawedi taudi 'eguma geya si'itegau ma sihemisaegau , nata moisa siyaliyaya . ”
43020030	Yesu 'ina 'ila'ilala waiwaidi 'ana tomuliyao matadiya 'ipaihowediya , baibaiwa hedada simiyamiya , geya mabwaiyana buki bewa 'oina yaleledi .
43020031	Ma hesiyage hisadimo tuwa bewa yalelediya ma 'oinega wahasilidi ma Yesu wasanapu ma wahemisae 'abehega tauna moisa To'abihetena Yehoba natuna . Ma 'oinega Yesu saninega yawasimi miyamiya hatayana waloba .
43021001	Yesu wete 'iboinamo 'ihe'itae hileya 'ana tomuliyao 'oidiya , tutaina Hola Taibiliya 'oina sigomagomana . 14 . Cina latuina bewa hetoina 'ana tomuliyaedi 'oidiya tutaina 'amasega 'itoholo hila . Bewa gidemusa 'ilatu 'esa 'oidiya :
43021002	Tutaina 'oina Saimoni Pita , Tomasi tauna sanina Didiluwaluwa , Nataniyela tauna Kena loheyaina Galili tupwanega , ma Sebedi natunao , ma tomuliyao 'eluwa wete mahetediyao simiyamiya .
43021003	Ma Saimoni Pita 'iyanaowedi 'ihegwaediya 'igwae , “ Ciyagwao , yatautauya taugu yagomana . ” Ma 'iyanaowedi sigwae , “ Bwebwe'ana , tauma wete 'anaonaowa . ” Coinega mabwaiyadi 'ewou 'aigeda sigeluya ma siwoseya sitauya . Nihuwanaina beno 'oina , sigomana masaliya , ma 'iyamo geya 'eta silahana si'onatoho .
43021004	Gona 'i'adaleya , ma tomuliyaedi Yesu si'iteya 'oya'oya 'itotoholo , ma 'iyamo geya si'inana toho 'abehega tauna Yesu .
43021005	Coinega 'ihegwaediya 'igwae , “ Ciyagwao , hisa silahana wa'onediya ? ” Ta taudi sigwae , “ Geya 'eta silahana 'a'onatoho . ”
43021006	Ma wete 'ihegwaediya 'igwae , “ Cimi gomanina wa'abi ma 'ateyaniyega wayahuwe ma silahana wa'onadi . ” Coinega 'idi gomanaina si'abiya ma 'ateyaniyega siyahuweya , ma silahana baibaiwadi si'onediya , ma gomana 'abina sigagadeya .
43021007	Coinega loheyaina tauna Yesu 'iyana moisa Saimoni Pita 'ihegwaeya 'igwae , “ Ciyagu , nage tauna tuwa 'ida Cinapwanaina . ” Saimoni Pita gwae bewa 'ihesagoheya , ma 'ilomwayamwayauwa , 'ana 'ale'o 'i'ote hileya , weyahina tutaina 'oina 'i'elolowa ma 'igomagomana . Ee 'ana 'ale'oina 'i'ote hileya , ma 'i'eno hatuiya ni'uwa , ma 'ilaga 'oya'oya .
43021008	Muliyetega 'iyanaowedi mabwaiyadi wagega gomana masilahaina silisi lagaheya 'oya'oya . Weyahina 'idi 'ebe gomanaina 'oya'oya deina .
43021009	Silaga 'oya'oya , si'iteya 'aiwe 'i'ala ganiyala 'i'ala'alata ma wete ganiyalainaina 'oina si'iteya beledi ma silahana 'ibwasabwasadi .
43021010	Ma Yesu 'ihegwaediya 'igwae , “ Ceta wete silahana wa'ewedima ma talagu baledi . ”
43021011	Coinega Saimoni Pita wagai 'igelu hila , ma gomana 'i'abi lagaheya 'oya'oya . Gomanaina 'oina silahana 'imaha geyogeyoiya , silahanedi 'adi baibaiwa gide wani handeledi pipti teli ( 153 ) ma wete madomadoudimo . Ma 'iyamo gomanaina geya si'enosabu toho .
43021012	Ma Yesu 'ihegwaediya 'igwae , “ Wanaoma wa'ai . ” Beno 'oina 'abwa hesi sisanapu bwaibwainiya 'abehega tauna tuwa 'idi Cinapwanaina . Coinega geya 'eta to'aha wete 'oina sigwaene , bo nuwana 'ihesilala ma 'igwae , “ Taiya 'owa ? ”
43021013	Coinega Yesu beledi ma silahana 'i'ewediya ma 'ana tomuliyaedi 'i'ebwaediya .
43021014	Tuta bewa 'oina Yesu 'iboinamo 'ihe'itaeya hetoina 'ana tomuliyaedi 'oidiya tutaina 'ina 'amasa 'oinega 'itoholo hila .
43021015	Silohepa'ala 'igumwala , ma Yesu Saimoni Pita 'ihegwaeya 'igwae , “ Saimoni , Yoni natuna , 'owa moisa 'uhelauwegauwa 'abwa bewa taudi ? ” Coinega Saimoni 'igwae , “ Cinapwana , 'usanapu pwaigauwa 'abehega moisa tuwa yahelauwegowa . ” Ma Yesu Saimoni 'ihegwaeya 'igwae , “ Cigu lamiyao 'u'ita yahidi . ”
43021016	Muliyetega Yesu Saimoni wete 'ihesilala hileya 'igwae , “ Saimoni , Yoni natuna , moisa 'uhelauwegauwa ? ” Coinega Saimoni wete 'igwae , “ Cinapwana , 'usanapu pwaigauwa 'abehega yahelauwegowa . ” Ma Yesu Saimoni 'ihegwaeya 'igwae , “ Cigu sipi 'u'ita yahidi . ”
43021017	Coinega Yesu Saimoni Pita 'ihesilaleya hetoina 'igwae , “ Saimoni , Yoni natuna , 'uhelauwegauwa ? ” Ta Saimoni Pita nuwana 'igala weyahina Yesu 'ina hesilala 'oina matoi , 'oinega Yesu 'enana 'ihemaiseya 'igwae , “ Cinapwana , 'owa ginaula mabwaiyana 'usanasanapudi , ma 'usanapu pwaigauwa 'abehega yahelauwegowa . ” Coinega Yesu wete Saimoni Pita 'ihegwaeya 'igwae , “ Cigu sipi 'u'ita yahidi .
43021018	Ma wete yagwae moisa 'oiuwa 'abehega 'ino tuta gwama 'oina , 'uboi 'a 'ale'o 'u'ote'ote , ma wete to 'asa 'oina 'eguma nuwanuwau , ma 'oina 'utau . Ma hesiyage tutaina 'eguma 'uhe'ina'inapwana , nata nimau 'uyasidi ma tomota hagadi 'a 'ale'o sihe'otego , ma wete to 'asa 'oina geya nuwau ma 'oina 'utauya , 'asainaina nata 'oina sitauyego . ”
43021019	Gwae bewa 'oinega Pita 'ina 'amasa weyahina Yesu 'ilihasa , ma 'ina 'amasaina 'oinega nata Yehoba sanina 'i'abi hanehe . Muliyetega Yesu Pita 'ihegwae hileya 'igwae , “ Cumuliyegau . ”
43021020	Ma Pita 'i'ita lohihila loheyaina tauna Yesu 'iyana moisa 'i'iteya . Loheyaina tauna mwalona 'idi 'ai solana Yesu deina 'imiya toiya ma 'aneyage 'ihegwaeya 'igwae , “ Cinapwana , taiya tauna nata 'itebaego ? ”
43021021	Loheyainaina tauna Pita 'i'iteya mulinega 'itautauya , 'oinega Pitaina loheyaina weyahina Yesu 'oina 'ihegwaegwaeya 'igwae , “ Cinapwana , loheya bewa togidega 'ana loina ? ”
43021022	Coinega Yesu Pita 'enana 'ihemaiseya 'igwae , “ Beno geya 'eta to'aha 'oiuwa , ma 'eguma nuwanuwagu ma loheyainaina tuwa 'imiyamiya 'ana siga yahilama , nata wete gidemusa 'ilatu 'esa . Ma hesiyage 'owa bewa tuwa 'umuliyegau . ”
43021023	Yesu 'ina gwaeina bewa 'ana tomuliyaedi sihesagoheya 'oinega siboidimo 'oidiya sihegwaegwaeya weyahina 'idi nuwatuhu 'abehega tomuliyaina geya'abwa 'i'ama'amasa . Ma hesiyage Yesu bewa geya gidemusa 'igwae 'esa . Ma hesi 'ina gwaeina 'igwae , “ Loheyainaina 'eguma nuwanuwagu ma 'imiyamiya 'ana siga yahilama , beno geya 'eta to'aha 'oiuwa . ”
43021024	Tomuliyainaina beno taugu tuwa ginaula bewa weyahidi yahehepwaila ma yalelediya he'ote'otetela bewa 'oina . Coinega tasanapuya 'abehega 'igu hepwaila mabwaiyana gwae moisadi .
43021025	Yesu 'ina paihowao baibaiwa hedadedi simiyamiya , ma 'eguma 'ina paihowaedi mabwaiyadi taleledi , yanuwatuhuya nata bale'u bewa buki 'imaha geyogeyoi .
44001001	Cae Tiyopilo , mwalo bukiina yalele nugeteya 'alona Yesu 'ina paihowao ma 'ina he'itao ,
44001002	tutaina 'ina miya gogo gabulena 'ana siga Yehoba 'itoe haneheya galewa , Yesuina 'ina 'amasa mulina , mayawasina 'ilatuwa 'ana tohepwailao hesihesinuwadi 'oidiya , ta Yaluyaluwa Tabuna 'ina waiwaiyega 'adi loina 'i'ebwaediya .
44001003	Sabwelo poti 'alodiya 'ilatulatu 'oidiya , ta 'ebe'ita baibaiwadi 'ihe'itediya , 'oinega 'ina toholohila si'ahwa moiseya , ma Yehoba 'ina loina weyahina 'ihe'itediya .
44001004	Cabwa ba'idadiu simiyamiya ta 'adi loina 'i'ebwaediya , 'igwae , “ Sahena Yelusalema wa'ebe'ebesine , ma hesi Tamadai 'ina gwae hemisaina mwalo yahegwaegomiya weyahina wayamwayamwa .
44001005	Wanuwatuhuyahi 'abehega Yoni we'ahega 'i'abi'abihe babitaisowegomi ma sabwelo geya baibaiwana simiyamiya ma 'omi 'imi babitaiso Yaluyaluwa Tabuna 'oinega waloba . ”
44001006	Caigeda sauga Yesu ma 'ana tomuliyao simiya'auta , ma sihesilala 'oina , sigwae , “ Bada , sowasowahina ma sauga bewa tauda meIsileli 'uhanugetegita ma taboidamo taloina hilegita ? ”
44001007	Ma Yesu 'igwae , “ Tamagu tauna 'iloiloina , ma geya sowasowahina ma 'omi wasanapu to sauga 'ina loinaedi 'ipaihowadi .
44001008	Ma 'omi hesi 'abwa Yaluyaluwa Tabuna 'inaowa 'oimiya ma 'i'abihe waiwaiyegomi , ma taugu weyahigu wahetohepwaila Yelusalema 'oina , ma Yudiya ma Sameliya gogonao mabwaiyadi 'oidiya , ta wete gogo gabulena mabwaiyana 'oidiya . ”
44001009	Cina gwaeyaowedi bewa 'ilosalohidiya , ta matadiyega Yesu si'iteya 'ihane galewa , ma yaloha 'alona 'i'waiha .
44001010	Ci'ebesine pwaidiya , ta 'abwa hene si'e'ebubuna galewa , ma loheya 'eluwa ma'adi 'ale'o wa'ewa'e'edi deidiya sitoholo ,
44001011	ta sigwae , “ MeGalili he , to'aha weyahina wa'e'ebubuna galewa ? Yehoba Yesuina 'itoe pwaiya galewa , ma 'abwa 'isulu hilama , ma 'ina suluma 'ana 'ita 'abwa gide 'ina haneina nige wa'iteya . ”
44001012	Coyaina sanina Olibe 'oinega sihila ta sitauya Yelusalema , beno geya bwaga , gide loheloheya siyawayawala sabwelo Sabati 'oina .
44001013	Ta siluhuwa 'idi hada ta sihaneya 'aigeda tupwa 'aliupa 'oina , taudi Pita ma Yoni ma Yemesa ma Andulu ma Pilipi ma Tomasi ma Batolomiu ma Madiu ta hali Yemesa ( tauna Alipiyo natuna ) , ma Saimoni ( tauna mwalo to'ohe Isileli 'ina miyawasi Loma weyahina ) , ma Yudasa ( tauna Yemesa natuna ) .
44001014	Mabwaiyadi bewa sabwelo 'aigeda 'aigeda 'oina 'idi 'atetagwala 'oinega si'ahwa'ahwanoi Yehoba 'oina , wahiwahine mahetediyao , ma Meli tauna Yesu sinana , ma Yesu tasinao wete mahetediyao .
44001015	Bodaedi 'adi baibaiwa gidemusa wani handeledi ma tuweniti , ma 'aigeda sabwelo 'oina Pita gamwagamwanidiya 'itoholowa ma 'ihegwaediya , 'igwae :
44001016	“ Tasigwao , mwalo Yaluyaluwa Tabuna Debida 'ina gwae 'i'ebwaeya Yudasa weyahina , ma Buki He'asisi 'oina 'imiyamiya . Yudasaina mwalo mahetedai tahetohepwaila Yesu weyahina , ma hesi 'ida Bada 'itebaeya ta 'i'ebwayaeya Yesu 'ana 'alehao nimadiya . Ta 'aigeda wali Buki He'asisi 'alona Debida 'ina gwae Yudasa weyahina , bewa gide 'igwaeya , 'Cina gogo 'ibisula ma gesowana 'eta taiya loheya 'oina 'imiya . ’ Ma wete 'igwaeya , 'Miyalaena tauna 'ina paihowa 'i'ewa . ’ Coinega 'ilobwaineya 'ilatu gide gwae bewa 'igwae 'ese . ” Pita 'ina gwae bewa gide , weyahina Yudasa 'i'amasa pwaiya . Tauna mwalo 'ina paihowa galana 'ana maisa 'i'eweya ma 'aigeda bale'u 'igimwaneya , ta bale'uina 'alona 'ibe'u talutalubu'iya , ta gamwana 'ilosabuweya , ma sinaena mabwaiyana 'ilatuwa ta tetelina meYelusalema mabwaiyadi sihesagoheya , ta 'enadiyega bale'uina sibwauweya “ Akeladama , ” ma 'ana sanapu “ Bale'u Bweyaha . ”
44001017	
44001018	
44001019	
44001020	
44001021	Ma Pita wete 'igwaeya , “ Coinega Yudasa miyalaena tabese , ma 'ilobwaineya ma loheyaina mwalo mahetedai tamiyamiya sauga mabwaiyana ,
44001022	Yesu 'ina babitaiso Yoni 'oinega 'ana siga 'ina hane galewa , 'ina sakowasi mabwaiyana 'oidiya , ma 'ane loheyaina mahetedai tahehepwaila Yesu 'ina toholohila weyahina . ”
44001023	Coinega loheya 'eluwa sanidiyao si'abi lagasidiya , 'aigeda Yosepa , tauna sibwauweya Basaba , tauna wete sibwauweya Yusito , ma heluwena loheya sanina Mataya .
44001024	Coinega si'ahwa'ahwanoi Yehoba 'oina , sigwaeya , “ Bada yo , 'owa tomota mabwaiyama 'ima nuwatuhu 'usanasanapudi , 'oinega 'ino hesinuwa loheloheya 'eluwa bewa 'oidiyega 'uhe'itae 'oima ,
44001025	ma Yudasa miyalaena , ma tauna 'ihetopaihowa ma 'ihetohepwaila Yesu weyahina , weyahina Yudasa paihowaina 'i'ebesineya ta 'itauya tauna 'ina tupwa . ”
44001026	Coinega dimwa 'eluwa 'oidiya sanidi silelediya ma siula hanehedi ma sibe'uwa , ta Mataya sanina 'inugeta , 'oinega tauna 'iluhu Yesu 'ana tohepwailao site lebeniyedi ba'idanao , ta mahetediyao sipaihowa .
44002001	Ma muliyetega paihowa sanina Penitikosi 'ana sabwelo 'oina Yesu 'ana tohemisao mabwaiyadi si'eto'autama ,
44002002	ma hadai simiyamiya , ma galewega 'aigeda dagugu gide wediliya madouna sihesagoheya , ta 'idi hada 'alona gesowana ma to'aha wete sihesagohe ,
44002003	ta ginaula 'aigeda si'iteya 'ana 'ita gide 'aiwe ninininimina , ma 'alataedi sitowa 'aigeda 'aigeda debadiya .
44002004	Coinega mabwaiyadi Yaluyaluwa Tabuna 'ilohemahediya , ta sihegaina ma hali 'enana ma hali 'enana 'oidiyega sigwaegwae , beno Yaluyaluwa Tabuna 'ina waiwaiyega .
44002005	Sauga nage 'oina totapwalolo meYudiya hali tupwega ma hali tupwega sitauya pwaima , ma Yelusalema 'oina simiyamiya ,
44002006	ma daguguina sihesagoheya ta si'eto'autama , ma mabwaiyadi taudi 'enadiyega 'aigeda 'aigeda gwae sihesagoheya 'oinega nuwadi 'ihepwanopwanowa madouna ,
44002007	ta sigwae , “ Togidega , taudi togwaeyedi mabwaiyadi meGalili 'awa ?
44002008	Ma togidega ta 'oinega mabwaiyada tauda 'enadega sigwaegwae ,
44002009	'enanaedi beno Palitiya , ma Midiya , ma Elama , ma Mesopotemiya 'ana tomiya , ma Yudiya ma Kapadosiya , ma Ponito , ma Esiya , ma
44002010	Piligiya , ma Pamipiliya , ma Itipita , ta Libiya tupwainaowedi Sailini 'alona simiyamiya , ta taudi Lomega sitauyama , tupwadi meYudiya , ma tupwadi geya meYudiya ma hesi 'ida tapwalolo 'oina sitagwalediya mahetediyao ,
44002011	ma wete meKiliti , ma meAlebiya , ta mabwaiyada tauda 'enada hagana ma hagana 'oidiyega sigwaegwae Yehoba 'ina paihowa waiwaidi weyahina . ”
44002012	Coinega mabwaiyadi ma'idi henuwanainaida siboidimo sigwaegwae , “ To'aha lamuna ta 'idi paihowa bewa gidemusa ? ”
44002013	Ma hesi 'iyadiyao tupwadi sigwae , “ Nuwana we'aha waiwai 'oinega sihebuwa . ”
44002014	Ma Pita 'iyanao site lebeni mahetenao sitoholo , ma Pita 'ihegaina ma 'oidiya 'iloguguya , 'igwaeya , “ Comi meYudiya ma Yelusalema 'ana tomiyao mabwaiyami 'igu gwae wahesagohe , ma wanuwa sabwalena ,
44002015	'abehega 'ima paihowa bewa geya we'aha waiwai 'oinega , weyahina 'abwa gonagona , geya numa yauyaule 'ana tuta .
44002016	Ma hesi mwalo palopita Yoeli 'ihepwaila nugeteya , 'igwae ,
44002017	'Yehoba 'ina hepwaila bewa gidemusa 'igwae : Cabwa sauga 'ana 'ebelosaloha 'oina , Yaluyaluwagu yalosiwa tomota mabwaiyadi 'oidiya , ma natumiyao loheyadi nuwana natumiyao wahinedi siloguguya , ta 'imi hewahewaliyao si'eno mata'ita'ita , ta 'imi babadao sinihi .
44002018	Moisa , tuta nage 'oina Yaluyaluwagu yalosiwa 'igu topaihowa , loheloheya ma wahiwahine 'oidiya , ma 'igu nuwatuhu sihepwaila nugete .
44002019	Ma 'ebe'ita henainaida yapaihowadi galewa , ta wete bale'uwa , gidemusa bweyaha ma 'aiwe ganinisa ma 'asu ,
44002020	ta sinala 'iguguyou , ta wai'ena 'ana 'ita 'ihebweyaha , ma muliyetega Bada 'ina sabwelo 'ebe matauta 'ilatu .
44002021	Ta 'eguma taiyawedi Bada saninega sibwaubwau nata 'i'abihetedi . ’ ”
44002022	Pita wete 'ihegwaediya , 'igwae , “ MeIsileli 'omi gwae bewa wahesagohe , Yesu tauna gwama Nasaleta matamiya Yehoba 'ihe'itaeya 'abehega tauna 'ina topaihowaina , weyahina Yesu 'ina paihowa waiwaidi ma 'ebe henainaida Yehoba 'ina waiwaiyega 'ipaihowediya , ma wasanasanapudi weyahina gamwagamwanimiya 'ipaihowediya .
44002023	Yehoba mwalo hene Yesuina weyahina 'iloina , ma to'aha bale'uwa Yesu nata 'iloba Yehoba 'isanapu nugeteya , beno 'omi watebaeya , ta 'imi loina 'oinega tomota galadi kelose 'oina silohe'amasiya .
44002024	Ma Yehoba 'amasa 'ina tupwa mwauna 'oinega 'i'abiheteya ta 'i'abihetoholo hileya , weyahina geya sowasowahina ma 'amasa 'ina tupwa 'imiyamiya hataya .
44002025	Bewa weyahina mwalo Debida Yesu 'ina gwae 'ihepwaila nugeteya 'igwae , 'Bada ya'iteya mataguwega 'imiya hataya , ma 'igu 'ebeulega 'imiyamiya , ta 'i'abihe waiwaiyegauwa ma sahena yawe'awe'a .
44002026	Coinega yayaliyaya madouna ma yahehepwatuwe , ma yahemisaeya 'ane gesowana 'wapigu 'igalagala .
44002027	Taugu 'ino loheya hesihesinuwaigu , eema sahena yaluyaluwagu 'ulagulagu hataya to'amasao 'idi gogowa , ma gesowana wete 'wapigu 'imwahulu .
44002028	Ta hesi yawasi bwebwe'ana 'ina 'eda 'uhe'itaeya 'oiguwa , 'oinega matauwa 'u'abihe yaliyaya hataegau . ’ ”
44002029	Ma Pita wete 'igwaeya , “ Tasigwao , gwae bewa geya tubuda Debida weyahina , weyahina Debidaina tasanapuya 'abehega mwalohene 'i'amasa ta sigaliheya , ma bewa tuwa 'ana galihina 'ebwa 'imiyamiya .
44002030	Ma Debidaina palopita 'aigeda , ma Yehoba 'ina gwae hemisa waiwaina 'oina 'inuwatuhu yahiya 'abehega 'abwa Debida tubuna 'aigeda Debidaina 'ina 'ebeloina 'i'ewa Yehoba 'oinega .
44002031	Coinega To'abihetenaina 'ina toholohila 'isanapu nugeteya , ta 'ihegwaeya 'abehega sahena to'amasao yaluyaluwadi 'idi gogo 'oina 'imiyamiya hataya , ma wete 'wapina gesowana 'imwahumwahulu .
44002032	Bewa Yesu 'ina 'amasega Yehoba 'i'abihetoholo hila pwaiya , ma tauna mabwaiyama 'a'iteya .
44002033	Coinega Yehoba 'i'abihaneheya ta tauna 'ina 'ebeulega 'imiyamiya , ma tauna Yaluyaluwa Tabunaina Yehoba mwalo 'igwae hemisaeya , ma bewa tuwa 'i'ebwaya pwaimaiya , 'oinega paihowa bewa wa'ita'itadi ma wahehesagohedi , tauna 'oinega sitauyama .
44002034	Weyahina Debida geya tauna 'ina hane galewa weyahina 'igwae , ma Yesu hesi weyahina 'igwaeya , 'igwae , 'Yehoba 'igwae pwaiya 'igu Bada 'oina , “ Cigu 'ebeulega 'umiyatoi ,
44002035	ma 'ana siga tutaina 'a sahiyao yalagu suluhedi 'aheu 'adi 'ebelagu 'oina . ” '
44002036	“ Bewa weyahina meIsileli mabwaiyami wasanapu bwaibwaini 'abehega Yehoba Yesu 'i'ahwa bada pwaiyeya ma tauna To'abihetena , tauna Yesuina wa'abihekelose pwaiya . ”
44002037	Loheloheyaedi Pita 'ina gwae bewa sihesagoheya ta weyahina sinuwagala moisa , ma Pita ma'iyanao 'oidiya sihesilala , sigwae , “ Tasimao 'alopuiya . Togidega nata 'apaihowa 'esa ? ”
44002038	Coinega Pita 'igwaeya , “ Cimi paihowa galana 'oidiyega wanuwabui , ma mabwaiyami To'abihetena Yesu saninega 'ada 'abihe babitaisogomi , ma wete 'imi puiyao 'inuwasamudi , ta wete Yaluyaluwa Tabuna 'i'ebwaegomi .
44002039	Weyahina Yehoba 'ina gwae hemisaina 'abehega 'omi weyahimi , ma natumiyao wete weyahidi , ma taudi bwaga 'ana tomiyao weyahidi , taudi mabwaiyadi 'ida Badaina Yehoba 'ibwauwedi 'oina . ”
44002040	Ma Pita 'ina gwae ta 'ina loguguya baibaiwana wete 'oidiyega 'ihepwaila , ta 'igwaeya , “ Ciyagwao , mehau galadi wa'ebesinedi ma 'abihetena wa'ebese . ”
44002041	Coinega sabweloina 'oina Pita 'ina gwae sihesagoheya , ta sibabitaiso , ta 'adi baibaiwa gidemusa 'etoi tausani ,
44002042	ta sitagwala moisa tohepwailedi 'idi he'itao 'oidiya ma sihe'iya'iyagu moisa , ma si'ai mahemahetena , ta wete si'ahwa'ahwanoi Yehoba 'oina .
44002043	Ta mabwaiyadi Yehoba sihe'asisiyeya , ma tohepwailao 'idi paihowao 'ebehenainaida ma hedehedede baibaiwadi sipaihowediya .
44002044	Ma tohemisaowedi taudimo sihegogonedima , ta 'idi tobwatobwao sitagwalediya ma 'abehega tomota mabwaiyadi 'idi tobwatobwa .
44002045	Ta 'eguma 'idi 'ebeloina 'asai simiyamiya sihegimwaneyedi ta ginaulaedi 'adi maisega siheguyaiyedi taudi geya 'idi tobwatobwaomo 'oidiya .
44002046	Coinega sabwelo 'aigeda 'aigeda 'oidiya ma'idi 'atetagwala sitapwatapwalolo Hada He'asisi 'oina , ma taudi 'idi hada ma'idi yaliyaya si'ai hegogona ,
44002047	ma Yehoba sihehepwatuwe . Ta hesi tomota mabwaiyana tohemisaowedi si'ahwa bwebwe'anediya . Ma sabwelo 'aigeda 'aigeda 'oidiya Yehoba tupwana tomota wete 'i'abi'abihetedi , ta tohekalesiyao 'adi baibaiwa 'imadomadou .
44003001	Caigeda tuta lahilahiya , Pita Yoni ba'idana silagalaga Hada He'asisi 'oina sabi 'ahwanoi , weyahina beno 'ahwanoi 'ana tuta .
44003002	Ma Hada He'asisiina 'ana 'ahwa'eda sihesaniyeya Causalana deina topeu 'aigeda 'imiyamiya , tauna 'ina tuta li'u 'oinega ma'ina peu , 'oinega 'iyanao sabwelo 'aigeda 'aigeda 'oidiya si'ewe'eweyama 'ahwa'edaina 'oina ma 'ilo'ahwa'ahwanoi 'ina mane bo 'ina tobwatobwa weyahidi , Hada He'asisi 'ana toluhuwao 'oidiya .
44003003	Ta topeuina Pita ma Yoni 'i'itediya 'i'iuna ma siluhu , 'oinega lema weyahina 'i'ahwanoiya 'oidiya .
44003004	Eeta Pita ma Yoni si'ebubuya , ta Pita 'igwaeya , “ Cu'ebubumai . ”
44003005	Coinega topeuina 'i'ebubudiya ma'ina hemisa 'abehega to'aha nata si'ebwae .
44003006	Ta Pita 'igwaeya , “ Geya 'igu manemo , ma hesi helauina 'oiguwa 'imiyamiya ya'ebwaego , To'abihetena Yesu , tauna gwama Nasaleta , saninega yaloinego ma 'utoholo ma 'utauya . ”
44003007	Ma nima 'ebeulega 'i'abihe toholoya , ma 'aetubwenao sipa'ala ,
44003008	ma 'iulataheya ma 'itoholowa , ma 'oinega 'itauya ta ba'idanao siluhuwa Hada He'asisi 'alona , ma loheyaina 'iulaula taheya ma 'ihehepwatu Yehoba 'oina .
44003009	Coinega boda si'iteya topeuina 'itautauya ma'ina hepwatu Yehoba 'oina ,
44003010	ta si'inaneya 'abehega topeuina mwalo Hada He'asisi 'ana 'ahwa'eda 'ausalana deina 'imiyamiya ma 'ilolo'ahwa'ahwanoi 'ana lema weyahina , 'oinega sisalutuwa ma sihenainaida madouna 'ina bwebwe'ana hila weyahina .
44003011	Tutaina loheyaina Pita ma Yoni 'i'abi'abi yahidi Hada He'asisi papena , tauna sihesaniyeya Solomoni 'ina biliupa , ta bodaedi ma'idi henainaida sipili hegogona 'oidiya .
44003012	Ma Pita 'i'itediya , 'oinega boda 'ihegwaediya , 'igwae , “ Comi meIsileli , to'aha weyahina nuwami 'ihenainaida ma wa'e'ebubumai ? Geya 'abehega tauma 'ima waiwaiyega bo nuwana 'ima mumuga bwebwe'ana 'oinega , loheya bewa 'a'abihe bwebwe'aneya ta 'itautau ,
44003013	ma hesi Yehoba 'ina waiwaiyega , tauna Ebalahamo ma Aisake ma Yakobo 'idi Yehoba , ta tubudao 'idi Yehoba . Yehobaina 'ina hewali Yesu sanina 'i'abihaneheya , tauna mwalo Pailato nuwanuwana ma 'ilihasi , ma 'omi wamwehihiyeya , ta wa'ahwa galagalaeya Pailato matana .
44003014	“ Moisa tuwa , Yesu tauna loheya dumwaluna ma bwebwe'ana , ma hesi walogwahateya , ta tomota 'adi tolohe'amasa 'aigeda nuwanuwami , ta weyahina Pailato 'oina wa'ahwanoiyeya .
44003015	Coinega yawasi bwebwe'ana 'ana to'ebwaya walohe'amasiya , ma Yehoba tauna 'amasega 'i'abihetoholo hileya , ta mabwaiyama 'a'iteya .
44003016	Coinega Yesu saninega loheya bewa 'ibwebwe'ana pwaiya . Loheya bewa wa'iteya ma wasanapuya , ma Yesu sanina 'ihemiseya , 'oinega matamiya 'ibwebwe'ana moisa ma 'ihewaiwaiya .
44003017	“ Tasigwao , yasanapugomiya 'abehega 'imi henuwa potepotega Yesuina walohe'amasiya , gidemusa 'imi babadao .
44003018	Ma hesi wada nuwahila 'abehega Yehoba 'ina palopitao 'oidiyega 'ihepwaila nugeta beno To'abihetena 'ina muyao 'ilobadi , 'oinega gwaeina 'ana moisa 'ilatu pwaiya .
44003019	Coinega 'ilobwainegomiya wanuwabui ma 'imi puiyao 'i'ewayahuledi , ma lotohona bwebwe'ana waloba Bada tauna 'oinega ,
44003020	ta wete To'abihetenaina tauna 'ihesinuwa nugeteya , 'ihewasae 'oimiya , beno Yesu .
44003021	Tauna 'itauya pwaiya galewa , ma 'imiyamiya 'ana siga ginaula mabwaiyadi 'i'abihe dumwaludi , gidemusa Yehoba 'ina palopitao mwalona sihepwaileya .
44003022	Mwalo Mosese wete 'igwae hemisa , 'igwaeya , 'Cabwa 'ida Bada Yehoba 'oimiyega 'aigeda loheya 'i'abilagasi ma 'ihepalopita weyahimi , gidemusa taugu 'i'abi lagasigauwa , ma 'ina hepwaila mabwaiyami nata wahesagohedi .
44003023	Ma 'eguma taiyawedi palopitaina 'ina gwae silogwahate Yehoba 'i'abihegaladi , ma 'i'ewa yahuledi 'ina tomotaedi 'oidiyega . ’
44003024	Ma palopita mabwaiyadi Samuwela 'oinega ma taudi simuliyeya 'oidiya , 'idi gwae hemisa 'oidiyega sihepwaila nugeta paihowaedi bewa tuwa weyahidi .
44003025	Ma 'omi palopitaowedi tubumiyao . Ma wete gwae hemisaina Yehoba tubudai Ebalahamo 'i'ebwaeya , 'igwae , 'Cowa 'ino susuwega 'abwa 'ebeloinao mabwaiyadi bale'uwa 'idi 'ebeyaliyaya . ’ Coinega gwae hemisaina bewa 'omi wete weyahimi .
44003026	Ma Yehoba 'ina hewali Yesu 'i'abihe toholoya , ta 'omi meYudiya 'oimiya 'ihetune nugeteyama , ma 'ina helau 'oimiya beno 'abehega 'imi puiyao 'oidiyega wanuwabui , ma hali bodao muliyetega . ”
44004001	Ma 'abwa tuwa sigwaegwae boda 'oidiya , ma topwaoliyao ma Hada He'asisi 'ana tuilala madoudi , ma wete Sadusiyao sinaoma ,
44004002	ma'idi gamwasowala weyahina Pita ma Yoni bodao sihe'itediya 'abehega Yesu 'amasega 'itoholo hila .
44004003	Coinega si'abiyahidiya ma deliya silagu luguhediya ma 'abehega gona 'i'adale ma 'idi yatala sida paihowa , weyahina 'iboi pwaiya .
44004004	Ta hesi 'idi loguguya bodaedi sihesagoha pwaidiya , ma tupwana baibaiwadi sihemisaediya , 'oinega tohemisaowedi mabwaiyadi loheloheya 'adi hasihasila gidemusa paibi tausani .
44004005	Gona 'i'adaleya , ta 'idi toloinao ta 'idi babadao ma loina 'ana tohe'itao ,
44004006	ma wete Anasa , tauna Topwaoli Madouna ma'ina susuwao ta ma'ina bodao , beno Kaiyapa ma Yoni ma Alekisana , taudi Yelusalema 'oina sideli 'autama .
44004007	Coinega Pita ma Yoni gamwagamwanidiya sihetoholodiya , ma sihesilalediya , sigwae , “ Cimi paihowa bewa taiya 'ina waiwaiyega , nuwana taiya saninega wapaihoweya ? ”
44004008	Ma Pita Yaluyaluwa Tabuna 'ina waiwaiyega 'ihegwaediya , 'igwae , “ Cima toloinao ma babadao he ,
44004009	nuwana 'ima yatala bewa lamuna weyahina tolopegoi 'a'abiheteya , ma 'abehega togidega 'a'abihe bwebwe'ana 'eseya ?
44004010	Coinega nuwanuwama 'omi ma meIsileli mabwaiyami wada sanapu 'abehega loheya bewa matamiya 'itohotoholo 'ina bwebwe'ana Yesu Keliso 'oinega , tauna gwama Nasaleta , kelose 'oina walohe'amasiya , ma Yehoba 'i'abihetoholo hileya .
44004011	Yesuina gide logidi , ma to'abi hada 'omi logidiina walogwahateya , ma hesi tuta bewa 'ihelogidi nugeta ma logidi mabwaiyadi 'iloinaedi .
44004012	Ta geya 'eta taiya wete sowasowahina ma 'ilemegita . Beno tuwa Yesu . Ma geya 'aigeda wete sani bale'uwa 'imiyamiya ma 'oinega lemaina taloba . ”
44004013	Ma toloinaowedi si'iteya Pita ma Yoni 'idi 'atepatu , ma sisanapuya 'abehega taudi tuwa tomiya 'asa , ma 'ebe se'ulu madouna 'oidiya geya siluhuluhu , 'oinega nuwadi sihepwanopwanowa ma sinuwatuhuya 'abehega mwalo Yesu ba'idadiu simiyamiya .
44004014	Ta wete topeuina 'ibwebwe'ana pwaiya si'iteya deidiya 'itohotoholo , 'oinega geya wete 'idi 'ebe gwaemo .
44004015	Ta sihewasaediya ma silatuwa ma 'abehega siboidimo hadai sida loina , 'oinega Pita ma Yoni sihapwesa , ta toloinaowedi siloina ,
44004016	ma sigwaeya , “ Togidega tada loina 'esa loheloheya 'eluwaedi weyahidi , weyahina Yelusalema 'ana tomiyanao mabwaiyadi sisanapudiya 'abehega 'ila'ilala madouna sipaihowa pwaiya , ma geya sowasowahida tauhale .
44004017	Benomo tada toho ma tetela bewa tada 'ausi , ma sahena 'ilelelelewana boda mabwaiyadi 'oidiya , 'oinega tada loina pa'ala 'oidiya ma sahena wete Yesu sanina tomota 'oidiya sihehewasae . ”
44004018	Coinega sibwauwedima ma siluhu hila 'oidiya , ma siloinedi ma sahena wete Yesu sanina sigwaegwaene , bo sihehe'itae tomota 'oidiya .
44004019	Ta Pita ma Yoni 'idi loina sihemaiseya , sigwae , “ Togidega 'ilobwaineya ma Yehoba matana tauna 'ina gwae 'amuliya , bo nuwana 'omi tuwa 'imi gwae 'ada muliya ? Bewa weyahina wanuwanuwa .
44004020	Ma tauma hesi geya sowasowahima ma 'ima gwae 'alolagu ginauledi 'a'itediya ma 'ahesagohediya weyahidi . ”
44004021	Coinega siheliyediya ma muliyetega silihasidiya . Geya 'idi pui 'eta silobaloba ma weyahina maisa mwauna sida 'ebwaedi , ma hesi boda mabwaiyadi Yehoba sihepwatuweya .
44004022	Weyahina topeuina 'ana bolime poti ma tupwana , ma si'abihe bwebwe'ana pwaiya . Coinega toloinao boda simatautediya , ta geya 'eta to'aha sipaihowa Pita ma Yoni 'oidiya .
44004023	Coinega Pita ma Yoni sihapwesa ma 'iyadiyao 'oidiya sitauya ma topwaoli madoudi ma babadao 'idi gwae sihepwailediya .
44004024	Ta 'iyadiyao sihesagoheya mabwaiyana , 'oinega Yehoba 'oina sigwae mahemahetena sigwaeya , “ Cima Bada yo , 'owa galewa ta bale'u ta hola ta ginaula mabwaiyadi 'alodiya simiyamiya 'uhemasalahediya ,
44004025	'oinega 'ino hewali , tauna tubuma Debida , Yaluyaluwa Tabuna 'ina waiwai 'oinega 'ino gwae 'ihepwaila latuwa , 'igwaeya , 'To'aha lamuna 'ebeloina baibaiwadi silolo'alehe , ta wete sinuwanuwatuhu bwagabwaga ?
44004026	Coinega mebale'u 'idi kiniyao ma toloinao sideli 'autama ma si'atu'atububuwa sabi lo'aleha Yehoba ta 'ina Keliso 'oidiya . ’
44004027	“ Moisa gogo bewa 'alona si'eto'autama ma Yesu si'aleha , tauna 'ino hewali dumwaluna ma hesihesinuwaina , taudi to'alehaowedi beno Helodi , ma Ponitio Pailato , ma meYudiya ma wete taudi geya meYudiya ,
44004028	ma sipaihoweya to'aha gide 'owa 'ino nuwatuhu mwalo 'uloinaeya .
44004029	Bada yo , 'u'ita 'idi heliya tauma 'ino topaihowao 'oima , ma hesi 'uda 'abi hewaiwaiyemai ma ma'ima 'atepatu 'ino gwae 'ada hepwaile latuhe .
44004030	Ta wete 'ino waiwaiyega tolohalao 'uda 'abihe bwebwe'anedi , ma 'ila'ilalao ma hedehedede 'uda gihelatuhedi , 'ino hewali hesihesinuwaina , sanina Yesu 'oinega . ”
44004031	Cidi 'ahwanoi bewa silosalohiya , ma hadaina 'oina simiyamiya 'ilonihuwa , ma mabwaiyadi Yaluyaluwa Tabuna 'ina waiwai 'oinega si'atepatu , ma Yehoba 'ina gwae sigwae latuheya .
44004032	Bodaedi Yesu sihemisaeya , ta 'idi nuwatuhu mabwaiyana mahemahetena , ma geya sida 'enuwaha , ma hesi 'idi tobwatobwa mabwaiyadi sitagwalediya boda mabwaiyadi 'idi paihowa weyahidi .
44004033	Ta wete Bada Yesu 'ana tohepwailaowedi sihewaiwai hedada 'ina toholo hila 'ana hepwaila weyahina , ma mabwaiyadi sihehelau hiledi mahemahetena .
44004034	Ma wete mabwaiyadi ma'adi , ma ma'adi 'wama , weyahina taudi towasawasao 'idi bale'u ma 'idi hadao sihegimwane pwaidiya ,
44004035	ta 'adi maisao mabwaiyana si'ewedima ma si'ebwaediya Yesu 'ana tohepwailao 'oidiya , ma taudi siheguyaiya taiyewedi simiya mwau 'oidiya .
44004036	Towasawasa 'aigeda 'oidiyega , sanina Yosepa , ma sanina hauhauna tohepwailaowedi si'ebwaeya Banaba , beno 'ana sanapu “ To'abihe 'atepatu , ” tauna gwama Saipilosi , ma Libai 'ina susu 'aigeda ,
44004037	ma tauna 'ina tanoha 'ihegimwaneyeya , ta maneina 'i'eweyama ta 'i'ebwaeya Yesu 'ana tohepwailao 'oidiya .
44005001	Loheya 'aigeda wete mamwanena 'idi tanoha sihegimwaneyeya , maneina si'eweyama . Loheyaina sanina Ananaiyasi ma mwanena Sapaila .
44005002	Siteluwaedi sitalamwa ma tupwana mane sidahweya , ta 'ana tupwamo Ananaiyasi 'i'eweyama tohepwailaowedi 'oidiya .
44005003	Pita 'ihegwaeya , 'igwae , “ Ananaiyasi to'aha weyahina Seitani nuwau 'i'eweya ma tanoha 'ana maisa tupwana 'udahweya ? Beno 'ino 'abo Yaluyaluwa Tabuna 'oina .
44005004	Mwalo geya 'uhegimwaneye , tanohaina 'owa 'ino 'ebeloina , ma wete tutaina 'uhegimwaneyeya , maneina 'owa 'ino 'ebeloina . Ma to'aha weyahina 'ateuwa 'unuwanuwatuhu ma maneina weyahina 'u'abowa ? Cino 'abo bewa geya tomota 'oima , ma hesi Yehoba 'oina . ”
44005005	Pita 'ina gwae bewa Ananaiyasi 'ihesagoheya ma 'ibe'uwa ta 'i'amasa , 'oinega tomota mabwaiyadi tetelina sihesagoheya ma si'ateyohowa madouna .
44005006	Ta tupwadi hewahewali sinaoma ma to'amasina 'ale'owega siwaduya ma si'ahala latuheya ma sigaliheya .
44005007	Ma mwanena geya 'isanapu . Eema mulina 'iluhuwa hadai ,
44005008	ma Pita 'ihesilaleya , 'igwae , “ Sapaila , 'imi tanohaina wagimwaneyeya , hisa 'ana maisaina wa'eweya ? Gide mwaneu 'ihegwaemaiya 'awa ? ” Ma Sapailaina 'igwae , “ Cehe , gidemusa . ”
44005009	Coinega Pita 'igwae , “ Togidega ma wateluwa watagwala ma watoho ta 'abehega Bada Yaluyaluwana wa'abowe ? Cuhesagohe , mwaneu 'ana togalihao siluhuluhuma ma 'i'iunamo si'ahala latuhego wete . ”
44005010	Ma Sapailaina 'ibe'uwa mwayamwayauwa Pita 'aena , ma 'i'amasa wete . Ta hewahewaliyedi siluhuma , ma si'iteya 'i'amasa pwaiya , ta si'ahala latuheya ma sigaliheya , mwanena deina .
44005011	Ta tohekalesiyao mabwaiyadi simatauta madouna , ma taiyawedi wasaina sihesagoheya wete si'ateyohowa .
44005012	Ma wete boda gamwagamwanidiya Yesu 'ana tohepwailaowedi hedehedede ma ginaula 'ebehenainaida baibaiwadi sipaihowediya . Ma mabwaiyadi 'idi 'ebe deli'auta Hada He'asisi papena , tauna sibwauweya Solomoni 'ina biliupa .
44005013	Ma boda baibaiwadi 'idi matautega geya siluhuluhu tohemisaowedi 'oidiya , ma tomota mabwaiyadi tohekalesiyao sihe'asisiyediya madouna ,
44005014	ma baibaiwa hedada sihemisa , ma 'oinega silugu Bada 'ina bodao 'oidiya , meloheyadi ma wete mewahinedi .
44005015	Ma wete tolohalao sitoedima ma'ebe'enoidi ma silagudiya Pita 'ina 'ebetauyao 'oidiya , ma 'abehega Pita loguloguna 'ida 'abihe bwebwe'anedi .
44005016	Wete gogowedi Yelusalema deina 'adi tomiyao sideli 'autama , ma 'idi tolohalao ma taiyewedi welabana yaluyaluwadi nuwana hali yaluyaluwa galadi si'abihe lohalediya si'ewedima ta mabwaiyadi si'abihe bwebwe'anediya .
44005017	Ma topwaoliyao 'idi bada madouna ma Sadusi 'idi boda ba'idanao sigamwasowala ma sihe'ipi'ipiyediya ,
44005018	'oinega sitoholo ma Yesu 'ana tohepwailaowedi si'abiyahidi , ma deliya silagudiya .
44005019	Ma nihuwanega Bada 'ina anelose 'aigeda deli 'ana gudu 'iso'eya , ma 'itoe hapwesediya ,
44005020	ma 'ihegwaediya , 'igwae , “ Watauya Hada He'asisi 'oina , ma nobwa watoholo ma tomota 'oidiya gwaeyedi yawasi bwebwe'ana weyahina waguguya . ”
44005021	Coinega aneloseina 'ina gwae sihesagoheya ma gona 'i'adaleya , ta Hada He'asisi 'oina siluhuwa , ma boda sihe'itediya . Coinega wete Topwaoli Madouna ma 'ina bodao si'eto 'autama , ma meIsileli 'idi babadao ma 'adi toloinao mabwaiyadi sibwauwedima ta 'idi hewaliyao tupwadi deliya sihewasaedi ma 'abehega Yesu 'ana tohepwailao si'ewedima ma sida yatala matadiya .
44005022	Ta sitauya ma deli hagalinamo si'iteya , ma sihilama ,
44005023	ma sigwae , “ Deli guduguduina ma pa'alina 'a'iteya , ta 'ana tolomatayahinao 'ahwa'eda 'oidiya sitotoholo wete , ma tutaina 'ahwa'eda 'aso'eya 'alona gaugaulinamo . ”
44005024	Ma Hada He'asisi 'ana to'itayahi madouna , ma topwaoliyao madoudi wasa bewa sihesagoheya ma si'ateyohowa madouna , to'aha 'i'iunamo ma 'ilatu weyahina .
44005025	Ma 'aigeda loheya 'oidiya 'inaoma ma 'ihegwaediya , 'igwae , “ Loheloheyaedi deliya walagulagudiya , Hada He'asisi 'alona sitotoholo , ma sihehe'ita tomota 'oidiya . ”
44005026	Ta Hada He'asisi 'ana to'itayahi ma 'ina topaihowao sihapwesa , ma tohepwailaowedi si'abiyahidiya ma hohobigega si'ewedima , weyahina simatauta boda 'oidiya , ta geya nuwadi ma boda sigamwasowala 'oidiya , tabu ta da'uleyega si'etutuwedi .
44005027	Coinega ma wahi bigega si'ewedima ma toloinaedi matadiya sihetoholodiya . Ma Topwaoli Madouna 'ihesilalediya ,
44005028	'igwae , “ Mwalo 'oimiya 'aloina pa'ala 'abehega gesowana Yesu saninega wahehe'ita tomota 'oidiya , ma togidega ta 'oinega Yelusalema mabwaiyana 'alona Tomota wahehe'ita Yesu weyahina , 'abehega tauma 'ima loinega silohe'amasiya ? ”
44005029	Ta Pita ma tohepwailaowedi sigwaeya , “ Cilobwaineya ma Yehoba 'ina gwae 'ahematamatane , ma geya'abwa tomota 'idi gwae .
44005030	Moisa , 'omi Yesu 'aiwe 'oina watutu hepa'ineya ta 'ana siga 'i'amasa , ma tubudao 'idi Yehoba Yesu 'i'abihetoholo hileya ,
44005031	ma 'i'abilagasiya tauna 'ina 'ebeulega 'abehega tauna To'abihetena ma Tohanugeta , ma wete tauna To'abihenuwabui meIsileli tauda weyahida , ma 'oinega 'ida puiyao 'inuwasamudi .
44005032	Coinega tauma ginaulaedi bewa weyahidi 'ahehepwaila , ma Yaluyaluwa Tabuna tohepwaila wete , tauna Yehoba 'i'ebwaeya 'ana tohematamatanao 'oidiya . ”
44005033	Ta toloinao Yesu 'ana tohepwailao 'idi gwae bewa gidemusa sihesagoheya , ma sigamwasowala moisa , ma nuwanuwadi ma silohe'amasidi .
44005034	Ta 'aigeda 'oidiyega , sanina Gameliyela , tauna Palisi , ma loina 'ana tohe'ita , ta ma'ana he'asisi tomota baibaiwadi 'oidiya , 'itoholo ma 'iloina ma 'abehega Yesu 'ana tohepwailaowedi sitoe hapwesedi tuta to'uto'upanamo weyahina .
44005035	Ta muliyetega toloinaowedi 'ihegwaediya , 'igwae , “ MeIsileli he , wa'itayahigomi ma sahena waloiloina pa'ala loheloheya nage weyahidi .
44005036	Wanuwatuhuyahi tuta mwalo Tudasi 'ihapwesa 'abehega tauna hali tohanugeta 'aigeda , ma loheloheya 'adi baibaiwa gide powa handeledi siluhu 'ina boda 'oina , ma hesi gabemani Tudasiina silohe'amasiya , ma 'ana tomuliyao sisawaleya , ta 'idi boda 'isawala .
44005037	“ Ma Tudasi muliyetega , tutaina tomota mabwaiyadi sihasilidiya 'oina , 'aigeda gwama Galili 'ihapwesa , sanina Yudasa , ta tupwadi loheloheya 'ilisidima ma simuliyeya , ta 'aleha 'oina 'i'amasa , ta 'ana tomuliyao sisawaleya .
44005038	“ Tuta bewa yahegwaegomi 'abehega sahena to'aha waloiloinae loheloheya nage weyahidi . Ceguma 'adi loina nuwana 'idi paihowa bewa tomota 'oidiyega 'ihapwesama , 'abwa siwe'a ,
44005039	ma hesi 'eguma 'adi loina Yehoba 'oinega 'ilatuma , geya sowasowahina ma wa'abihe lolagudi , weyahina 'eguma gidemusa , Yehoba walolo'alehe . ”
44005040	Coinega Gameliyela 'ina loina simuliyeya , ma tohepwailao wete sibwau hiledima 'oidiya , ma sisapidiya , ta sigwae , “ Geya sowana wete Yesu sanina wagwaegwaene tomota 'oidiya . ”
44005041	Ma silihasidiya ma sihapwesa , ma sitauya taudi 'idi boda 'oidiya ma'idi yaliyaya , weyahina sowasowahidi ma muyaedi silobadi Yesu sanina weyahina .
44005042	Ma sabwelo 'aigeda 'aigeda 'oidiya sihehe'ita ma siguguya Hada He'asisi 'alona , ta wete tomota 'idi hadao 'oidiya , 'abehega Yesu tauna To'abihetenaina .
44006001	Tuta nage 'oina Yesu 'ana tohemisao 'idi boda 'ihehemadou , ma 'oidiyega to'ena Gilisi 'idi boda to'ena Yudiya silolomugiyedi , weyahina sabwelo 'aigeda 'aigeda , 'eguma tutaina 'e'ahai siheheguyaiyedi hiwahiwape 'oidiya , taudi to'ena Gilisi 'idi hiwapeyao 'adi 'e'ahai geya sowasowahidi , 'oinega sigomagomale .
44006002	Coinega Yesu 'ana tohepwailao site tuwelo 'idi boda tohemisao mabwaiyadi sibwau he'autedima , ma 'oidiya sigwaeya , “ Geya sowasowahina Yehoba 'ina gwae 'ana guguya 'alolagu ma 'abehega 'e'ahai 'aheguyai .
44006003	Ma 'omi 'oimiyega loheloheya sebeni wahesinuwedi , taiyewedi ma'adi he'asisi , ma sanasanapudi , ma wete 'eguma Yaluyaluwa Tabuna 'ina waiwai 'oidiya , ma paihowa bewa 'e'ahai 'ana heguyai weyahina , 'ada 'ebwaedi .
44006004	Ma tauma 'ada hetapewa 'ahwanoi weyahina ta wete Yehoba 'ina gwae 'ana he'ita weyahina . ”
44006005	Ma boda siyaliyaya 'idi loina bewa weyahina , 'oinega site sebeni sihesinuwediya , beno Sitibeni , tauna 'ina hemisa madouna Yesu 'oina , ma Yaluyaluwa Tabuna 'ina waiwai 'oina , ma Pilipi ma Pilokolo ma Nikano ma Timoti ma Pamena ma wete Nikola , tauna gwama Anitioki ma meYudiya 'idi tapwalolo 'oina 'iluhu pwaiya .
44006006	Coinega loheloheyaedi si'abi lagasidiya Yesu 'ana tohepwailao matadiya , ma si'abi debediya ma weyahidi si'ahwa 'ahwanoiya Yehoba 'oina , ma paihowaina sihegaineya .
44006007	Coinega Yehoba 'ina gwae 'ihewaiwai tomota 'oidiya , ma tomuliyao 'adi boda madou hedada tupwa Yelusalema 'oina , ma topwaoliyao tupwana baibaiwana wete gwaeina sihesagoheya , ta Yesu sihemisaeya .
44006008	Sitibeniina ma'ina waiwai , ta ma'ina helau madouna , ma paihowa 'ebe henainaida ma 'ila'ilalao 'ipaihowediya tomota gamwagamwanidiya .
44006009	Ta tupwana tomota sinaoma ma Sitibeni ba'idadiu sihe'ohe'ohe , taudi tupwadi meYudiya 'idi tapwalolo sihesaniyeya “ Lihalihasina , ” ma tupwadi Yudiyaedi 'asa Sailini 'oinega , ma tupwadi 'asa Alekisanidela 'oinega , ma tupwadi 'asa Silisiya ma Esiya 'oidiyega ,
44006010	ma geya sowasowahina sihewaiwai , weyahina Sitibeni 'ina gwae 'ana sanapu Yaluyaluwa Tabuna 'oinega .
44006011	Coinega taudi Sitibeni sitebaeya ma tupwana loheloheya sihegwaediya ma Sitibeni sida he'ewa , sigwae , “ Sitibeniina 'ina gwae galana 'ahesagoheya , beno Mosese ma Yehoba 'i'ahwa galagalaediya . ”
44006012	Ma wete loheloheya sihenuwa laguwediya ma Sitibeniina silo'aleheya , 'oinega boda baibaiwadi ma babadao ma wete loina 'ana tohe'itao sinaoma ma si'abiyahiya , ta sitoeya toloinao 'idi delihegogona 'oina ,
44006013	ta tohe'ewa 'abo'abowedi sibwauwedima , ma taudi sigwae , “ Loheya bewa tuta baibaiwana 'oidiya Mosese 'ina loinao ma Hada He'asisi bewa wete 'isinasinalidi ,
44006014	ta wete 'ina gwae 'ahesagoheya 'igwae , 'Yesu tauna gwama Nasaleta 'abwa Hada He'asisi bewa 'ida ligehi yahule ma mumugada Mosese 'i'ebwaegita 'ida buidi , ma hagadi 'ilagudi . ’ ”
44006015	Ma todeli hegogonaedi mabwaiyadi Sitibeni manina si'e'ebubuya , 'ana 'ita anelose manina gide .
44007001	Ma Topwaoli Madouna Sitibeni 'ihesilaleya , 'igwae , “ Togidega 'idi he'ewa weyahiu , gwae moisa 'awa ? ”
44007002	Ma Sitibeni 'igwae , “ Tasigwao ma tamagwao , 'igu gwae bewa wahesagohe . Yehoba tomiya hane hedada mwalohene tubudai Ebalahamo 'oina 'ilatuwa , tutaina Mesopotemi 'oina 'imiyamiya , ma 'abwa geya 'i'asa'asaliya Helana 'oina ,
44007003	ma Yehobaina 'igwae , 'Ebalahamo , 'ino gogo ma 'ino susu bewa 'u'ebesinedi ma 'utauya hali tupwa , tupwaina yahe'itago 'oina . ’
44007004	“ Ta tupwa Kalidiya 'ihasineya ma 'ilo'asa Helana 'oina . Ma Ebalahamo tamana 'ina 'amasa mulina Yehoba 'ihanugeteya ma 'ebwa 'i'asa , 'ida gogo bewa 'oina ,
44007005	ma geya 'eta wete bale'u 'i'ebwae Ebalahamo 'ina 'ebeloina , ma hesi Yehoba 'igwae hemisa tuwa ma 'abehega tupwaina bewa tauna Ebalahamo ma'ina susuwao 'idi bale'u si'ewa , ma tuta nage 'oina Ebalahamo geya natunamo .
44007006	“ Ma wete Yehoba 'ihepwaila nugeteya 'abehega Ebalahamo tubunao sihetaumana hali boda 'idi tupwa 'oina , ma toni'asaedi paihowa mwauna nata si'ebwae Ebalahamo tubunao 'oidiya , ta 'idi miya 'igala bolime powa handeledi 'oidiya .
44007007	Ma hesi Yehoba 'igwaeya , 'Cabwa toni'asaowedi loina mwaudi ya'ebwaedi , ma muliyetega tupwa nage 'oinega 'igu bodao silatu ma si'etuluha 'oiguwa tupwa bewa 'oina . ’
44007008	“ Ma Yehoba 'ina gwaeina 'ana 'ila'ilala 'i'ebwaeya Ebalahamo 'wapina 'ana 'upwa . Coinega Ebalahamo Aisake 'ihenatuneya , ta 'ina sabwelo nima ma hetoina 'oina 'wapina matana 'i'upweya , ma muliyetega Aisake Yakobo 'ihenatuneya , ma muliyetega Yakobo natunao loheloheyadi tuwelo 'ihenatunediya , ma site tuwelowedi tauda tubudao .
44007009	“ Ta 'aigeda 'oidiyega sanina Yosepa , ma tasinao site lebeni sihe'ipi'ipiyeya ma sihegimwaneyeya tomota tupwadi 'oidiya , ma taudi Yosepaina sitauyeya 'asa Itipita 'oina ,
44007010	ma Yehoba ba'idana ta 'ilemeya 'ana mwauyao 'oidiyega , ta wete sonoga bwebwe'ana 'i'ebwaeya , ma meItipita 'idi kini Pelo sonogaina 'i'ita lobeya , 'oinega Pelo Yosepa 'ihemiya haneheya , ma loina 'i'ebwaeya tupwa Itipita mabwaiyana weyahina , ta wete kiniina tauna 'ina hada weyahina .
44007011	“ Ma muliyetega gomale madouna 'ilatuwa Itipita mabwaiyana ma 'asa Kenani 'oidiya , ma miya mwauna moisa 'ihapwesa , ma tubudaowedi geya 'adimo .
44007012	Ta Yakobo tetela 'ihesagoheya 'abehega 'e'ahai Itipita 'oina 'imiyamiya , ma natunao loheloheyadi 'ihesumanediya Itipita 'oina , 'e'ahai weyahina .
44007013	Ma muliyetega wete sihila Itipita 'oina , ma Yosepa tasinao 'oidiya 'igwae latuwa , 'igwae , ‘ Taugu tasimiu Yosepa , ’ ma Pelo wete 'oina 'ihepwailediya , 'igwae , 'Tasigwao bewa . ’
44007014	“ Ma Yosepa tamana Yakobo ma 'ina susuwao 'ibwauwedima , 'adi baibaiwa sebeniti paibi , ma Itipita 'oina sinaoma .
44007015	Ma nobwa Yakoboina 'i'amasa , ma wete tubudaowedi si'amasa ,
44007016	ta wawanidi si'ewa hiledima gogo Sekemi 'oina , ma sigalihediya , galihaina mwalo Ebalahamo 'ihemaiseya meSekemi , taudi Hemoli natunao , 'oidiyega , beno galihaina 'ana maisa siliba 'i'ebwaediya .
44007017	“ Ma Yosepa 'ina 'amasa mulina Yehoba 'ina gwae hemisa Ebalahamo 'oina 'ihahoho pwaiya , ma meIsileli Itipita 'alona siyada hedada pwaiya ,
44007018	eema kini hauhauna 'ihegaina ma 'iloina pa'aledi , kiniina Yosepa geya 'isanapu ,
44007019	ma 'i'abowediya , weyahina tubudaowedi 'iloinaedi ma natudiyao 'i'iudi siuledi 'atamana ma si'amasa .
44007020	Ta gwama Mosese 'ili'uwa tuta nage 'alona , tauna 'ana 'ita bwebwe'ana , ma tamana ma sinana 'idi hada si'itayahi dahweya wai'ena 'etoi .
44007021	Ma muliyetega 'idi hadega silagu latuheya , ta Pelo natuna mewahinena 'ilobeya , ta 'itoeya 'ina hada ma 'abehega tauna natuna , ma 'i'itayahiya .
44007022	“ Ta Mosese meItipita 'idi sanapu mabwaiyana sihe'iteya , ma 'isanapudiya , ta 'ina gwaeyao ta 'ina paihowao 'oidiya 'ihewaiwai hedada .
44007023	“ Ma tutaina 'ana bolime poti 'ilobeya , Moseseina nuwanuwana ma tasinao meIsileli 'ihabo'enedi .
44007024	Coinega 'ina habo'enaina 'alona gwama Itipita 'aigeda 'ilobeya gwama Isileli 'ihunu bwagebwageya , 'oinega Mosese tasinaina 'ilemeya ma gwama Itipitaina 'ilohe'amasiya .
44007025	Ta Mosese 'inuwatuhuya 'abehega tasinaowedi sida sanapu 'abehega tauna nimanega Yehoba 'ida 'abihetedi , ma hesi geya sisanapu .
44007026	“ Ma hali sabwelo ta Mosese tasinao 'eluwa 'ilobediya sihehe'upwa , ma nuwanuwana ma 'i'eto'ausidi ma silolagu ma 'igwae , 'Ciyagwao , 'omi susu 'aigeda , ma togidega ma 'imi miya wagihegala ? ”
44007027	“ Ma tohe'upwaowedi 'aigeda 'oidiyega Mosese 'ina gwae 'ihemaiseya , ma 'igwae , 'Taiya 'owa 'utoho ma 'uhetoloina 'oima ?
44007028	Togidega ? Nuwanuwau ma 'ulohe'amasigau gidemusa boi gwama Itipitaina 'ulohe'amasiya ? ”
44007029	“ Gwae bewa Mosese 'ihesagoheya ma 'i'ateyohowa ta 'idena , ma 'ihetaumana tupwa Midiyani 'oina , ma nobwa 'ihaiya ma natunao loheloheyadi 'eluwa 'ihenatunediya .
44007030	Bolime poti mulina Mosese yoho 'awawa , 'oya Sainai deina , 'iyawayawala , ma anelose 'ilatuwa 'aiwe 'ala'alata ma ninininiminega , 'aiwe manabaina 'alonega .
44007031	Ta Mosese 'i'iteya , 'oinega nuwana 'ihepwanopwanowa , ma 'inaonao deina sabi 'ita , ma Yehoba 'igwaeya ,
44007032	'Taugu tubumwao , taudi Ebalahamo ma Aisake ma Yakobo , 'idi Yehoba . ’ “ Ma Mosese 'ina matautega 'idededela , ma genuwana 'i'ebubuna .
44007033	“ Ta Badaina 'igwaeya , 'Caheu 'ana butu 'uhalolo , weyahina tupwa beno 'oina 'utotoholo beno bale'u hehe'asisina , ta 'igu gwae 'uhesagohe .
44007034	Cigu tomotaiyao Itipita 'alona 'idi miya galana yasanapuya , ta 'idi 'ahwanoi 'atemuyamuya yahesagoha pwaiya , 'abehega yasuluma sabi lemedi . Ta 'owa 'utoholo ma yahewasego Itipita 'oina , paihowa bewa weyahina . ’
44007035	“ Moisa , Moseseina mwalo silogwahateya , sigwaeya , 'Cowa hene taiya ma 'utoho ma 'uhetoloina 'oima ? ” Ma hesi tauna Yehoba 'ihesinuweya ma 'abehega 'iloinedi , ma wete 'ilemedi , anelose 'ina lemega , tutaina 'aiwe 'ala'alata 'oina 'ilatuwa 'oina .
44007036	“ Coinega Mosese 'ila'ilala waiwaidi ma paihowa 'ebe henainaida 'ipaihowediya , Itipita 'oina ma wete hola bwehabwehalina ma tupwaina yoho 'awawa 'oidiya , tutaina Itipitega 'i'ewa latuhedima ma 'ihenugetediya tupwaina yoho 'awawa bolime poti 'oidiya .
44007037	“ Bewa Moseseina meIsileli 'ihegwaediya 'igwae , 'Yehoba 'abwa tasimiyao 'oidiyega 'aigeda palopita 'ihesinuwe weyahimi , gide mwalo 'ihesinuwegauwa . ’
44007038	“ Ma wete Moseseina yoho 'awawa tubudao mabwaiyadi ba'idanao 'oya Sainai 'oina simiyamiya , ma anelose Mosese loina bwebwe'ana yawasida weyahina 'i'ebwaeya .
44007039	“ Ma tubudaowedi Mosese sihe'idi'idiyeya ta 'ina loina silogwahateya , ma nuwanuwadi ma sihila Itipita 'oina ,
44007040	ma tasina Eloni sihegwaeya , sigwae , 'Cida 'ebe 'etuluha 'upaihowadi ma sihanugetegita , weyahina Mosese tauna mwalo Itipitega 'ihanugetegitama , geya tasanapu ta'eha nana 'itauya ? ”
44007041	Coinega 'idi 'ebe 'etuluha tala bulumakau si'abiya , ma 'oina sipwaopwaoli , ma weyahina siyaliyaya madouna .
44007042	“ Coinega Yehoba 'ilogwahatediya ta 'abehega siboi 'idi nuwatuhu sida paihowa , beno 'wadima 'oidiya sida 'etuluha , gidemusa palopitao 'idi buki 'alona Yehoba 'ina gwae 'imiyamiya , 'igwaeya , 'Comi meIsileli bolime poti tupwaina yoho 'awawa wamiyamiya , hebahebaiyao wahunudi ma geya 'oiguwa wada pwaolidiya .
44007043	Ma hesi hali 'ebe 'etulahaina sanina Moloke 'oina wapwaopwaoliyedi ma Molokeina 'ina hada wa'aha'ahali ba'idamiu , ma wete Lipani 'ina 'wadimaina 'oina watulutuluha , ma wete ginaulaedi wa'abidiya matadiya wa'ahwa'ahwanoi , 'oinega yada pa'igomi ma watauya hali 'asa Babiloni papalina . ’ ”
44007044	Sitibeni wete 'igwaeya , “ Tubudaowedi Yehoba 'ina hada si'abiya 'ana 'ita gidemusa Yehoba Mosese 'ihegwaeya ma 'ida 'abi'ese . Coinega si'abiya , ma mwalo tutaina yoho 'awawa sitautauya , Yehoba 'ina hadaina wete si'aha'ahala dadane .
44007045	“ Loheloheyaedi si'amasa ma mehau hadaina si'eweyama , taudi tubudao Yosuwa ba'idanao . Mwalo hali bodao tupwa bewa 'ebwa simiyamiya , ma hesi Yehoba Yosuwa ba'idanao 'ilemedi ma sihewaiwaiya bodaedi sipa'idiya , sidena , ta Yosuwa ba'idanao bale'u bewa si'eweya , ta 'ebwa hadaina 'imiyamiya ma 'ana siga Debida 'ihetoloina .
44007046	Ma Debidaina weyahina Yehoba 'iyaliyaya , tauna tubudai Yakobo 'ina Yehoba , ma Debida Yehoba 'oina 'i'ahwa'ahwanoi ma 'eguma sowasowahina 'abehega Yehoba 'ina hada hauhauna 'ida 'abi .
44007047	Ma hesi Debida natuna Solomoni hadaina 'i'abiya .
44007048	Ma hesi wanuwatuhu 'abehega Yehoba tauna tomiya tabwana hedada geya'abwa hada tomota nimadiyega si'abi'abi 'oina 'imiyamiya , weyahina palopita 'aigeda Yehoba 'ina gwae mwalo 'ihepwaila pwaiyeya , 'igwae ,
44007049	'Galewa 'igu wagahata wasawasa , ma bale'u 'ahegu 'adi 'ebelagu . Coinega to hada sowasowahimi ma weyahigu wada 'abi , ma hadaina 'oina ya'aiyawasi ?
44007050	Weyahina ginaulaedi bewa mabwaiyadi taugu yapaihowediya . ’ ”
44007051	Ma Sitibeni 'ihegwaediya wete 'igwae , “ Moisa , 'omi tonuwa potapota , 'oinega Yehoba 'ina 'ila'ilala 'upwa 'wapimimo 'oina , ma geya 'atemiyega ma wete geya tenamiya , 'oinega tuta baibaiwana Yaluyaluwa Tabuna 'ina loina walologwahate , gidemusa tubumiyao silogwahateya .
44007052	Ma wete , tubumiyao palopita mabwaiyadi simumuga galagalaediya ma silohe'amasidiya , palopitaowedi taudi Todumwalu 'ina latuma sihepwaila nugeteya , 'oinega 'omi wete Todumwaluina watebaeya ma walohe'amasiya .
44007053	Ta 'omi mwalo aneloseyao Yehoba 'ina loina si'ebwaegomiya , ma hesi geya wada muliyeya . ”
44007054	Sitibeni 'ina gwae bewa toloinao sihesagoheya ta sigamwasowala madouna , ma sihesala'i'ita 'idi gamwasowala weyahina .
44007055	Ma hesi Yaluyaluwa Tabuna Sitibeni 'ilohemaheya , ma galewa 'i'e'ebubuya ta 'i'iteya Yehoba ma'ina wasawasa maemaedanina , ma Yesu 'ina 'ebeulega 'itotoholo ,
44007056	ma 'igwaeya , “ Wa'ita , galewa 'i'eso'eya , ta ya'iteya Loheyaina Yehoba 'ina 'ebeulega 'itotoholo . ”
44007057	Ma Sitibeni 'ana 'alehao siwuiwui 'enadi madounega , ma tenadi si'ausidiya ta 'abehega Sitibeni 'ina gwae sahena sihehesagohe , ma mabwaiyadi sipiliya , ta si'abiyahiya ,
44007058	ma 'asega siula latuheya , ma da'uleyega si'ahuhe 'amasiya . Ma Sitibeni 'ana tohe'ewa 'abo'abowao 'adi 'ale'owao silolodiya ta 'abehega da'uleyega Sitibeni sida hunu . Ma 'adi 'ale'owedi hewali sanina Saulo 'i'itayahidiya .
44007059	Eema Sitibeni siloloda'uleyeya , ma hesi 'ibwau haneya 'igwae , “ Bada Yesu , yaluyaluwagu 'u'eweyawa . ”
44007060	Ta 'i'ahetulasa , 'ibwau 'enana madounega , 'igwaeya , “ Bada yo , 'idi mumuga galana bewa geya'abwa 'uhehemaise 'oidiya . ” Cina gwaeina 'igumwala , ta yawasina 'igumwala .
44008001	Ma Saulo bodaedi 'i'ahwa bwebwe'anediya , Sitibeni 'ana lohe'amasa weyahina . Sabwelo nage 'oina tohekalesiyao tupwa Yelusalema 'oina 'adi 'alehaowedi sihegaina ma silo'alehedi , 'oinega sisawala Yudiya ma Sameliya tupwaedi 'oidiya , ma Yesu 'ana tohepwailao site tuwelomo Yelusalema 'oina simiyamiya .
44008002	Ma tupwana tomota , taudi Yehoba 'ana tohe'asisiyao , Sitibeniina sigaliheya ma'idi dou madouna .
44008003	Ma Saulo hesi tohekalesiyao 'imutumutudi ta weyahidi 'iluhuluhu hada 'aigeda 'aigeda 'oidiya , ma 'eguma tohekalesiyao loheloheya ma wete wahiwahine 'ilobalobadi , tuwa 'i'abiyahidi , ma deliya 'ilagu luhuwedi .
44008004	Ma tohekalesiyao sisawala , ma 'eguma to tupwa 'oina sitautauya , tetela bwebwe'ana siloguguyaeya tomota 'oidiya .
44008005	Coinega Pilipi 'isulu 'aigeda Sameliya 'asaina 'oina , ma nobwa To'abihetenaina tetelina 'iguguyaeya 'oidiya ,
44008006	ta mabwaiyadi Pilipi 'ina gwae sihesagoheya , ma 'ina paihowa waiwaidi si'iteya .
44008007	Ceguma taiyawedi silohala hi'ahi'a 'oidiyega 'iula latuhedi , ma hi'ahi'aedi siwuiwui ma sihapwesa , ma wete topeuyao ma tohasagesageula 'i'abihe bwebwe'anediya . Coinega bodaedi sitagwatagwala mahemahetena Pilipi 'ina loguguya 'oina ,
44008008	ma 'oinega 'ebe yaliyaya madouna gogoina 'oina .
44008009	Ma toni'asa 'aigeda , sanina Saimoni , tauna Pilipi 'ina gwae 'ihemiseya . Saimoniina tauna mwalo 'i'oba'oba madouna gogoina 'oina ,
44008010	ma meSameliya mabwaiyadi sihenainaida Saimoni 'ina paihowa waiwaidi weyahidi , eema tauna sanina madouna . Coinega tomota mabwaiyadi , nuwana babadao , nuwana bubutumao , Saimoniina sihemisaeya ma sigwaegwae , “ Tauna Saimoniina 'ina waiwai Yehoba 'oinega madou hedadena . ”
44008011	Coinega Saimoni 'ina gwaeyao sihesagohediya , weyahina 'ina 'obega 'i'abihenuwa pwanopwanowediya tuta mabwaiyana .
44008012	Ma muliyetega Pilipi 'ihapwesama ma tetela bwebwe'ana , To'abihetena Yesu sanina ma Yehoba 'ina loina weyahidi 'iloguguya , ma sihemisaeya , ma sibabitaisowa , loheloheya ma wete wahiwahine .
44008013	Ma Saimoni wete Yehoba 'ihemiseya , ta 'ina babitaiso mulina Saimoni Pilipi 'i'wayabuya ma Saimoniina 'i'iteya Pilipi 'ina 'ila'ilalao ma 'ina paihowa waiwaidi , ta 'oinega 'ihenainaida moisa .
44008014	Eeta Yesu 'ana tohepwailao taudi Yelusalema 'oina simiyamiya , tetela sihesagoheya 'abehega meSameliya sitagwala pwaiya Yehoba 'ina gwae 'oina , 'oinega Pita ma Yoni sihewasedima ,
44008015	ta siteluwaedi sisuluwa Sameliya 'oina , ma tohemisao hauhaudi weyahidi si'ahwa'ahwanoi ma 'abehega Yaluyaluwa Tabuna 'iluhu 'oidiya .
44008016	Weyahina 'abwa geya 'iluhu 'oidiya . Beno tuwa Bada Yesu saninega sibabitaisowa ,
44008017	'oinega Pita ma Yoni nimadi silagudiya 'oidiya ta Yaluyaluwa Tabuna 'oidiya 'iluhuwa .
44008018	Ta Saimoni paihowa bewa 'i'iteya 'abehega Yesu 'ana tohepwailao nimadi silagudiya tomota 'oidiya , ma Yaluyaluwa Tabuna 'oidiya 'iluhuwa , 'oinega mane 'i'eweya ma 'abehega Pita ma Yoni 'i'ebwaedi ,
44008019	ta 'igwaeya , “ Cimi waiwai beno nuwanuwagu wa'ebwaegau , ma 'oinega 'eguma nimagu yalagu taiyawedi 'oidiya , Yaluyaluwa Tabuna 'iluhu 'oidiya . ”
44008020	Ma Pita Saimoni 'iheliyeya 'igwae , “ Cino mane ba'idau wahesilae hataya , weyahina 'abehega Yehoba 'ina 'ehele 'ino maneyega 'ugimwane .
44008021	Cowa geya 'ima boda , ma hesi 'ateu 'imumuga galagala Yehoba matana .
44008022	Coinega 'ilobwainegowa ma 'ino pui bewa 'oinega 'unuwabui , ma 'u'ahwa'ahwanoi Yehoba 'oina , ma nuwana 'ino nuwatuhu galadi bewa 'inuwasamudi .
44008023	Weyahina yasanapugowa 'ateu bi'ibi'ina , he'ipi'ipi ma mumugau galadi 'oidiyega . ”
44008024	Ma Saimoni 'igwaeya , “ Wa'ahwanoi Bada 'oina ma ginaulaedi galadi wahepwailediya , sahena 'oiguwa sinaonaoma . ”
44008025	Coinega Pita ma Yoni 'idi Bada weyahina sihepwaila latuwa , ma 'ina gwae siguguyaeya , ma muliyetega sihila Yelusalema 'oina , ta 'idi tauya 'alona tetela bwebwe'ana sihepwaileya Sameliya 'asanao 'aigeda 'aigeda 'oidiya .
44008026	Ma Yehoba 'ina anelose Pilipi 'ihegwaeya , “ Cutoholo ma 'asudibwalala 'edaina Yelusalemega ma 'asa Gasa 'oina 'utauya . ” Cedaina tupwa yoho 'awawa 'alonega 'itautau .
44008027	Coinega Pilipi 'itoholowa ma 'itauya , ma gwama Idiopiya 'ina waga lisilisi 'oinega 'itautauya 'ilobeya , tauna 'wawana bo'i si'ewa yahuleya , ma sanina madouna , ta 'idi kuini Kanidesi weyahina 'ipaipaihowa , beno 'ina wasawasa mabwaiyana 'i'ita'itayahidi , ma tauna 'itauya pwaima Yelusalema sabi tapwalolo ,
44008028	ta 'ina waga lisilisi 'ihilahila 'ina 'asai , waga lisilisiina 'oina 'igeluwa ma Buki He'asisi 'ihasihasila , palopita Aiseya 'ina lele 'ihasihasili .
44008029	Ma Yaluyaluwa Tabuna Pilipi 'ihegwaeya , “ Culomwayamwayau ma 'utauya waga lisilisi 'oina . ”
44008030	Coinega Pilipi 'ipiliya , ma loheyaina 'enana 'ihesagoheya palopita Aiseya 'ina lele 'ihasihasili . Ta Pilipi 'igwaeya , “ Togidega , gwaeyedi 'uhasihasili 'usanapudiya ? ”
44008031	Ta loheyaina 'igwaeya , “ Geya . Weyahina geya wete 'igu tohe'itamo . ” Coinega loheyaina Pilipi 'ibwauweyama wagai , ma Pilipi 'igeluwa ta deina 'imiyatoiya , ta Buki He'asisiina 'ihasiliya ,
44008032	ta hasiliina 'ihasila pwaiya bewa gide 'ina gwae , “ Tauna gide sipi nata sihunu , nuwana gidemusa lami , hunuhunuwana 'ana to'upwa matana 'itotoholo , geya 'aigeda wete 'enana 'igwae latu .
44008033	Ma wete 'ina yatala 'oina si'aboweya , ma 'idebamwadina . Coinega natunao tetelidi geya 'aigeda taiya 'ihepwaila latu weyahina yawasina bale'uwa 'igumwagumwala . ”
44008034	Ta gwama Idiopiyaina Pilipi 'ihegwaeya , “ Taiya weyahina palopita bewa 'igwaegwaeya ? Tauna weyahina bo hali loheya weyahina ? ”
44008035	Coinega Pilipi 'igwaeya , “ Yesu weyahina , ” ma 'ihegaina hasilaina 'ana lihasa weyahina ta Yesu tetelina 'ihe'itaeya .
44008036	Ta 'edaina sitautau ta we'aha si'ita lobeya , ma loheyaina 'igwaeya , “ Nage we'aha ! Togidega , sowasowahina ma 'u'abihe babitaisogau , 'awa ? ”
44008038	Coinega 'ina topaihowao 'iloinaediya ma waga lisilisi si'abi henonoya , ma siteluwa Pilipi mahetena sisuluwa ta sigayo suluwa we'aha , ma Pilipi loheyaina 'i'abihe babitaisoya .
44008039	Ma we'ahega sigayohanema ta Yehoba Yaluyaluwana Pilipi 'itoeya , ma loheyaina geya Pilipi 'i'ita'ita hila , ta ma'ina yaliyaya 'itauya 'ina 'asa .
44008040	Ma Pilipi hesi silobeya tupwa Asota 'oina , ma 'oinega 'itautau , ma tetela bwebwe'ana 'iloguguyaeya 'asa 'aigeda 'aigeda 'oidiya , ma 'ana siga 'ilatu Sisaliya .
44009001	Ma Saulo 'abwa tuwa Bada Yesu 'ana tomuliyao 'oidiya 'ilolo'alehedi , nuwanuwana 'ilohe'amasidi . Coinega 'itauya Topwaoli Madouna 'oina ,
44009002	nuwanuwana 'ina letao 'ileledi ma 'itauyedi meYudiya 'idi 'eto'autaina Damasiko 'oina , ma letaedi 'oidiyega 'abehega 'eguma Yesu 'ina 'eda 'ana tomuliyao 'ilobadi loheloheya ma wahiwahine , 'i'abiyahidi ma 'i'ewedima Yelusalema , sabi heyatalaedi . Eema letaedi 'i'ewediya ma 'itauya .
44009003	Citautauya ta Damasiko 'oina 'i'iunamo 'ilatu , ma maedana galewega 'i'asilalama ,
44009004	ta 'ibe'uwa bale'uwa , ma 'aigeda 'enana 'ihesagoheya 'igwaegwae , “ Saulo , Saulo , to'aha weyahina 'ulolo'alehegau ? ”
44009005	Ma Saulo 'igwaeya , “ Bada taiya hede 'owa ? ” Ma 'enanaina 'igwaeya , “ Taugu Yesu 'ulolo'alehegau .
44009006	Ma hesi 'utoholo ma 'uluhu 'asai ma nobwa 'a hemataluwa 'uhesagohe ma 'abehega 'upaihowa . ”
44009007	Ma tomotaiyedi Saulo ba'idanao sitautauya nuwadi 'ihepwanopwanowa ta sitoholo henonowa , ma 'enanamo sihesagoheya , ma geya 'aigeda wete taiya si'ita .
44009008	Coinega Saulo bale'uwega 'itoholo hilama ta nuwanuwana ma matana 'iyahali , ma hesiyage geya sowasowahina to'aha 'i'ita , weyahina matana sihogahoga , ma hesi Saulo si'abinimeya ma siluhuweya Damasiko 'oina .
44009009	Ta nobwa sabwelo 'etoi geya to'aha 'ida 'iteya , ma geya 'ida 'aiya ma wete geya 'ida numa .
44009010	Ma Damasiko 'oina , Yesu 'ana tomuliya 'aigeda 'imiyamiya , sanina Ananaiyasi , ta 'ina 'enomata'ite'itega Yehoba 'ihegwaeya , 'igwae , “ Ananaiyasi . ” Ma Ananaiyasiina 'igwaeya , “ Taugu Bada . ”
44009011	Coinega Yehoba 'igwaeya , “ Cutoholo , ma 'asa gamwagamwanega 'utauya 'eda sanina Dumwaluna 'oinega , ma Yudasa 'ina hada loheya 'aigeda 'uhesilala , tauna gwama Tasisi sanina Saulo , ma sauga bewa 'i'ahwa'ahwanoi ,
44009012	ma 'aigeda loheya sanina Ananaiyasi 'i'iteya 'itautauyama sabi 'abitohoina ma 'oinega matana si'asilala hila . ”
44009013	Ma Ananaiyasiina 'igwaeya , “ Bada , loheyaina tetelina tomota baibaiwadi sihegwaegauwa 'abehega loheya galana , ta 'ino tohemisao Yelusalema 'oina 'ilolo'aleha hedadadi ,
44009014	ma wete topwaoli madoudi sitagwaleya ma sauga bewa 'itauyama ma 'a bodao mabwaiyama sabi paimai , 'eguma saniuwega 'a'ahwa'ahwanoiwa . ”
44009015	Ma Badaina 'ihegwaeya , “ Tuwa , ma 'utauya 'oina . Weyahina Sauloina yahesinuwa pwaiya ma teteligu 'ihepwaile tomiya ganamuli 'oidiya , ma toloinao madoudi matadiya ma meIsileli wete 'oidiya .
44009016	Ma 'abwa taugu yahe'itae muyao madoudi nata 'ilobadi 'agu hepwaila weyahina . ”
44009017	Coinega Ananaiyasi 'itoholowa ma 'itauya Yudasa 'ina hada , 'iluhuwa ta Saulo 'i'abidebeya , ma 'igwaeya , “ Tasigu Saulo , Badaina Yesu 'edai 'ilatuwa 'oiuwa , tauna bewa 'ihewasegauwa matau 'ana 'abihe'asilala weyahina , ma wete 'abehega Yaluyaluwa Tabuna 'oinega 'ilohemahego . ”
44009018	Coinega Saulo matanega gide 'wenahi sibe'uwa mwayamwayauwa ta 'i'ebubuna hila . Ma 'itoholoma , 'ibabitaisowa ,
44009019	ma wete 'e'ahai 'i'eweya ta 'ilohepa'ala . Ma tupwana sabwelo 'oidiya Saulo Yesu 'ana tomuliyao ba'idanao simiyamiya Damasiko 'oina .
44009020	Ma meYudiya 'idi hada tapwalolo 'oidiya Sauloina 'ihegaina 'iloguguya 'abehega Yesu tauna Yehoba natuna moisa .
44009021	Ma 'ana tohesagohao nuwadi 'ihenainaida madouna ma sigwaeya , “ Ciya , 'ina guguya bewa wada hesagohe ? Tauna mwalo Yesu 'ana tomuliyao Yelusalema 'oina 'ilolo'alehedi , ta wete bewa 'ina tauyama huhuna 'abehega Yesu 'ana tomuliyaedi 'ebwa simiyamiya 'i'abiyahidi ma 'ipaidi ma 'ihiledi Yelusalema , topwaoli madoudi 'oidiya , ma togidega 'ina nuwabui 'iloba 'eseya ? ”
44009022	Ma Saulo 'ina guguya nage 'oina 'ihewaiwai hedadeya , ma meYudiyaedi Damasiko 'oina simiyamiya 'ihe'itediya 'abehega Yesu tauna To'abihetenaina , ma geya wete 'idi 'ebe gwaemo .
44009023	Saulo Damasiko 'oina 'imiyamiya , ma meYudiya siloiloina ma sida lohe'amasi ,
44009024	ma Saulo hesi 'idi loina dahwana 'ihesagoheya 'abehega 'asa 'ana 'ahwa'edao silomatayahidi ma 'ane to tuta Saulo 'ilatu sida lohe'amasi .
44009025	Coinega hinuwana Saulo 'ana tomuliyao kodo madouna 'oina sido'oya , ma 'asa 'ana 'abwalu tabwanega sihedawedaweya gwahunega , ma 'itauya .
44009026	Ta Sauloina 'ihila Yelusalema ma 'itoho ma 'iluhu Yesu 'ana tomuliyao 'oidiya , ma simatauteya , weyahina geya sihemise 'abehega 'inuwabui pwaiya .
44009027	Ma Banaba 'iboimo 'ilemeya Saulo , ma 'itoeya Yesu 'ana tohemisao 'oidiya , ma 'ihe'ote'otetela 'abehega Saulo 'edai 'idi Badaina 'ilobeya ma 'enana 'ihesagoheya , 'oinega Damasiko 'oina ma'ina 'atepatu Yesuina weyahina 'iguguya .
44009028	Coinega sitagwala Saulo 'oina ta 'iluhuwa 'adi boda 'oina . Ma 'idi paihowa mabwaiyana Yelusalema 'oina tauna ba'idanao simiyamiya . Ma Sauloina ma'ina 'atepatu 'ihewaiwai Bada Yesu 'ana loguguya weyahina .
44009029	Ma meYudiya taudi to'ena Gilisi Saulo ba'idadiu sihegwaegwae ma sihe'ohe'ohena , 'oinega taudimo siloiloina ma togidega ma silohe'amasi 'ese .
44009030	Ta 'idi loinaina tohekalesiyao sihesagoheya ta Saulo sitauyeya Sisaliya , ma nage 'oinega sihewasaeya , 'itauya Tasisi .
44009031	Nage 'oina tohekalesiyao meYudiya ma meGalili ma meSameliya 'asaedi 'oidiya simiya daumwala , ma sipa'ala , ma'idi he'asisi 'idi Badaina 'oina , ma Yaluyaluwa Tabuna 'ina 'itayahina 'oinega 'adi boda 'imadouwa .
44009032	Ma Pita 'isakosakowasi tohekalesiyao 'oidiya ma 'idobi 'aigeda 'asa sanina Lida 'oina ,
44009033	ta 'aigeda loheya topeu 'ilobeya , sanina Iniya , tauna bolime 'eit 'ina 'ebe'eno 'oina 'i'eno'eno ma geya sowasowahina ma 'iyawala .
44009034	Ma Pita 'ihegwaeya , 'igwae , “ Iniya , Yesu Keliso 'igihe bwebwe'anego , 'oinega 'utoholo ma 'ino sita 'u'atububudi . ” Ta 'itoholo mwayamwayauwa .
44009035	Ma tomotaedi Lida ma Seloni 'adi tomiyanao si'iteya , ta sinuwabuiya , ma 'oinega Bada Yesu sihemiseya .
44009036	Ma 'asa Yopa 'oina , Yesu 'ana tomuliya 'aigeda wahine 'imiyamiya , sanina Tabita , ta 'ana bui Dokasa , 'ana bui hebai sanina diya , ma wahineina 'abihetena ta helau huhuna .
44009037	Ma 'ilohala ma 'i'amasa . Coinega wawaninamo si'eweya ma sihehatuiya , ma hada tabwana 'alona silaguya .
44009038	Ta 'asaina Yopa , Lida 'oinega geya bwaga , ma tohekalesiyao sihesagoheya 'abehega Pita 'asa Lida 'oina 'imiyamiya , 'oinega tomota 'eluwa sihewasaediya Lida 'oina Pita sabi toeina , ma Lida 'oina silatuwa , ma Pita si'ahwanoiyeya , sigwae , “ Bada , 'unaoma talomwayamwayau 'ima 'asa . ”
44009039	Ma Pita 'igogona ma ba'idanao sitauyama Yopa 'oina , ta tohekalesiyao Pita sitoeya hadaina 'alona . Ma hiwapeyao baibaiwadi Pita sitoholo 'wabu'wabuya ma sidoudou ta 'adi 'ale'o sihe'itaeya , weyahina mwalo Dokasa tutaina mayawasina 'adi 'ale'owedi 'ipaihowediya , ma 'i'ebwaediya , ma sigwae , “ Cale'owedi bewa tauna Dokasa 'ana sahisahilao mwalo mayawasina ba'idamai 'amiyamiya . ”
44009040	Ma Pita 'iloinaediya ta hadega sihapwesa , ma taunamo 'imiyamiya ma 'i'ahetulasa ma 'i'ahwanoi Yehoba 'oina , 'oinega 'i'ita hila ma wawanina 'ihegwaeya , 'igwae , “ Tabita 'utoholo . ” Ta Tabita matana 'iyahaliya ma Pita 'i'iteya , 'oinega 'eno'enowega 'imiyatoiya .
44009041	Ta Pita nimana 'i'abiyahiya ma 'i'abihe toholoya . Ci'abihe toholoya ma hiwahiwape ta tohekalesiyaowedi 'ibwauwedima , ma Tabita mayawasina 'ihe'itaeya 'oidiya .
44009042	Ma wasaina 'i'elelewana tupwa Yopa mabwaiyana 'oidiya , ta tomota mabwaiyadi Bada Yesu 'oina sihemisa .
44009043	Ma Pita Yopa 'oina 'imiya 'amana , loheya sanina Saimoni 'ina hada , tauna 'ina paihowa hebai 'wapidi 'oidiyega tobwatobwa 'ipaipaihowadi .
44010001	Ma 'asa Sisaliya 'oina 'aigeda loheya sanina Konilio 'imiyamiya , tauna meLoma tolo'alehao 'adi baibaiwa handeledi 'adi tohanugeta , boda Itali 'oinega ,
44010002	ma tauna loheya bwebwe'ana , ta ma'ina susuwao Yehoba sihe'asisiyeya , ma tuta baibaiwana wewelohedi 'ilemelemedi , ma 'i'ahwa'ahwanoi Yehoba 'oina .
44010003	Ma sabwelo 'aigeda 'oina 'ilahilahiya , Konilioina 'ina 'enomata'ite'itega Yehoba 'ina anelose 'aigeda 'itautauyama 'oina , ma 'i'ita bwaibwainiya , ma aneloseina 'igwaeya , “ Konilio ! ”
44010004	Ma Konilio aneloseina 'i'ebubuya , ta ma'ina matauta , ma 'igwae , “ Bada to'aha ? ” Ma anelose 'igwaeya , “ Yehoba 'ino 'ahwanoiyao ma 'ino 'abihetenao taudi wewelohedi 'oidiya 'isanapudiya , ma weyahidi 'inuwatuhugowa .
44010005	Coinega 'ino topaihowao tupwadi 'uhetunedi ma sitauya Yopa , ma Saimoni tauna sibwauweya Pita sitoeyama .
44010006	Ma Pitaina 'aigeda wete Saimoni 'ina hada holai 'oina 'imiyamiya ma Saimoniina 'ina paihowa hebai 'wapidiyega tobwatobwa 'ipaipaihowa . ”
44010007	Aneloseina 'ina gwae 'igumwala ma 'itauya , ta Konilio 'ina topaihowao 'eluwa 'ibwauwedima ta 'ina tolo'aleha 'aigeda , tauna wete Yehoba 'ana tohe'asisi madouna . Taudi sitetoiyedi 'ana tolemao bwebwe'adi .
44010008	Sitetoiyedi sitauyama ma anelose 'ina hepwaila Konilio 'ihe'ote'oteteliya 'oidiya , ma 'ihetunedi Yopa 'oina , ma sitauya .
44010009	Mali sabwelo 'asudibwalala 'abwama sitautauya ma 'asa Yopa sihahohoya , ta Pita hadai 'imiyamiya ta 'ihane tabwana sabi 'ahwanoi .
44010010	Ci'ahwa'ahwanoi ta ma'ina gomale madouna . Cabwama hadai 'e'ahai sigibugibubu ma Pita 'i'eno mata'ita'ita ,
44010011	ma galewa 'i'iteya 'i'egegeya , ma 'aigeda ginaula 'i'iteya 'isuluma , 'ana 'ita gidemusa 'ale'o madouna papalina matadiyao powa 'oidiyega sihedawedawe suluheyama bale'uwa ,
44010012	ma 'alona hali hebai ma hali hebai ta hebai 'awa'awalidi ma hali bwasumo ma hali bwasumo .
44010013	Ta 'aigeda 'enana Pita 'oina 'igwaeya , 'igwae , “ Pita 'utoholo ma 'a hebai 'uhunudi ma 'u'ai . ”
44010014	Ma Pita 'ilogwahata , 'igwae , “ Bada tuwa , weyahina geya 'aigeda wete hebai 'eto'etobodana bewama gidemusa yada 'aidi . ”
44010015	Ma 'enanaina 'igwae hila , 'igwae , “ Yehoba hebai beno 'igihe bwebwe'ana pwaiya , ma gesowana 'u'ahwa'ahwa galagalaedi . ”
44010016	Ginaula bewa matoi Pita 'oina 'ihapwesa ma 'enanaina matoi gidemusa 'ihegwaeya , ma muliyetega ginaulaina 'ihila galewa .
44010017	Ma Pita 'inuwanuwa 'eda'edadama 'abehega to'aha 'enomata'ita'ita bewa 'i'ita pwaiya , ta tomota sitetoiyedi Konilio 'ihetunedima sihapwesa hadai , weyahina 'asai silatu pwaima , ma Saimoni 'ina hada tomota 'oidiya sihesilaleya .
44010018	Coinega silobeya ma hada mata 'ahwaina sitoholo ma sibwau , “ Ciyamayao , Saimoniina sihesaniyeya Pita , beno hadai 'imiyamiya , bo geya ? ”
44010019	Ma hadaina tabwanina Pita ma'ina nuwa 'eda'edadama 'imiyamiya ma Yaluyaluwa Tabuna 'oina 'igwaeya , “ Pita , loheloheya 'etoi si'ebe'ebesego , ma sitauya pwaima gabula .
44010020	Coinega 'utoholo ma 'usulu 'oidiya , ma ba'idamwao watauya , ma geya sowana 'u'ate'ateyoho , weyahina taugu tomotaiyedi yahetunedima . ”
44010021	Coinega Pitaina 'isuluwa 'oidiya ma 'igwaeya , “ Taugu Pita ! To'aha weyahina watauyama ? ”
44010022	Ma sigwaeya , “ Konilio 'ihetunemaiya , tauna tolo'alehao 'adi tohanugeta , ma loheya dumwadumwaluna ma Yehoba 'ana tohe'asisi , ma wete Yudiya mabwaiyadi si'ahwa loheya bwebwe'aneya , ta 'ana hemataluwa 'ihesagoheya Yehoba 'ina anelose 'oinega ma 'abehega 'owa 'ibwauwego tauna 'ina hada ma 'ino gwae 'ida hesagohe . ”
44010023	Coinega Pita loheloheyaedi 'ibwauwediya , ma hadaina 'oina sihetaumana . Gona 'i'adaleya ma sitoholowa , ta Pita ba'idanao sitauya , ma tupwadi 'iyadiyao Yopa 'oinega ba'idadiyao wete sitauya .
44010024	Sitautauya ma hali sabwelo sihapwesa Sisaliya . Ma nage 'oina Konilio 'ina susuwao ma 'iyanao 'ibwau hegogonedima , ta 'ina hada siyamwayamwa .
44010025	Coinega Pita 'ilatuma hadai , ma Konilio 'ihapwesa Pita matana 'ibe'u suluwa ma 'i'etuluha .
44010026	Ma Pita Konilio 'igihetoholoya ma 'igwaeya , “ Cutoholo . Taugu loheya tuwa gide 'owa . ”
44010027	Coinega Pita ma Konilio ba'idana sihehegwaegwae ta siluhuwa hadai , ma Pita boda hada 'alona 'i'itediya ,
44010028	ma 'ihegwaediya , “ Comi geya Yudiya , tauma meYudiya 'ama loina wasanasanapu 'abehega geya 'ada bo'enegomi , wete geya ba'idamao tada he'iya'iyagu . Ma hesi Yehoba 'enomata'ite'itega 'i'itegauwa ma gesowana 'aigeda tomota ya'ahwa galagalae .
44010029	Coinega tutaina Konilio 'ibwauwegauma geya yalogwahata , ma hesi yatagwalegau ma yatauya pwaima . Ma to'aha weyahina 'ubwauwegauma ? ”
44010030	Ta Konilio 'igwaeya , “ Bewa weyahina , sabwelo 'etoi sigumwala 'oina lahilahiya , gidemusa bewa 'ana tuta 'ahwanoi Yehoba 'oina , ma 'aigeda loheya ya'iteya mataguwa 'itotoholo , ma'ana 'ale'o 'asilalaina .
44010031	Ma 'ihegwaegau , 'igwaeya , 'Konilio , Yehoba 'ino 'ahwanoi 'ihesagoha pwaiya ma wete 'ino lema wewelohe 'oidiya 'inuwatuhu yahiya .
44010032	Coinega 'ino hewaliyao 'uhetunedi Yopa 'oina ma Saimoni sibwauweyama , tauna sihesaniyeya Pita , ma hali Saimoni 'ina hada , Yopa 'oina gadowa , 'imiyamiya , ma hali Saimoniina 'ina paihowa hebai 'wapidiyega tobwatobwa 'ipaipaihowadi . ’
44010033	Ma yalomwayamwayau ta 'igu hewahewaliyedi yahetunediwa ta sibwauwegoma , ma 'utagwalegowa 'utauyama , ta yauwedo . Coinega bewa tuwa mabwaiyama Yehoba matana 'adeli 'autama ma to'aha Badaina 'iloinegowa 'uhegwaemai ma 'ahesagohe . ”
44010034	Ta Pita 'ihegwaediya 'igwae , “ Moisa ! Bewa nuwagu 'isabwalena 'abehega tomota mabwaiyadi Yehoba matana mahemahetena , ma geya meYudiyamo 'ihelauwedi ,
44010035	ma hesi hali tupwa ma hali tupwa tomoteninao 'eguma sihe'asisiye ma simumuga dumwalu , 'iyaliyaya weyahidi .
44010036	Ma To'abihetena Yesu tauna mabwaiyada 'ida Bada , ta Yehoba 'ina wasa bwebwe'ana 'i'ebwaeya Yesuina 'oina , tauma meIsileli 'ima 'ebe yaliyaya weyahina . Ma 'omi wasaina wasanasanapu ,
44010037	weyahina Yoni wasaina 'ihegaineya Galili 'oina tutaina 'iloguguya , ma tomota 'igihe babitaisowediya , ma muliyega Yesu wasaina 'i'elelewaneya Yudiya tupwanao mabwaiyana 'oidiya .
44010038	Wasaina 'abehega Yehoba Yesu gwama Nasaleta 'igihe waiwaiyeya Yaluyaluwa Tabuna 'oinega , ma 'isakowasi ma tomota 'ilemelemedi , ta 'eguma taiyawedi Tomudulele 'igihe lohalediya Yesu 'i'abihe bwebwe'anedi , weyahina Yehoba 'ina waiwai 'oina 'imiyamiya .
44010039	Ma tauma Yesu 'ana tohepwailao , weyahina 'ina paihowa 'a'itediya Yudiya tupwanao mabwaiyadi 'oidiya , ma wete Yelusalema 'oina , ta 'ana 'ebelolagu 'aiwe 'oina situtu hepa'ineya ma 'i'amasa ,
44010040	ma sabwelo hetoina 'oina Yehoba 'i'abihetoholo hileya ma 'igihelatuheya ,
44010041	ma geya tomota mabwaiyadi 'oidiya , beno tuwa tauma Yehoba 'ihesinuwemaiya 'ana tohepwailao tauma matamega 'a'iteya , 'a'ai'ai ta 'anumanuma Yesuina ba'idamai .
44010042	Ma 'iloinemaiya ma tomota 'oidiya 'aloguguya 'abehega Yehoba Yesu 'ihesinuweya ta 'abehega tuta 'ana 'ebelolagu 'oina tauna loina 'ida paihowa tomota taudi si'amasa weyahidi ma wete tauda mayawasida weyahida . ”
44010043	“ Palopitao wete mwalona sihepwaila nugeteya 'abehega 'eguma taiyawedi Yesu 'oina sihemisa , nata 'idi puiyao Yehoba 'inuwasamudi Yesu tauna saninega . ”
44010044	Pita 'abwa 'igwaegwae ma Yaluyaluwa Tabuna 'isuluma taudi sihenono 'oidiya ,
44010045	ta taudi hali 'enana ma hali 'enana 'oidiyega sigwaegwae ta Yehoba sihehepwatuwe . Ma hesi meYudiya taudi Yesu 'ana tohemisaedi Pita ba'idanao Yopa 'oinega sitauyama , sinuwa pwanopwanowa weyahina si'iteya Yehoba tauna Yaluyaluwa Tabuna 'i'ebwaeya tomiya ganamuli , taudi geya meYudiya 'oidiya . Ma Pita 'ihegwaediya , 'igwae ,
44010046	
44010047	“ Ciyagwao , wa'ita Yaluyaluwa Tabuna si'ewa pwaiya , gidemusa mwalo tauda . Coinega geya sowasowahina 'idi babitaiso we'ahega ta'etobode 'awa ? ”
44010048	Ta Pitaina 'iloina ma To'abihetena Yesu saninega sibabitaiso . Muliyega tomotaedi Pita si'ahwanoiyeya ma sabwelo hisa wete ba'idadiu simiyamiya , ta 'itagwala .
44011001	Ma Yesu 'ana tohepwailao ma wete tohekalesiyao , taudi Yudiya 'ana tomiyanao , wasa sihesagoha pwaiya 'abehega tupwadi tomiya ganamuli Yehoba 'ina gwae sihemisaeya .
44011002	Coinega tutaina Pita 'ihane hila Yelusalema 'oina , tohekalesiyao taudi Mosese 'ina loinao 'ana tomuliyao Pitaina silomugiyeya ,
44011003	sigwae , “ Togidega ma 'owa 'uluhuwa taudi geya meYudiya 'idi hadai ma ba'idamwao wa'ai ? ”
44011004	Ta Pita 'ihegaina ma paihowaina mabwaiyana 'ihewasa bwaibwainiya , 'igwaeya ,
44011005	“ Mwalo taugu Yopa 'oina yamiyamiya ta ya'ahwa'ahwanoi Yehoba 'oina , ma 'enomata'ite'itega 'aigeda ginaula ya'iteya gide 'ale'o madouna ma papalina matadiyao powa 'oidiyega galewega sihedawedawe suluheyama 'oiguwa .
44011006	Ginaulaina 'alona ya'e'ebubuya , ma ya'iteya hebaiyao , ma hebai bosasa ma mwata ma wete bwasumowao 'ale'oina 'alona simiyamiya .
44011007	Ma 'aigeda gwae yahesagoheya 'ihegwaegauwa , 'igwae , 'Pita , 'utoholo ma 'a hebai 'uhunudi ma 'u'ai . ’
44011008	“ Ma taugu yagwaeya , 'Bada tuwa ! Weyahina geya 'aigeda wete ginaula hehe'asisina yada 'aidiya . ’
44011009	“ Ta 'enanaina galewega 'igwae hila , 'igwaeya , 'Yehoba hebai beno 'i'abihe bwebwe'anediya , 'oinega gesowana 'u'ahwa'ahwa galagalae . ’
44011010	“ Ginaulaina matoi 'oiguwa 'ilatuma , ma 'enanaina wete matoi 'ihegwaegauwa , ta muliyega mabwaiyana 'ihaneya ta 'i'waiha galewa .
44011011	Ma nage tutaina 'oina loheloheya 'etoi silatuma hadaina 'oina yamiyamiya , Sisaliya 'oinega sitauyama weyahigu .
44011012	“ Ma Yaluyaluwa Tabuna 'ihegwaegauwa 'igwae , 'Cutoholo ma sahena 'uhehenuwanaluwa , ma tuwa hesi taudi ba'idamwao watauya . ’ Ma 'iyadao site sikisi bewa si'wayabugauwa , ma 'atauya Konilio 'ina hada 'aluhuwa .
44011013	“ Ma loheyaina 'oima 'ihe'ote'otetela , 'igwaeya , 'Mwalo 'aigeda anelose ya'iteya 'igu hada 'alona 'itotoholo ma 'igwaeya , “ Konilio , 'ino 'ali'eyao 'uhetunedi Yopa 'oina ma Saimoni tauna sihesaniyeya Pita , sitoeyama ,
44011014	ma tauna wasaina 'abwa 'ihegwaegomi ma 'oinega 'omi ma'imi susuwao helau waloba . ” '
44011015	“ Coinega yahegaina ma yahehegwaegwae , ta Yaluyaluwa Tabuna 'oidiya 'isuluwa gidemusa mwalo tauda 'oida 'isuluma .
44011016	“ Ma Bada mwalo 'ina gwae yanuwatuhu yahiya 'igwaeya , 'Yoni tomota we'ahega 'i'abihe babitaisowediya ma 'omi 'abwa Yaluyaluwa Tabuna 'oinega wababitaiso . ’
44011017	Yehoba 'ina 'ebwayaina 'oidiya gidemusa tauda 'oida tutaina tagimi hemisa Bada Yesu Keliso 'oina . Ma taugu geya sosowagu Yehoba 'ina paihowa bewa ya'etobode . ”
44011018	Pita 'ina gwae bewa sihesagoheya ma geya 'idi 'ebe gwaemo , ta Yehoba sihepwatuwe , sigwaeya , “ Moisa tuwa , Yehoba tauna 'itagwatagwala taudi tomiya ganamuli 'oidiya 'abehega sinuwabui , ta taudi wete yawasi hataya siloba . ”
44011019	Mwalo tohekalesiyao 'adi 'alehao Sitibeni silohe'amasiya , ma wete sitoho ma tohekalesiyao mabwaiyadi sida mutudi , 'oinega tohekalesiyaowedi sidena hali 'asa ma hali 'asa 'oidiya , ma tupwadi silatuwa Pinisiya ma Saipilosi ma Anitioki 'oidiya , ma wasa bwebwe'ana sihehepwaila meYudiya 'oidiya , ma hesi geya sihepwaila taudi tomiya ganamuli 'oidiya .
44011020	Ma muliyega tupwadi tohekalesiyao taudi meSaipilosi ma meSailini silatuwa 'asa Anitioki 'oina ma Bada Yesu wasana siloguguyaeya taudi meYudiya ma taudi geya meYudiya wete 'oidiya ,
44011021	ma Badaina 'i'abihe waiwaiyediya ma tomota tupwana baibaiwana 'idi gwae sihemisaeya ma sitehinowa Badaina 'oina .
44011022	Tupwadi taudi tomiya ganamuli sihemisa Badaina 'oina , 'oinega wasadi 'i'elelewana , ta tohekalesiyao Yelusalema 'oina sihesagoheya , 'oinega Banaba sihewasaeya ma 'ihabo'enedi .
44011023	Ta tutaina Banaba 'itauyama Anitioki 'oina , Yehoba 'ina helau tohekalesiyaowedi 'oidiya 'i'iteya ma 'iyaliyaya madouna , ta 'ilohatotodiya ma gesowana sihehenuwanaluwa , ma hesi sida toholo pa'ala ma'idi hemisa 'idi Bada 'oina .
44011024	Weyahina Banaba loheya bwebwe'ana , ma Yaluyaluwa Tabuna 'ilohemaheya , ma ma'ina hemisa madouna . Ta 'ina loguguya 'oinega tomota tupwana baibaiwana sihemisaeya , ma tohekalesiyao 'idi boda 'ihehemadou .
44011025	Muliyetega Banaba 'itauya Tasisi ma Saulo 'i'ebeseya ,
44011026	ma 'ilobeya , ta ba'idana sihila Anitioki 'oina . Eeta bolime 'aigeda 'alona siloguguya tohekalesiyaedi 'idi 'eto'auta 'oidiya , ma tomota mabwaiyadi sihehe'itadi . Casaina Anitioki 'oina Yesu 'ana tomuliyao tutaina 'oina sihesani nugetediya Kelisitiyanao .
44011027	Tuta nage 'oina tupwadi palopitao Yelusalema 'oinega sisuluma Anitioki 'oina ,
44011028	ma 'aigeda 'oidiyega , sanina Agabu , 'idi 'eto'auta 'oina 'itoholo , ma Yaluyaluwa Tabuna 'ina waiwaiyega 'ihepwaila nugeta 'abehega 'abwa gomale madouna 'ihapwesa gogo mabwaiyadi 'oidiya , eeta muliyetega Sisa Kalodiu 'ina tuta hetoloina 'oina gomale madouna 'ihapwesa .
44011029	Ta tutaina Yesu 'ana tomuliyao Agabu 'ina hepwailaina sihesagoheya taudimo siloina ma 'abehega 'aigeda 'aigeda sitoho ma si'ehele ma lema mane sihewasae 'iyadiyaowedi tupwa Yudiya 'oina simiyamiya .
44011030	Coinega si'ehele nugeta ta mane silobeya , ma tutaina gomale 'ilatuwa 'oina si'ebwaediya Banaba ma Saulo taudi sitauyeya Yelusalema 'oina , tohekelasiyao 'idi babadao 'oidiya .
44012001	Tuta nage 'oina kini Helodi 'ina loina pa'alina 'ilatuwa , ma 'ina tolo'alehao tupwadi tohekalesiya si'abiyahidiya sabi 'abihegaladi .
44012002	Coinega Yemesa , tauna Yoni tasina , Helodi 'ina loinega sihunuya 'elepega , ma 'i'amasa .
44012003	Ma meYudiya siyaliyaya Yemesa 'ina 'amasa weyahina . Ta Helodi 'iloina hila ma Pita si'abiyahiya . Ta wiki beno meYudiya 'idi he'asisi 'ana tuta ma beledi daisina , geya 'ana 'ebe gihesesehamo si'aiya .
44012004	Pitaina si'abiyahiya ma deliya silaguya , ma Helodi 'ina tolo'alehao sikisitini 'iloinaedi silomatayahi bwaibwaini , ma Helodi 'inuwanuwatuhu 'abehega Hataona Guyaina mulina Pitaina 'ida lagulatuhe meYudiya 'oidiya ta 'ina yatala sida paihowa .
44012005	Coinega deliya si'itayahiya ta tohekalesiyao si'ahwa'ahwanoi waiwai Yehoba 'oina Pita weyahina .
44012006	Ta Pita tupwana sabwelo 'oina deliya 'imiyamiya , ma hali sabwelo 'oina Helodi Pita 'ida lagulatuhe yatala weyahina , ma hinuwana Pita tolo'alehao 'eluwa gamwagamwanidiya 'i'eno'eno , ma 'ana 'ebepai seni 'eluwa 'oidiyega sipaiya , ma wete deli mata'ahwana tolo'alehao si'ita'itayahi .
44012007	Ta Yehoba 'ina anelose 'aigeda mwayamwayau 'ilatuma ma deliina 'alona 'i'asilala , ma aneloseina Pita lesulesuna 'isapiya ta 'ilohanohanoya ta 'igwaeya , “ Cutoholo mwayamwayau . ” Ta 'ana 'ebepai nimanega sibe'uwa .
44012008	Ma aneloseina 'ihegwaeya , 'igwae , “ Ca 'ale'o 'u'ote ma 'a butu 'u'otedi . ” Ta gwaeina Pitaina 'ihematamataneya . Ta aneloseina wete 'igwaeya , “ Ca hewanuwega 'u'abobo ma 'umuliyegau . ”
44012009	Ta 'ilatuwa ma Pita 'imuliyeya ma 'inuwatuhuya 'abehega 'inihinihi , ta geya 'isanapu 'abehega aneloseina 'ina paihowa moisa .
44012010	Coinega to'itayahina 'aigeda si'ebesineya , ma heluwena wete si'ebesineya . Cahwa'eda madouna pwawatiyega sipaihoweya 'oina sitauyama , ma 'ahwaina 'iboimo 'i'eso'eya , ma sihapwesa 'asai ma 'eda 'oinega sitauya ta mwayamwayau aneloseina Pita 'i'ebesineya .
44012011	Ma Pita 'inuwasabwalena ta 'igwae , “ Yasanapu pwaiya 'abehega 'ida Bada 'ina anelose 'ihewasaeyama ma 'ilemegauwa Helodi 'ina loina 'oinega , ta gesowana meYudiya 'idi nuwatuhuwao sida paihowadi . ”
44012012	Pitaina nuwana 'isabwalena ma 'itauya Meli 'ina hada , tauna Yoni sinana , ta Yoni sanina heluwena Maki , ma hadaina 'alona tomota baibaiwadi bo'i si'autama ta si'ahwa'ahwanoi Yehoba 'oina .
44012013	Eeta Pita hada 'ana 'ahwa'eda 'oina 'i'etunatuna'e'eya ma topaihowa mewahinena sanina Loda 'itauyama ,
44012014	ma Pita 'ina gwae 'isanapuya ma 'iyaliyaya madouna , ta geya 'ahwa'eda 'ida so'eya , ma 'ihila mwayamwayau hada 'alona ta 'igwaeya , “ Pita 'ahwa'eda 'itotoholo . ”
44012015	Ma sigwae , “ Yauyauleiu ! ” Ta wahine 'ahwana 'ipa'ala 'abehega tauna Pitaina . Coinega sigwae , “ Nuwana Pita 'alu'aluwana . ”
44012016	Ma Pita 'abwama 'atamana , ma 'i'etunatuna'e'eya . Eeta 'ahwa'eda siso'eya , ma si'iteya tauna , ma nuwadi 'ihenainaida moisa .
44012017	Ma Pita nimanega 'i'etobodediya ma sihenono , ta 'ihe'ote'otetela 'idi Bada deliyega 'itoeyama . Ta 'igwae , “ Wasa bewa wahepwaila Yemesa ma'iyanao wete 'oidiya . ” Ma 'i'ebesinediya ta 'itauya hali tupwa .
44012018	Gona 'i'adaleya ma tolo'alehao nuwadi 'ihenainaida ma si'ateyohowa madouna Pita weyahina , togidega 'ilatu 'esa .
44012019	Ma Helodi 'iloinaediya ma Pitaina si'ebese . Si'ebe'ebeseya ta geya siloba . Coinega tolomatayahinao 'idi yatala 'ipaihoweya , ma 'adi lohe'amasa 'iloinaediya . Eeta silohe'amasidiya ma Helodiina Yudiya 'oinega 'isuluwa Sisaliya , ma nobwa 'imiyamiya .
44012020	Helodiina meTaiya ma meSaidoni mwalo 'igamwasowalediya , ta sitoho ma Helodi 'ina to'itayahinaina sanina Bilasito si'abihe yaliyaya . Eeta si'abihe yaliyayeya , ma muliyetega mabodaidi sitauyama Helodi 'oina , ta nuwanuwadi ma ba'idanao sida he'iya'iyagu hila , weyahina taudi 'adi 'e'ahai kiniina 'ina tupwega silobaloba .
44012021	Ta Helodi 'aigeda sabwelo 'iupaeya ma ba'idanao sida gwaegwae . Ma sabweloina 'oina 'ana 'ale'o wasawasa 'i'oteya ta 'ina wagahata wasawasa 'oina 'imiyatoiya ma bodaedi 'oidiya 'igwaeya .
44012022	Cigwaegwae 'igumwala , ma bodaedi sibwaubwau , sigwae , “ Nage 'aigeda Yehoba 'enana , ma geya tomota 'enana . ”
44012023	Tuta nage 'oina Yehoba 'ina anelose Helodi 'ihunuya , weyahina Yehoba 'ana hepwatu 'ilagu balaheya tauna 'iboi 'oina , ta yapwayapwa 'alona si'aiya , ma 'i'amasa .
44012024	Ta 'oinega Yehoba 'ina gwae 'ihewaiwai tomota baibaiwadi ma tupwa mabwaiyana 'oidiya .
44012025	Ta Banaba ma Saulo 'idi paihowa Yelusalema 'oina silohegumwaliya , ma sisulu hilama Anitioki 'oina , ta Yoni sitoeyama ba'idadiu . Yoniina sanina heluwena Maki .
44013001	Casa Anitioki 'oina , tohekalesiyao 'idi palopitao ma tohe'itao bewa : Banaba ma Saimoni ( tauna sibwauweya Dubaduba ) ma Lusiyasi ( tauna gwama Sailini ) ma Manaeni ( tauna kini Helodi 'ana yaso 'aigeda ) ta wete Saulo .
44013002	Taudi sitapwatapwalolo ma'idi hudi Yehoba 'oina , ta Yaluyaluwa Tabuna 'ihegwaediya , 'igwae , “ Nuwanuwagu Banaba ma Saulo 'igu paihowa 'aigeda weyahina , 'oinega 'omi watagwaledi paihowaina 'oina . ”
44013003	Ta Yehoba 'oina si'ahwa'ahwanoi hila magomaledi , ma si'abidebediya , ta Banaba ma Saulo sihewasediya 'idi paihowaina weyahina .
44013004	Yaluyaluwa Tabuna 'ihetune pwaidiya ta sidobiya Salusiya , ma wagai sigeluwa ma si'u'e , sihabala bwanabwana Saipilosi 'oina ,
44013005	ma nobwa 'asa sanina Salami 'oina silaga , ta meYudiya 'idi hada tapwalolo 'oina Yehoba 'ina gwae sihepwaileya . Caigeda 'idi hewali ba'idadiu sisakosakowasi , sanina Yoni .
44013006	Eeta bwanabwanaina mabwaiyana 'oidiya sisakowasi hegumwaliya , ma 'asa Pepose 'oina silatuwa . Ma nobwa 'aigeda to'oba , sanina Bayesu , gwama Yudiya , tauna palopita 'abo'abo 'aigeda .
44013007	Ma Bayesuina 'iyana 'asa 'ana tohanugeta , sanina Sagiu Paulosi , loheya sanasanapuina . Eeta Sagiu Paulosiina Banaba ma Saulo 'ibwauwedima , ta nuwanuwana ma Yehoba 'ina gwae 'ihesagohe ,
44013008	ma hesi to'oba 'i'ausidiya , weyahina geya nuwana ma toloinaina 'ihemisa Yesu 'oina . To'obaina sanina 'ana bui Elaimasi , beno tobalahu .
44013009	Ma hesi Saulo , tauna sanina heluwena sibwauweya Paulo , Yaluyaluwa Tabuna 'ilohemaheya ma to'obaina 'i'e'ebubu ,
44013010	ma 'igwaeya , “ Cowa Seitani 'ina boda ma to'abo madouna , 'oinega paihowa dumwaluna 'uhe'aleheya , ma Bada 'ina 'eda dumwaluna tuta mabwaiyana 'utohotoho ma 'abehega 'u'abihepwayo'e .
44013011	Coinega bewa tuwa Bada 'ina waiwai 'oinega matau 'ihoga tuta to'uto'upanamo weyahina , ma sahena hala 'ina 'asilala 'u'ita'ita . ” Tuta nage 'oina hogahoga gide 'oinega to'obaina matana 'iguguyouwa , ma 'ibesabesa taiya 'ileme ma 'ihanugete .
44013012	Ta toloinaina Sagiu Paulosi 'i'iteya Paulo 'ina paihowaina , ma Bada tetelina weyahina nuwana 'ihenainaida , 'oinega 'ihemiseya .
44013013	Ta Paulo ma'ina bodao Pepose 'oinega sigeluwa ma si'u'e hila , ma Peliga 'oina siluhuwa , tupwa Pamipiliya 'alona . Ta Yoni 'i'ebesinediya ma 'ihila Yelusalema .
44013014	Ma hesi Paulo ma'ina bodao Peliga si'ebesineya ma hali Anitioki 'oina silatuwa , beno tupwa Pisidiya 'alona . Eema sabwelo Sabati 'oina siluhuwa meYudiya 'idi hada tapwalolo 'oina , simiyatoiya .
44013015	Ma tohanugetao Mosese 'ina loina 'ana hasila , ma palopitao 'idi gwae 'ana hasila sihasilidiya , ta tohanugetaowedi 'aigeda loheya sihewasaeya Paulo ma Banaba 'oidiya ma 'abehega 'ihemataluwedi , 'igwaeya , “ Ceguma guguya bo he'ita 'oimiya beno wahepwaila tomota 'oidiya . ”
44013016	Coinega Paulo 'itoholowa ma nimana 'i'abihaneheya , ta 'igwae , “ Tasigwao , meIsileli , ma 'omi hali tupwega Yehoba 'ana tohe'asisiyao , 'igu gwae bewa wahesagohe .
44013017	Yehoba mwalona meIsileli tauda tubudao 'ihesinuwediya , ta 'idi boda 'i'abihe madouya 'idi miya taumana Itipita 'alona , ta 'ina waiwai madouna 'oinega 'ihanugetediya ta Itipita si'ebesineya .
44013018	Ma bolime poti 'oidiya 'idi we'ao 'ihe'alama'i'itanediya tupwa yoho 'awawa pwatula .
44013019	“ Ta muliyetega kini site sebeni ma'idi bodao 'imutudiya tupwa Kenani 'alona , ma tupwaina meIsileli 'i'ebwaediya 'idi bale'u , ma simiyamiya gide bolime powa handeledi ma pipiti 'oidiya .
44013020	Ma muliyetega 'idi toloinao 'i'ebwaediya ma siloinediya 'ana siga palopita Samuwela 'ilatuwa .
44013021	“ Samuwela 'ilatuwa ta si'ahwa'ahwanoi ma Yehoba 'idi kini 'i'ebwaedi , 'oinega Saulo 'i'ebwaediya , tauna Kisi natuna , ta 'ina susu Beniyamina 'oinega , ma bolime poti 'oidiya 'iloiloinaedi .
44013022	Muliyetega Yehoba Saulo 'ilososomaneya ta 'idi kini hauhauna Debida 'ilaguya . Tauna Debida weyahina Yehoba 'igwaeya , 'Desi natuna Debida yalobeya , ma yahemisaeya , weyahina 'igu nuwatuhuwao baibaiwadi 'ipaipaihowadi . ’
44013023	Ta Debida 'ina susuwega , Yehoba tauda meIsileli 'ida To'abihetena Yesu 'i'abilatuheya , gidemusa mwalona 'ihepwaila nugeteya .
44013024	“ Ta mwalo tutaina Yesu geya 'ilatulatuma , Yoni 'iloguguya meIsileli 'oidiya ma 'idi puiyao 'oidiyega sinuwabui ma 'i'abihe babitaisowedi ,
44013025	ma Yoni 'ina paihowa 'ana 'ebe lolagu 'oina 'igwaeya , 'Comi wanuwatuhuya 'abehega taugu taiya ? Taugu geya To'abihetenaina . Ta tauna muliguwega 'inaonaoma Tabwana hedada . Ta taugu geya 'ilobwainegau ma 'ahena 'ana butu yalihasidi . ’
44013026	“ Tasigwao , 'omi Ebalahamo 'ina susuwao , ma wete 'omi hali tupwega Yehoba 'ana tohe'asisiyao wahesagohe 'abehega 'abihetena tetelina bewa 'oida 'ilatu pwaima .
44013027	Ta Yelusalema 'ana tomiyao , ma 'idi babadao , To'abihetenaina geya sisanapu , ma wete palopitao 'idi hepwailao Sabati 'aigeda 'aigeda sihasihasili totapwalolo 'oidiya , ma hesiyage geya sisanasanapudi , ta hesi To'abihetenaina sitebaeya , 'oinega palopitao 'idi hepwaila nugetao mwalona hene 'adi moisa tuta bewa si'abilatuheya .
44013028	Ta geya 'eta 'ina puimo sida lobeya , ma 'oinega silohe'amasi , ma tuwa hesi Pailato si'ahwanoiyeya ma 'ilohe'amasi .
44013029	“ Ta gwaeyedi Buki He'asisi 'oina sihepwaila nugeteya To'abihetena weyahina , mabwaiyana nage meYudiya sipaihowa pwaidiya , ta 'ina 'amasa mulina 'ana kelose 'oinega silagu suluheya ma sigaliheya .
44013030	Ma Yehoba 'amasa 'oinega 'i'abihe toholoya ,
44013031	ta sabwelo tupwana baibaiwana 'ilatulatu 'ana to'wayabuwao 'oidiya , taudi mwalo mahetenao Galiliyega ma Yelusalema 'oina sinaoma . Taudi bewa tuwa To'abihetenaina weyahina sihehepwaila tomota 'oidiya .
44013032	Ma tauma wete tetela bwebwe'ana bewa 'a'ebwaegomi , mwalo Yehoba 'igwae hemisa tubudao 'oidiya ,
44013033	ta sauga bewa 'i'abihe latuya yaso hauhauda 'oida , tutaina Yesu 'amasega 'i'abihe toholoya . Bewa weyahina wali Same heluwena 'oina Yehoba 'ina gwae sihepwaila nugeteya , 'igwae , 'Cowa natugu nige ya'ahwa natunegowa . ’
44013034	“ Ma wete 'i'abihe toholo hileya ma sahena 'i'ama'amasa hila , nuwana 'imwahumwahulu , ma bewa weyahina 'ihepwaila nugeteya , 'igwae , 'Ginaulaedi bwebwe'adi yagwae hemisediya Debida 'oina , 'abwa ya'ebwaego . ’
44013035	“ Ma wete 'aigeda wali Same 'oina bo'i 'ihepwaila nugeta , 'igwaeya , 'Sahena watagwatagwala ma tauna 'uhesinuwaeya 'imwahumwahulu . ’
44013036	“ Gwae bewa geya Debida tauna weyahina . Debidaina 'ina tuta Yehoba 'ina nuwatuhu 'ipaihowediya , ma 'i'amasa ta sigaliheya tubunao mahetediu ma 'imwahumwahulu ,
44013037	ma hesi loheyaina 'amasega Yehoba 'i'abihe toholoya geya 'imwahulu .
44013038	Coinega tasigwao , wasanapu bwaibwaini 'abehega loheyaina 'oinega 'imi puiyao 'adi nuwasam waloba . Ma 'eguma taiya tauna 'oina 'ihemisa , 'ina puiyao 'oidiyega 'ilihasi . Ta hesi Mosese 'ina loina geya sowasowahina 'ilihasigomi .
44013039	
44013040	“ Coinega wa'ita yahigomi ma gwaeina palopitao mwalo weyahina sigwaegwae hemisa , sahena 'oimiya 'ilatulatu . Gwaeina 'igwaeya ,
44013041	'Comi tolotuyenao , 'igu paihowa bewa wa'ita ma weyahina nuwami 'ihenainaida , ma muliyetega wahesilae , weyahina 'imi tuta 'oina 'igu paihowaina nata sihepwaila 'oimiya , ma hesi geya wahemisa . ’ ”
44013042	Ta Paulo ma Banaba sihapwesa , ta bodaedi si'ahwanoiyediya ma hali Sabati wete he'ita bewa 'oidiya sihepwaila hila .
44013043	Ta boda hada tapwalolowega sihapwesama , ma tupwadi meYudiya , ma tupwadi Yehoba 'ana tohemisao hali tupwa ma hali tupwa 'oidiyega , Paulo ma Banaba sihemuli tabubudiya , 'oinega Paulo ma Banaba 'oidiya siloguguya ta 'abehega Yehoba 'ina helau si'abiyahi .
44013044	Ma hali Sabati 'oina , 'asaina 'ana tomiyao baibaiwadi si'eto'autama Yehoba 'ina gwae sabi hesagoheina .
44013045	Ma hesi meYudiya , boda madouna si'iteya , 'oinega sihe'ipi'ipiyeya , ma Paulo 'ina guguya si'ahwa 'abo'aboweya , ma si'ahwa galagalaeya .
44013046	Ta Paulo ma Banaba ma'idi 'atepatu sigwae latuwa meYudiyaedi 'oidiya sigwaeya , “ Cilobwaineya ma Yehoba 'ina gwae 'ahepwaila nugete 'oimiya , ma bewa tuwa walogwahateya , nuwana 'omi waboi waloinaegomi 'abehega geya sowasowahimi ma yawasimi hataya waloba , 'oinega 'alogwahategomiya , ma tomiya ganamuli 'oidiya 'aloguguya , taudi geya meYudiya 'oidiya .
44013047	“ Weyahina Bada 'iloinemaiya , 'igwae , 'Cimi paihowa ya'ebwaya pwaigomiya ma 'abehega 'omi taudi tomiya ganamuli 'idi mayale , ma tupwa mabwaiyadi 'oidiya 'adi 'abihetena watauye . ’ ”
44013048	Eeta taudi tomiya ganamuli Paulo ma Banaba 'idi gwae bewa sihesagoheya , ma siyaliyaya madouna , ta Yehoba tetelina si'ahwa bwebwe'aneya , ta taudi taiyewedi Yehoba 'ihesinuwanediya ma yawasi miyamiya hatayana siloba , taudi gwaeina sihemisaeya .
44013049	Ma Yehoba tetelina silelewaneya tupwaina mabwaiyana 'oidiya .
44013050	Ta hesi meYudiya Paulo ma Banaba silo'alehedi , ma silolomugiyedi wahiwahine 'alawatao taudi totapwalolo 'oidiya , ma wete 'asa 'ana babadao 'oidiya , ta taudi wete silolo'aleha Paulo ma Banaba 'oidiya , ta sipa'idiya , ma tupwaina si'ebesineya .
44013051	Ma 'i'iuna ma 'asaina si'ebesine , 'ahedi nenegwalina silohutuhutu yahuleya 'idi tupwa , beno 'ebe'ita toni 'asaedi 'oidiya , ta muliyetega sitauya Ikoniyami .
44013052	Ma hesi Yehoba 'ana tohemisao siyaliyaya madouna , ta Yaluyaluwa Tabuna 'ina waiwai 'ilohemahediya .
44014001	Paulo ma Banaba silatuwa Ikoniyami 'oina , ta 'idi paihowa Anitioki 'oina wete gidemusa Ikoniyami 'oina sipaipaihowa 'esa , beno meYudiya 'idi hada tapwalolo 'oina siluhuwa , sihe'ita , ta 'idi he'ita waiwai 'oinega boda sinabwana sihemisaediya , bodaedi tupwadi meYudiya ma tupwadi tomiya ganamuli 'oidiyega .
44014002	Ta tupwadi meYudiya he'itaina geya sihemisae , ta sisinaliya , ma si'ahwa galagalaeya , ta silomugi taudi tomiya ganamuli 'oidiya ma taudi wete Yesu 'ana tohemisao silolo'alehedi .
44014003	Ma 'iyamo tuta dudulena Paulo ma Banaba simiyamiya tupwaina 'oina ta ma'idi 'atepatu silologuguya Bada weyahina . Ma Badaina 'ina waiwaiyega paihowa 'ebe henainaida ta hedehedede sipaihowediya , ma 'oidiyega Badaina 'ina helau wasana 'ana moisa tauna 'ihe'itediya tomota 'oidiya .
44014004	Ma meIkoniyamiyedi siwataha , ma tupwadi meYudiya si'ahwa moisaediya , ma tupwadi Yesu 'ana tohepwailao si'ahwa moisaediya .
44014005	Coinega taudi ganamuli , geya meYudiya , ta meYudiya wete ma'idi babadao siloina hegogona ma Paulo ma Banaba sida gihemuyadi , ta da'uleyega sida lohe'amasidi .
44014006	Ma hesiyage wasana sihesagoheya , ma sidena sitauya Lakeoni gogonao 'oidiya , beno Lisitila ma Dabi 'oidiya .
44014007	Ma tetela bwebwe'ana sihepwaila latuheya , ta 'asanao deidiya wete .
44014008	Lisitila 'oina 'aigeda tolopegoi silobeya , 'ina tuta li'u 'oinega ma 'iheloheya madouna , ma 'imiyamiyamo tuwa , ta geya 'ida toholowa ma 'ida yawala , weyahina ma'aena lopelopegoina 'itoleya .
44014009	Eeta tolopegoiina 'imiyamiyatoiya , ma Paulo 'ina loguguya 'ihesagoheya , 'oinega Paulo tolopegoiina 'i'ebubuya , ma 'isanapuya 'abehega ma'ina hemisa Yesu 'oina ta sowasowahina 'ida 'abihe bwebwe'ane .
44014010	Coinega Paulo 'enana madouna 'oinega 'ibwau naowa 'oina 'igwaeya , “ Cutoholo . ” Ma tolopegoiina 'itoholo mwayamwayauwa ma 'iyawala .
44014011	Ma tomota mabwaiyadi Paulo 'ina paihowa bewa si'iteya , ma Lakeoni 'enadiyega sibwaubwau , sigwaeya , “ Yehobao sisuluma , 'adi 'ita gide tomota . ”
44014012	Ma bodaedi Banaba sibwauweya Yupita ma Paulo sibwauweya Mekiuli , weyahina tauna 'idi togwae . Saniyedi bewa 'idi yehobao sanidiyao , beno Yupita ma Mekiuli .
44014013	Ta 'idi yehoba Yupita 'ina topwaoli 'asaina 'oina 'imiyamiya , ta 'ina hada 'ebe pwaoli 'asa 'atamanina . Ta topwaoliina 'abehega bulumakau ma 'aiwe didina sulasulana 'i'ewedima 'asa 'ana 'ahwa'eda 'oina , ma nuwanuwana 'abehega boda ba'idanao sida pwaoli Paulo ma Banaba 'oidiya .
44014014	Ta siteluwaedi topwaoliina 'ina nuwatuhu sisanapuya ma geya nuwadi . Coinega 'adi 'ale'o siboi sigisabuya ma sipili latuma , boda 'oidiya sigwaegwae ,
44014015	“ Ciyamayao gesowana tauma 'oima wapwaopwaoli . Tauma tomota tuwa gidemusa 'omi , ma wasa bwebwe'ana 'a'eweyama 'oimiya , ta 'abehega 'omi 'ebe hemisa besobeso wada logwahatedi ma wada 'itahila Yehoba mayawasina 'oina , tauna galewa ma bale'u ma ni'u ta wete ginaula mabwaiyadi 'alodiya 'adi tohemasaleha .
44014016	Yehobaina mwalo tupwa mabwaiyana tomotainao 'itagwalediya ma taudimo 'idi nuwatuhu ta 'idi mumuga sida muliyedi ,
44014017	ma 'ebe he'itao 'oidiya simiyamiya , ta 'abehega 'oidiyega Yehobaina sida sanasanapu . Ma 'ebe he'itaowedi 'ina helauwedi 'oidiya ta 'omi 'oimiya , beno 'wesu galewega ma wete siwaloha bwebwe'ana ma 'oidiyega 'eli'eli bwebwe'ana walobaloba , ta 'oinega wa'ai'ai ma weyahina wayaliyaliyaya . ”
44014018	Ta Paulo ma Banaba tomotaedi si'etoboda 'asaediya , eema 'ebelosaloha 'oina sihewaiwai , ma geya 'oidiya sipwaoli .
44014019	Ta meYudiya 'asa Anitioki ma Ikoniyami 'oidiyega sitauyama , ma siluhu bodaedi Paulo ma Banaba 'adi tohesagohao 'oidiya , ta silohetu hetunediya ma Paulo da'uleyega sihunuya . Cigumwala , ta 'asa 'alonega silisi latuheya , ta 'idi nuwatuhu 'i'amasa pwaiya .
44014020	Ta muliyetega Yesu 'ana tomuliyao sitauyama , ma Paulo sitoholo sakowasiyeya , ma Pauloina 'itoholo ta 'iluhuhila 'asai . Ta gona 'i'adaleya , ma Banaba ba'idana sitauya Dabi .
44014021	Dabi 'oina wasa bwebwe'ana siloguguyaeya ma tomota tupwana baibaiwana sihemisaeya , ta simuliyeya , 'oinega Paulo ma Banaba sihilahila Lisitila ma Ikoniyami ma Anitioki 'oidiya .
44014022	Ta 'idi lohihilaina 'oina Yesu 'ana tohemisao sigihe pa'alidiya 'asa 'aigeda 'aigeda 'oidiya , ta siguguyediya ma gesowana 'idi hemisa 'ida we'awe'a , ma sigwaeya , “ Moisa 'abwa 'ida muya baibaiwadi 'oidiyega taluhu Yehoba 'ina 'ebeloina 'oina . ”
44014023	Ma wete 'asa 'aigeda 'aigeda Paulo ma Banaba tohekalesiyao 'idi tohanugetao sihe'asediya , ta 'adi 'abilagata bewa gidemusa , sihudihudi ta 'idi Badaina sihemisaeya 'oina si'ahwa'ahwanoi , ma 'ane 'ida gihewaiwaiyedi 'idi paihowaina weyahina .
44014024	Ta Pisidiya 'alonega sitauyama ma Pamipiliya 'oina silatuwa ,
44014025	ta 'asa Peliya 'oina siloguguya , 'oinega sidobiya Atalaya ,
44014026	ma wagega sigeluwa , ta sihila Anitioki tupwaina , mwalo 'oinega 'idi paihowaina sihe'aleneya , ma 'oina wete mwalo Yehoba 'ina helau silobeya paihowaina silosalohiya weyahina .
44014027	Eeta tutaina Anitioki 'oina siluhuwa , tohekalesiyao sibwau 'autedima , ma ginaula baibaiwadi Yehoba 'ipaihowediya 'idi sakowasiina 'alona sihe'ote'otetelediya , beno hemisa 'ana 'ahwa'eda 'iso'eya 'asa ganamuli taudi geya meYudiya weyahidi , ma siluhuluhu .
44014028	Coinega Paulo ma Banaba Yesu 'ana tohemisao tupwaina Anitioki 'oina ba'idadiyao simiyamiya tuta dudulena .
44015001	Ma tupwadi loheloheya Yudiya 'oinega sisuluma , ta sihehe'ita tohekalesiyao meAnitioki 'oidiya , sigwaegwae , “ Mosese mwalo 'iloinaemaiya 'wapima 'ana 'upwa weyahina . Ma 'eguma 'omi 'wapi 'upwaina geya wa'ewa , nata geya 'abihetena walobaloba . ”
44015002	Ma hesi Paulo ma Banaba geya si'ahwa moisaedi , 'oinega mahetediyao sihe'ohe'oheya madouna . Ta tohekalesiyao Anitioki 'oina Paulo ma Banaba , ma tupwadi wete tomuliya 'oidiyega sihesinuwediya ma 'abehega sihane Yelusalema , ma nuwatuhu bewa weyahina sigwaegwae , nuwana siloina , Yesu 'ana tohepwailao site tuwelo ma wete tohanugetao ba'idadiyao .
44015003	Ta tohekalesiyao siloyauwedowediya ma sitauya . Sitautauya tupwa Pinisiya ma Sameliya sibui di'waediya , ta sihepwaileya 'idi sakowasi mwalo weyahina , beno 'asa ganamuli , taudi geya meYudiya 'idi nuwabui Yehoba 'oina sihepwaileya , ta Yesu 'ana tohemisao 'asa 'aigeda 'aigeda 'oidiya hepwailaina sihesagoheya , ma siyaliyaya madouna .
44015004	Eeta silatuwa Yelusalema , ma tohekalesiyao ma Yesu 'ana tohepwailao ma tohanugetao sitoediya 'idi hada , ta Paulo ma Banaba sihe'ote'otetela 'oidiya to'aha 'idi paihowaedi Yehoba 'ina waiwaiyega sipaihowediya .
44015005	Ma tupwadi Yesu 'ana tohemisao Palisi bodaedi 'oidiyega sitoholowa , ma sigwaeya , “ Ceguma 'asa ganamuli 'adi tomiyao sihemihemisa , 'ilobwainediya ma 'wapi 'upwa si'ewa , ma wete taloinedi ma Mosese 'ina loinao simuliya nugetedi , ta 'oinega sowasowana sihekalesiya moisa . ”
44015006	Coinega Yesu 'ana tohemisao site tuwelowedi ma tohanugetao 'eto'auta sipaihoweya , ma nuwatuhu bewa weyahina sigwaegwae .
44015007	Ta tupwana sihe'ohe'oheya dudulena . Cigumwala ma Pita 'itoholowa ma 'igwaeya , “ Tasigwao , wasanasanapu 'abehega tuta mwalo Yehoba 'oidega taugu 'ihesinuwegauwa , ma 'ahwaguwega tomiya ganamuli tetela bwebwe'ana sihesagoheya , ma sihemisaeya .
44015008	Ta Yehoba to'aha 'ateda simiyamiya 'isanasanapudi , ma taudi tomiya ganamuli 'oidiya 'itagwala pwaiya , ma Yaluyaluwa Tabuna 'i'ebwaediya gidemusa tauda meYudiya 'i'ebwaya 'esegita ,
44015009	ma geya 'aigeda wete wataha 'i'abi'abi latuhe , ta 'abehega taudi hagahagadi ma tauda hagahagada , ma hesi taudi sihemiseya gide tauda tahemiseya , ma 'oinega mabwaiyada 'ateda 'i'abihe 'ehaudi .
44015010	“ Sahena Yesu 'ana tohemisao hauhaudi tupwa ganamuliya 'oidiyega 'adi 'aha'ahala mwauna wa'ebwa'ebwaedi , tabu ma Yehoba wa'abihe gamwasowali , weyahina 'aha'ahalaina tubudao meYudiya geya sowasowahidi ma si'ahali , ta tauda wete geya sowasowahida .
44015011	Ma hesi 'ida hemisa 'abehega 'ida Bada Yesu 'ina helauwega 'i'abihetegita , ma taudi wete Yesu 'ihelauwediya , ta 'oinega wete 'i'abihetediya . ”
44015012	Ta mabwaiyadi simiya henonowa , ma Banaba ma Paulo sihe'ote'otetela hedehededeyao ma 'ebe henainaidao Yehoba 'ipaihowediya tupwa ganamuli 'oidiya siteluwaedi 'idi paihowega , beno taudi geya meYudiya 'oidiya .
44015013	Cidi gwae 'igumwala ma muliyetega Yemesa 'itoholowa , 'igwaeya , “ Tasigwao , 'igu gwae bewa wahesagohe .
44015014	Saimoni 'oida bo'i 'ihepwaila 'abehega Yehoba 'ihegaina pwaiya , ma taudi geya meYudiya 'oidiyega tupwana 'ina tomotaiyao 'ihesinuwediya .
44015015	Ginaula bewa weyahina mwalo palopitao Yehoba 'ina gwae sihepwaila nugeteya , 'igwae ,
44015016	'Muliyetega yahilama ma Debida 'ina hada 'ilotaligeha ya'abihila . Bewa tuwa 'imiya gala ma hesi ya'abihe bwebwe'ane hila .
44015017	Ta 'oinega hali bodao Bada si'ebese , ma 'agu hesihesinuwao tomiya ganamuli 'oidiyega , taudi wete si'ebesegau .
44015018	Bewa Bada 'ina gwae , tauna mwalo hene nuwatuhu bewa 'i'abilatuheya . ’ ”
44015019	Ta Yemesa wete 'igwaeya , “ Cigu loina bewa , taudi tomiya ganamuli Yehoba 'oina si'ita'itahila , 'abehega sahena 'adi mwau talagulagu ,
44015020	ma hesi 'idi leta talele ma 'etoboda 'ehatamo talagudi beno , 'e'ahaiina hali 'ebe tuluha 'oidiya tomota si'ebwaediya geya'abwa si'ai'aidi , ta sahena ganawala , ma hebai 'ani'o didididi hesiyodi ma wete bweyaha geya'abwa si'ai'aidi .
44015021	Weyahina mwalona hene 'ana siga nige Mosese 'ina loina 'ana tologuguyao 'asa 'aigeda 'aigeda 'oidiya simiyamiya , ta wete meYudiya 'idi hada tapwalolo 'oidiya 'etobodaedi bewa sihasihasilidi , ta tomota sihesagohedi Sabati 'aigeda 'aigeda 'oidiya . ”
44015022	Coinega Yesu 'ana tohepwailao site tuwelo ma tohanugetao ma tohekalesiyao mabwaiyadi sinuwanuwatuhu mahemahetena , ta tupwadi 'oidiyega sihesinuwanediya ma sihewasediya , ta 'abehega Paulo ma Banaba mahetediyao sitauya Anitioki . Ma 'eluwa tohekalesiyao 'adi tohanugetao 'oidiyega sihesinuwediya , beno Yudasa , tauna sihesaniyeya Basaba , ma wete Sailasa ,
44015023	ta tohemisaowedi tupwa ganamuli 'oidiya 'idi leta si'eweya , ma 'ana lele 'igwae , “ Yauwedo tasimao 'omi tohekalesiyao tupwa ganamuliya Anitioki ma Siliya ma Silisiya 'oidiya wamiyamiya . Tauma Yesu 'ana tohepwailao ma tohanugetao 'imi leta 'aleleyawa .
44015024	Mwalo tetelimi 'ahesagoheya 'abehega tupwadi loheloheya tauma 'oimega sinaowa ma hali tetela 'oinega si'abihe 'wanigomiya , beno siboi 'idi nuwatuhuwega , ta geya tauma 'ima hemataluwa .
44015025	Ma tauma bewa 'a'eto'auta pwaima , ta 'ima nuwatuhu 'aigeda 'oinega tupwana 'ima loheloheyao 'ahesinuwediya , ta 'iyadao Banaba ma Paulo mahetediyao 'ahewasaediya 'oimiya .
44015026	Taudi Banaba ma Paulo siboimo sitagwalediya ma tuta baibaiwana sitautauya 'ebe hesilae 'alodiya , 'ida Bada Yesu Keliso 'ina paihowa weyahina .
44015027	“ Ta 'ima loheloheyaedi 'ahesinuwa pwaidiya , sanidiyao Yudasa ma Sailasa , ma 'omi loina si'ebwaegomi 'imi leta 'oinega , ma wete taudi 'idi gwae 'oinega .
44015028	Cami loinaina Yaluyaluwa Tabuna ba'idamai 'anuwatuhuya 'abehega bewa loina bwebwe'ana ma 'etobodaedi 'ehata bewa madoudimo wamuliyedi , ta geya 'eta to'aha wete weyahina wanuwanuwatuhu .
44015029	Cetobodao beno , to'aha tomota sipwaopwaoli hali 'ebe tuluha 'oidiya , sahena wa'ai'ai , wete hebai mabweyahidi , ma hebai dididimagaidi hesiyodi sahena wa'ai'aidi , ta wete sahena waganaganawala . Ceguma 'etobodaedi bewa 'oidiyega wa'itayahigomi , mumugami bwebwe'ana . Yauwedo . ”
44015030	Coinega site 'ehataedi sitoholowa , sisuluwa Anitioki , ma tohekalesiyao nobwa sibwau 'autedima , ta 'idi letaina si'ebwaediya .
44015031	Eeta letaina sihasiliya , ta 'ina hepwaila weyahina siyaliyaya madouna .
44015032	Ta Yudasa ma Sailasa taudi wete palopitao , ta 'idi guguya baibaiwana 'oidiyega tohekalesiyao si'abihe waiwaiyediya .
44015033	Ma siteluwaedi nobwa simiyamiya , 'ana siga 'idi tuta 'ilatuwa ma sitau , ta tohekalesiyaedi siloyauwedowediya , ma silokaiyoniyedi , ta sihila taudi 'adi tohewasaowedi 'oidiya .
44015035	Ma hesi Paulo ma Banaba Anitioki 'oina simiya hila , ma Badaina 'ina gwae sihehe'ita ta siguguguguya , ma tupwana baibaiwadi wete mahetediyao sipaipaihowa .
44015036	Ta sabwelo hisa sigumwala ma Paulo Banaba 'ihegwaeya , 'igwae , “ Ciyagu , tahila ma gogowedi mwalo 'ida Bada tetelina 'aguguyaeya 'oidiya tahabo'enedi wete , ma tasidaowedi ta'itadi , togidega 'idi miyamiya . ”
44015037	Ta Banaba 'igwaeya , “ Bwebwe'ana , ma Yoni tauna sihesaniyeya Maki tatoe ma mahetedai tatauya . ”
44015038	Ma Paulo 'igwae , “ Nuwana sahena tauna 'i'waya'wayabugita , weyahina mwalo Pamipiliya 'oina 'i'ebesinegita , ma 'ihila 'asai , ta geya nuwana ma 'i'wayabugita 'ida sakowasi 'oina . ”
44015039	Coinega Paulo ma Banaba sihe'ohe'oheya madouna Maki weyahina , ta Banaba Maki 'itoeya ta sigeluwa wagai ma sidobi bwanabwana Saipilosi 'oina .
44015040	Ma Paulo Sailasa 'ihesinuweya ma 'i'wayabu 'ina sakowasiina 'oina . Coinega tohekalesiyao Yehoba 'oina si'ahwa'ahwanoi , nuwanuwadi ma 'ina helauwega siteluwaedi 'ida 'abihewaiwaiyedi . Ta sitauya ,
44015041	ma silohihila Siliya ma Silisiya 'asaidiyao 'oidiya , ta Paulo tohekalesiyao 'i'abihetedi , ma 'i'abihe waiwaiyedi .
44016001	Paulo ma Sailasa 'idi sakowasi 'oina sitauya Debi ma Lisitila , ma Lisitila 'oina Yesu 'ana tomuliya 'aigeda silobeya , sanina Timoti , tauna sinana wahine Yudiya . Sinanaina Yesu 'ana tohemisa , ma tamana hesi gwama Gilisi .
44016002	Ma tohekalesiyao 'asa Lisitila ma Ikoniyami 'oidiya , Timotiina si'ahwa bwebwe'aneya
44016003	ma Paulo nuwanuwana ma Timoti mahetediu sisakowasi , 'oinega 'ibwauweya ma 'wapina 'i'upweya Mosese 'ina loina gidemusa , ma 'abehega meYudiya Timotiina sihe'asisiyane , weyahina meYudiya tupwaina Lisitila 'oina sisanapuya 'abehega Timoti tamana gwama Gilisi .
44016004	Ta sisakosakowasi 'asa 'aigeda 'aigeda 'oidiya , ma loinaina Yesu 'ana tohepwailao ma tohanugetao mwalo Yelusalema 'oina siloinaeya sihepwaileya 'asa mabwaiyadi 'oidiya , ma 'abehega loinaina simulimuliye .
44016005	Coinega tohekalesiyao 'idi hemisa 'ihewaiwaiya , ma sabwelo 'aigeda 'aigeda 'oidiya 'adi boda 'imadomadou .
44016006	Coinega Paulo ma 'iyanao tupwa Piligiya ma Galetiya 'alodiyega sitautau , ma Yaluyaluwa Tabuna 'i'ausidiya ma sahena Yehoba tetelina tupwa Esiya 'oina siloguloguguyae .
44016007	Ma sinaoma Misiya ma sitohoya ma 'abehega Bitiniya 'oina siluhu , ta Yesu yaluyaluwana geya 'itagwaledi .
44016008	Coinega Misiya si'ebesineya ma sidobiya Tilowasi .
44016009	Eeta hinuwana si'eno'eno ma Paulo 'inihiya , ta 'ina nihiina beno loheya 'aigeda gwama Masidoniya 'i'iteya , 'itoholowa ma 'i'ahwa'ahwanoi Paulo 'oina , 'igwaegwae , “ Cuhabalama Masidoniya 'oina ma 'u'abihetemai . ”
44016010	Paulo 'ina nihiina 'oinega 'asanapuya 'abehega Yehoba 'ibwauwemaiya ma tetela bwebwe'ana 'aguguyae meMasidoniya 'oidiya , 'oinega 'eda 'abesa sabi habala Masidoniya .
44016011	Coinega waga 'alobeya ma Tilowasi 'oinega 'a'u'e , ma dumwaluna Samotilesi , ma nobwa 'a'enowa . Gona 'i'adaleya 'a'u'e hila ma Niyapoli 'oina 'asuluwa ,
44016012	ma Niyapoli 'oinega 'atauya Pilipai , tauna 'asa madouna tupwa Masidoniya 'alona , ma gogoina 'alona meLoma taumana baibaiwadi simiyamiya , nage 'oina 'amiya hila sabwelo tupwana 'oidiya .
44016013	Ma Sabatiya 'asega 'alatuwa 'atauya 'aigeda we'aha papalina , tupwaina 'anuwatuhuya 'ebe lotapwalolo , ma 'oina 'amiyatoiya , ta wahiwahine si'eto'autama wete ba'idamayao 'ahehegwaegwaeya .
44016014	Ma 'aigeda wahine 'oidiyega sanina Lidiya , 'asa Tayataila wahineina , ma Yehoba 'ana tohemisa , ta 'ina paihowa beno 'aigeda 'ale'o wasawasa 'ana tohegimwane . Ma wahiwahineyedi 'ima gwae sihehesagohedi , ma Yehoba hemisa Lidiya 'atena 'ilaguya , ma Paulo 'ina guguya 'ihemiseya ,
44016015	ma tauna ma'ina susuwao 'i'abihe babitaisowediya . Ta muliyetega 'i'ahwanoiyemaiya , 'igwae , “ Babadao , wasanapugauwa 'abehega Yesu yahemisaeya moisa , 'oinega sowasowahina wanaoma ma wahetaumana 'igu hada ? ” Ta 'i'ohenemaiya , ma 'oinega 'atauya 'ina hada .
44016016	Hali sabwelo 'oina 'atautau tupwaina lotapwaloloina 'oina , ma babada tupwadi 'idi hewali gumalaulau 'alobeya , tauna hi'ahi'a 'iluhuwa solana ma 'oinega sowasowahina 'ihepwaila nugeta to'aha 'abwa 'ilatu , ta 'ina paihowa bewa 'oinega gumalaulauina 'ina babadao mane madouna si'ewa'ewa tomota 'oidiyega .
44016017	Ta wahineina 'imulimuliyemai , ma 'iwuiwui , 'igwaeya , “ Bewa tomotaedi Yehoba Tomiya tabwana hedada 'ina topaihowao , ma 'abihetena 'ana 'eda 'ana tohepwailao . ”
44016018	Gumalaulauina bewa gidemusa 'iwuiwui sabwelo baibaiwana 'oidiya , 'oinega Paulo wahina 'ilo'wata'wata , ma 'i'itehinowa , ma yaluyaluwaina 'ihegwaeya , 'igwae , “ Yesu Keliso saninega yaloinego ma gumalaulau beno 'oinega 'ulatu . ” Ma nage 'oina 'ihapwesa .
44016019	Ma gumalaulauina 'ina babadao sigamwasowalemaiya , weyahina 'idi mane madouna 'ana 'ebeloba tauna gumalaulauina , ta Paulo 'i'abihe bwebwe'aneya . Coinega Paulo ma Sailasa si'abiyahidiya ma silisi dadanediya , ta sitauyediya 'ebehegimwane 'oina , ma sitoediya toloinao 'oidiya sabi yatalaedi ,
44016020	ta sihegwaediya , sigwae , “ Bewa loheloheyaedi taudi meYudiya , ma sitauyama 'ida 'asa ta 'ada wahi'wata'wata silagulagu ,
44016021	weyahina hali mumuga sihehe'ita , beno tauda meLoma 'ida 'etoboda , ma sahena mumugaina tapaipaihowa . ”
44016022	Ta bodaedi wete bewa gidemusa sihe'ewediya , 'oinega toloinao siloinaediya , ma Paulo ma Sailasa 'adi 'ale'o 'oidiyega silolodiya , ta 'aiwe 'oidiyega sisapi dadanediya .
44016023	Sihunu geyogeyoidiya 'igumwala , ma deliya silagu luhuwediya , ma deli 'ana to'itayahina siloinaeya ma 'ilomatayahi bwaibwaini .
44016024	Coinega to'itayahinaina 'ana loina 'ihesagoheya , ta 'ilagu luguhediya deli 'alona moisa , ma wete 'ahedi 'i'ahuyahidiya 'aiwe madoudi 'oidiyega .
44016025	Ma hinuwana Paulo ma Sailasa si'ahwa'ahwanoi ta siwaliwali Yehoba 'oina , ta 'oinega toluhu deliyao mabwaiyadi sihehesagohedi ,
44016026	ma mwani'ini'i madouna 'ipiliya ta sisalutuwama , ma hada deli 'ana wahuwahu 'inihuwa , ta deliina 'ana 'ahwa'edao si'eso'ediya , ma 'oinega toluhuwedi 'ahedi 'adi paiyao si'elihasidiya siboidimo .
44016027	Ta deli 'ana to'itayahina 'eno'enowega 'isalutuwama , ta 'ahwa'eda so'eso'edi 'i'itediya , ta 'ina nuwatuhu toluhuwedi sidena pwaiya , 'oinega 'ina 'elepa 'aleha 'i'eweya ta 'abehega 'iboi 'ida lohe'amasi hile .
44016028	Ta Paulo 'i'iteyama , ma 'iwuiya , 'igwae , “ Ciyagu , sahena 'uboi 'ulohelohe 'amasigo . Mabwaiyama bewa 'amiyamiya . ”
44016029	Coinega to'itayahinaina 'ina topaihowao 'oidiya 'ibwauwa ma mayale si'eweyama , ta mayale 'i'eweya , ma 'ipili ta 'iluhuwa ma'ina dedela , weyahina 'imatauta , ta 'ibe'u talutalubu'iya Paulo ma Sailasa matadiya .
44016030	Ma muliyetega 'itoholo ta 'itoe latuhedima , ta 'igwae , “ Babadao , wahegwaegau to'aha yapaihowa ma 'oinega Yehoba 'i'abihetegau ? ”
44016031	Ma Paulo ma Sailasa sigwaeya , “ Ceguma Bada Yesu 'oina 'uhemisa , nata 'owa ma'ino susuwao wete 'abihetena waloba . ”
44016032	Ta Badaina tetelina sihe'ote'oteteliya tauna ma'ina susuwao 'oidiya .
44016033	Hinuwana nage 'oina 'itoe latuhediya ma 'adi gane ma bweyaha sapiyega silobeya 'ibuyodiya , ta tauna ma'ina susuwao sibabitaiso .
44016034	Sibabitaiso ta 'itoediya tauna 'ina hada , ma 'oinega 'adiwa 'i'atububuya , ma si'aiya . Ta deli 'ana to'itayahinaina ma'ina susuwao siyaliyaya madouna , weyahina 'ina hemisa hauhauna Yehoba 'oina 'ilobeya .
44016035	Gona 'i'adaleya ma toloinao 'idi topaihowao , gide polisi , sihewasediya deli 'ana to'itayahi 'oina ma siloineya 'abehega , “ Loheya 'eluwaedi deliya 'alagu luhuwediya 'ulihasidi ma sitauya . ”
44016036	Coinega to'itayahiina deli 'alonega 'iluhuwa ma wasaina 'ihepwaileya Paulo 'oina , 'igwae , “ Toloinao wasa sihewaseyama 'abehega yalihasigomi , 'oinega wahapwesama ma ma'imi yaliyaya watau . ”
44016037	Ma Paulo 'ilogwahata , 'igwaeya , “ Sahena 'atautau . Weyahina geya 'aigeda 'ima puimo yatala 'oina siloba , ma boda matadiya sihunu dadanemaiya , ta deliya silagu luhuwemaiya , ma tauma hesi mwalo 'ahe Loma . To'aha weyahina 'abehega silihasimai ma sitoe latuhemai dahwanega ? Ma 'ilobwainediya hesi taudi tuwa sinaoma ma sitoe hapwesemai . ”
44016038	Coinega polisiyedi sihila toloinao 'oidiya ma Paulo 'ina gwae sihepwaileya 'oidiya . Ta toloinaowedi sideba mwadina madouna , weyahina hepwaila bewa 'oinega sisanapuya 'abehega Paulo ma Sailasa sihe Loma .
44016039	Coinega sinaoma deliya , ma 'atemuyemuyega sigwae helauwa Paulo ma Sailasa 'oidiya , ma deliyega sitoe hapwesediya , ta si'ahwanoiya 'oidiya , nuwanuwadi ma si'ebesinedi , sitauya hali 'asa .
44016040	Ta Paulo ma Sailasa deliyega sitauya Lidiya 'ina hada , ma tohekalesiyao mahetediyao sihe'iya'iyagu ma siguguya 'oidiya , ma muliyetega sitauya .
44017001	Eeta sitauya Amipipoli ma Apoloniya 'oidiya , ma Tesalonaika 'oina silatuwa , ta Tesalonaika 'oina meYudiya 'idi hada tapwalolo 'imiyamiya .
44017002	Ta Paulo 'idi lotapwalolo 'oina 'iluhuwa , gidemusa tupwa mabwaiyana 'oidiya 'ipaipaihowa 'esa , ma nobwa Sabati 'etoi 'oidiya Buki He'asisi 'oinega 'ihe'ihe'ita ma ba'idanao sihehe'ohe'ohe ,
44017003	ta Pauloina sanapu 'i'ebwaediya , 'igwae , “ To'abihetenaina 'ilobwaineya ma muya 'iloba ma 'i'amasa ta wete 'amasega 'itoholo hila . ” Ma wete 'igwaeya , “ Yesuina yahehepwaile 'oimiya tauna tuwa To'abihetenaina . ”
44017004	Coinega tupwadi si'ahwa moisaeya , ma Paulo ma Sailasa 'idi boda 'oina siluhuwa , ta wete Yehoba 'ana tohe'asisiyao taudi tupwa ganamuli 'oidiyega ma wahiwahine sanidi madoudi 'oidiyega tupwana baibaiwadi wete sihemisa .
44017005	Ta meYudiya Paulo ma Sailasa sihe'ipi'ipiyediya ma si'ahwa galagalaediya , ma tupwana toyawala besobeso galadi siloinedi ma boda madouna sihegogonediya ta nuwanuwadi silo'alehedi . Coinega Yesoni 'ina hada sihaneiya , 'idi nuwatuhu 'abehega Paulo ma Sailasa hadai simiyamiya , ma 'abehega sida 'abiyahidi , si'ewa latuwedi boda 'oidiya .
44017006	Ma si'ebesa 'asaediya , ta Yesoni ma tupwana tohekalesiyao ba'idanao si'abiyahidiya , ma 'oinega sitoedima 'asa 'ana toloinao 'oidiya sabi heyatalaedi , ta sibwaubwau sigwae , “ Loheloheyaedi taudi tupwa mabwaiyadi 'adi to'abihegalao sitauya pwaima 'ebwa ,
44017007	ma Yesoni 'ina hadai sihetaumana , ta 'idi he'ita 'oinega Sisa 'ina loina siligehiya , weyahina sigwaegwae 'abehega kini hauhauna 'ilatuma , sanina Yesu . ”
44017008	Casa 'ana toloinao ma bodao he'ewa bewa sihesagoheya ta si'ateyohowa ,
44017009	'oinega siloina Yesoni ma'iyanao 'oidiya ma 'abehega 'idi mane 'oinega sida hemaisa , ta wete sida miya daumwala . Ma sihemaiseya ma silihasidiya , ta sitauya .
44017010	Ma hinuwana tohekalesiyao Paulo ma Sailasa sihewasaedi ma sida tauya Beliya , 'oinega sitauya , ma tutaina silatuwa Beliya siluhuwa meYudiya 'idi hada tapwalolo 'oina , ta Yesu wasana sihe'ita .
44017011	Mwalo Tesalonaika 'oina meYudiya genuwadi wasaina , ma hesi meYudiya Beliya 'oina 'idi tagwala bwebwe'ana , ma wasaina nuwadi 'i'eweya , 'oinega sabwelo 'aigeda 'aigeda Buki He'asisi sihasihasili ta 'abehega wasa bewa 'ana moisa sida sanapu .
44017012	Coinega meYudiya tupwana baibaiwadi sihemisaeya , ma wete taudi geya meYudiya 'oidiyega wahiwahine , taudi sanidi madouna , ta wete loheloheya tupwana baibaiwadi .
44017013	Ta meYudiya Tesalonaika 'ana tomiyanao sihesagoheya 'abehega Paulo Yehoba wasana 'iloguguya 'asa Beliya 'oina , ma silomwayamwayau ma bodao sihenuwa lagudiya ta 'abehega Paulo ma Sailasa sida lo'alehedi .
44017014	Coinega tohekalesiyao siloina mwamwayau , ma Paulo sihetuneya ma 'isuluwa gogo holai 'oina , ta Sailasa ma Timoti 'ebwa ba'idadiyao simiyamiya .
44017015	Ta tupwana tohekalesiyao Paulo si'wayabuya ta sitauya Ateni , ma 'oinega Paulo loina 'i'ebwaedi ta 'abehega Sailasa ma Timoti silomwamwayauma Ateni 'oina , ta to'wayabuwedi sihila Beliya .
44017016	Ma Paulo Ateni 'oina Sailasa ma Timoti weyahidi 'abwa 'iyamwayamwana , ta 'inuwagala madouna weyahina 'i'iteya meAteni geya Yehoba 'oina sihemihemisa ta hesi 'idi 'ebe hemisa hagana ma hagana , ma baibaiwa hedada .
44017017	Coinega ba'idanao sihe'ohe'ohe nuwatuhu bewa weyahina , meYudiya ma tupwadi Yehoba 'ana tohemisao wete ba'idadiyao sigwaegwae , meYudiya 'idi hada tapwalolo 'oina , ma wete toni'asa , 'eguma 'ihalobadi 'ebe gimwane 'oina , ba'idadiyao sigwaegwae sabwelo 'aigeda 'aigeda 'oidiya .
44017018	Ta tupwadi tosinasinapuwao wete , taudi sihesaniyediya Epikulo , ma tupwadi Sitoike wete , Paulo ba'idadiu sihehegwaegwae ta tupwadi taudimo 'oidiya sihe'ote'otetela , sigwaeya , “ Ciya ! Toheyauyaule to'aha 'igwaeneya ? ” Ma tupwadi sigwae , “ Nuwana hali Yehoba weyahina 'iloguloguguya , ” weyahina sihesagoheya Yesu 'ina toholohila 'amasega weyahina 'ilologuguya .
44017019	Coinega Pauloina sitoeya hada 'eto'auta sanina Aliyopago 'oina ma sihegwaeya , “ Cino he'ita bewa hauhauna ,
44017020	ta 'oima 'ana hesagoha 'abehega 'ebe henainaida , 'oinega 'ana sanapu 'uda lihasi ma 'ada sanapu . ”
44017021	Ta meAteni ma'adi taumanao mabwaiyadi 'idi 'ebe nuwa'ewa beno sanapu hauhaudi 'adi he'ita ma 'adi hesagohamo .
44017022	Coinega Paulo hada 'eto'auta 'alona 'itoholowa ma 'iloguguya 'oidiya , 'igwaeya , “ MeAteni , 'omi yasanapugomi 'abehega wahehetapewa 'imi tapwalolowao 'oidiya ,
44017023	weyahina 'igu yawalao 'oidiya 'omi 'ebe tuluha baibaiwadi ya'itediya ma 'oidiyega 'aigeda 'ebe pwaoli ma'ana lele ya'ita lobeya , ta 'ana lele bewa gidemusa 'igwaegwae , ‘ Yehoba tauna geya tada sanapuya 'ina 'ebe pwaoli bewa . ’ Ma Yehoba 'ina 'ebe pwaoli beno 'oina watulutuluha ta geya wada sanapuya , tauna 'iboi yahehepwaila 'oimiya .
44017024	“ Tauna bale'u mabwaiyana ma ginaula mabwaiyana 'oina simiyamiya 'adi tohemasaleha , ta galewa ma bale'u 'adi Bada . Coinega geya hadao tomota nimadiyega si'abi'abidi 'alodiya Yehobaina 'ida miya .
44017025	Ma tomota tauda geya sowasowahida ma 'aigeda to'aha nimadega tauna Yehobaina ta'ebwae , 'eguma tanuwatuhu 'abehega nuwanuwana , ta tauna hesi yawasida ma yaluyaluwada ma 'ida tobwatobwa mabwaiyana 'i'ebwaegita .
44017026	Ta 'aigeda loheya sanina Adama 'oinega hali tupwa ma hali tupwa tomotenidi Yehobaina 'ibubugita , ma 'abehega tomota si'elelewana bale'u mabwaiyana 'oidiya , ma boda 'aigeda 'aigeda 'idi sauga ta 'idi tupwa Yehoba 'iloina pwaidiya .
44017027	Cina nuwatuhu 'abehega tauna si'ebese , ma nuwana 'abwama silotoho , bo nuwana siloba . Ta hesi Tohemasalahaina mabwaiyada deida 'imiyamiya .
44017028	Weyahina 'Tauna 'oinega yawasida ta'ewa'ewa ma ba'idadai tatautauya ma wete tamiyamiya . ’ Ma 'omi wete 'imi wali tobui tupwadi Yehobaina weyahina sigwaeya , 'Tauda moisa tauna natunao . ’
44017029	“ Coinega gesowana tanuwatuhu 'abehega Tamadaina gidemusa ma'ama'ayau , beno tomota 'idi nuwatuhuwega ma goula bo siliba bo da'ule 'oidiyega sibubuya .
44017030	“ Tutaina mwalo tomota Yehoba sihemwage mwageyeya , 'oinega geya 'ida gamwasowalediya , ma hesi bewa tuwa tauda tomota tupwa mabwaiyana 'oidiya 'iloinaegita ma 'ida pui 'oidiyega tanuwabui .
44017031	Weyahina 'ida sabwelo bwa'omatana 'abwama 'iupaeya ma mebale'u mabwaiyada 'ada loina dumwadumwaluna 'ida 'ebwaegita loheyaina 'ihesinuweya 'oinega , ma loheyaina 'amasega 'i'abihetoholo hileya ma 'oinega tomota mabwaiyada wasa bewa tada 'ahwa moisae . ”
44017032	Ma bodaedi to'amasa 'idi toholo hila wasana sihesagoheya , ma tupwana sihenameya , ta tupwadi sigwaeya , “ Nuwanuwama ma 'abwama nuwatuhu bewa weyahina 'uhe'ote'otetela hila ma 'ada hesagoha . ”
44017033	Eeta Paulo bodaedi 'oidiyega 'ilatuwa .
44017034	Ma tupwadi tomota Paulo 'ina gwae sihemiseya ta 'ina boda 'oina siluhuwa , 'aigeda loheya sanina Dionisiyo , tauna toloina 'aigeda boda Aliyopago 'oidiyega , ma 'aigeda wahine sanina Damali , ma tupwadi wete .
44018001	Muliyetega Paulo Ateni 'i'ebesineya ta 'inaowa Kolinita 'oina ,
44018002	ma gwama Yudiya 'ilobeya , sanina Akuila , ta 'ina 'asa Ponitio , ma mamwanena Pilisila nige tuwa Italiyega sinaoma , weyahina kini Kolodiya meYudiya mabwaiyadi 'iloinaediya ma Lomega sihapwesa . Ma Paulo Akuila mamwanena 'ihabo'enediya ,
44018003	ma taudi 'idi paihowa hebai 'wapidi 'oidiyega sisahisahila yoheyohe , gidemusa Paulo 'ina paihowa . Ta 'ihetaumana 'idi hada , ma mabwaiyadi yoheyohe sipaihowediya .
44018004	Ma Sabati 'aigeda 'aigeda 'oidiya meYudiya 'idi hada tapwalolo 'oina 'igwaegwae toluhuwao ba'idanao , 'itotoho nuwanuwana ma sida hemisa , ma tupwadi meYudiya ma tupwadi wete ganamuli , taudi geya meYudiya , sihemisaeya .
44018005	Ta tutaina Sailasa ma Timoti Masidoniyega sihapwesama , Paulo 'ina loguguya 'oina 'ihetapewa waiwai , ma meYudiya 'oidiya 'ihehepwaila 'abehega To'abihetenaina tauna Yesu .
44018006	Taudi hesi sihe'ohe'oheya , ta si'ahwa 'abo'aboweya , ta 'oinega Paulo 'ana 'ale'o 'ilohutuhutuiya matadiya , beno 'idi logwahata 'ana 'ebe'ita 'ipaihoweya , ma 'ihegwaediya , “ Comi 'abwa wahesilae 'imi logwahata bewa weyahina , ta beno waboi 'imi loinega , ta geya taugu 'igu loinega . Coinega ya'ebesinegomi ma tetela yatauye tomiya ganamuli 'oidiya . ”
44018007	Ma 'idi hada tapwalolo 'oinega 'ihapwesa , ta 'iluhu Taito Yusito 'ina hada , tauna Yehoba 'ana tohe'asisi 'aigeda , ta 'ina hadaina meYudiya 'idi hada tapwalolo deina .
44018008	Ma hada tapwalolo 'ana tohanugeta , sanina Kalisipo , ma'ina susuwao , Bada Yesu 'oina sihemisa , ma meKolinita tupwana baibaiwadi wete Paulo 'ina guguya sihesagoheya , ta Yesu 'oina sihemisa , ma sibabitaisowa .
44018009	Ta hinuwanega Paulo 'ina 'enomata'ite'itega Bada Yesu 'i'iteya , ta Yesu 'igwaeya , “ Paulo , sahena 'u'ate'ateyoho , ma tuwa hesi tetela 'uhepwaila latuwe , ma sahena 'ulololagu .
44018010	Ma taugu hesi ba'idau tamiyamiya , weyahina 'asa bewa 'oina tomota baibaiwadi 'abwa sihemisegau ma 'igu bodao taudi , ma sahena 'aigeda taiya sowasowahina 'ilo'alehego , nuwana 'i'abi hegalago . Geya ! ”
44018011	Ta bolime 'aigeda ma tupwana 'oidiya Kolinita 'oina Paulo 'imiyamiya , ta Yehoba 'ina gwae 'ihehe'itae .
44018012	Eeta muliyetega Galiyo 'ihetoloina madouna tupwaina Akaya 'oina , 'oinega meYudiyaedi siloina ta Paulo si'abiyahiya sitauyeya sabi yatala Galiyoina matana ,
44018013	ma sigwae , “ Loheyaina bewa tomota 'itebatebaedi ta 'abehega hali tapwalolo Yehoba 'oina sipaihowa , ma bewa 'ida loina 'iligeligehi . ”
44018014	Ma Paulo 'i'iuna ma 'igwae hila , ta Galiyo hesi 'igwae nugeta meYudiya 'oidiya , 'igwaeya , “ MeYudiya , 'omi 'igu gwae wahesagohe : Ceguma loheya bewa 'imumuga galagala , nuwana pui 'ipaipaihowadi , 'ilobwaineya ma 'imi he'ewa yahesagohe ,
44018015	ma hesi nuwatuhu bewa , waboi tuwa 'imi gwaegwae ma saniyao ma loinao 'imi 'asega , 'oinega waboi tuwa waloina . Taugu yalogwahata . ”
44018016	Ta 'ebe yatala 'oinega 'ipa'idiya .
44018017	Ma bodaedi Sositeni si'abiyahiya , tauna meYudiya 'idi hada tapwalolo 'ana to'itayahina , ma sihunu dadaneya Galiyo 'ina 'ebe yatala matana , ma Galiyoina geya wete weyahidi 'ida nuwatuhuwa .
44018018	Lo'aleha bewa mulina Paulo nobwa 'imiyamiya sabwelo hisa 'oidiya , 'oinega muliyetega tohekalesiyaedi 'iloyauwedowediya ta wagai 'igeluwa sabi 'adau Siliya weyahina . Ma Akuila ta Pilisila wete mahetenao sigeluwa . Ta 'aigeda ginaula , beno 'abwa ma sigelu , 'abwa 'asa Kenikiliya 'oina simiyamiya , Paulo 'ina gwae hemisa 'ipaihoweya Yehoba matana , ta gwae hemisaina 'ana 'ila'ilala beno Paulo debana si'oliya .
44018019	Cidi 'adauina 'oina nugeta siluhuwa Epeso , ma Akuila mamwanena sisuluwa simiyamiya , ta Paulo wete 'isuluwa , 'iluhuwa meYudiya 'idi hada tapwalolo 'oina , ma 'itohotoho ma 'abehega 'ilisidima ma Keliso 'oina sihemisa , ta mahetenao sihegwaegwae .
44018020	Coinega si'ahwanoiyeya ma tuta dudulena mahetediu simiyamiya , ta 'ilogwahata .
44018021	Cigwaeya , “ Cabwa yahilama , 'eguma Yehoba 'itagwalegau . ” Coinega Epesowedi 'iloyauwedowediya , ta 'igelu hila ,
44018022	ma 'itauya Sisaliya 'oina 'isuluwa , ta 'ilaga Yelusalema ma tohekalesiyao mahetenao sihe'iya'iyaguwa , ta muliyetega 'itauya Anitioki .
44018023	Anitioki 'oina 'imiya 'amana , ta muliyetega 'itoholo ma Galetiya ma Piligiya 'asanao 'aigeda 'aigeda 'oidiya 'isakosakowasi , ma Yesu 'ana tohemisao 'i'abihe pa'alidi .
44018024	Tutaina 'oina , 'aigeda gwama Yudiya sanina Apolosa 'inaoma Epeso . Tauna 'asa Alekisanidela loheyaina , ta tauna guguya 'ana , ma Buki He'asisi 'isanapu bwaibwainiya .
44018025	Ta wete he'itao Yehoba 'ina 'eda weyahina 'isanapudiya , ma 'ihetahetapewa Yesu tetelina 'ihehe'ita . Cina he'itaina moisa , ta hesi tupwanamo , weyahina to'aha Yoni 'iguguyaeya 'ina babitaiso weyahina Apolosaina 'isanasanapu , ta Yesu tetelina 'ana 'ebe losaloha geya 'isanapu .
44018026	Ta tutaina Epeso 'oina 'ilatuma , 'iluhuwa meYudiya 'idi hada tapwalolo 'oina , ta ma'ina waiwai 'iloguguya . Ma Akuila ma Pilisila 'ina guguya sihesagoheya 'abehega 'ina sanapu tupwanamo tuwa , 'oinega sitoeya , ta Yehoba 'ina 'eda mabwaiyana sihe'itaeya .
44018027	Muliyetega Apolosa nuwanuwana ma 'ihabala Akaya , ta tohekalesiyao silemeya , ta Yesu 'ana tohemisao Akaya 'oina 'idi leta sileleya , ma Apolosa si'ebwaeya ta 'eguma to tuta Akaya 'oina 'ilatu 'idi leta 'i'ebwaedi ma sitoe 'idi hada . Coinega Apolosa 'ihabala ta 'iluhuwa Akaya 'oina , ma taudi meAkaya , mwalo Yehoba 'ina helauwega Yesu sihemisaeya , ma 'iyamo Apolosaina 'ina guguyega 'ilemedi madouna ,
44018028	ta 'ina he'ita meYudiya 'idi he'ita 'ihewaiwai sineya , weyahina Buki Tabu 'oinega 'ihe'itadi 'abehega To'abihetenaina tauna tuwa Yesu .
44019001	Apolosa 'abwama Kolinita 'oina 'imiyamiya , ma Paulo 'isakowasiya tupwa pwatula 'oidiya , ma Epeso gadowa 'oina 'ilatuma . Epeso nage 'oina , Yesu 'ana tomuliyao tupwadi 'ilobediya ,
44019002	ma 'ihesilalediya 'igwae , “ Ciyagwao , tutaina Yesu wahemisaeya Yaluyaluwa Tabuna 'ina waiwai walotohoya bo geya ? ” Ma sihegwaeya sigwae , “ Geya . Geya 'asanapu 'abehega Yaluyaluwa Tabuna 'imiyamiya . ”
44019003	Ma Paulo 'igwaeya , “ To babitaiso hede 'oinega wababitaiso ? ” Ta sigwae , “ Yoni 'ina babitaisowega . ”
44019004	Ta Paulo 'ihegwaediya , “ Yoni 'ina babitaiso beno nuwabui mumuga galana weyahina , ma 'ihemataluwegomiya ta 'abehega Yesu wahemisae , tauna 'abwa 'imulimuliyama . ”
44019005	Gwae bewa meEpesowedi sihesagoheya ma sinuwa sabwalena moisa , 'oinega Bada Yesu saninega sibabitaiso .
44019006	Ma Paulo 'i'abi debediya , ma Yaluyaluwa Tabuna 'iluhuwa 'oidiya , ta 'ina waiwaiyega hali 'enana ma hali 'enana 'oinega sigwae latuwa , ma Yehoba 'ina gwae sipalopisai latuweya .
44019007	Ta mabwaiyadi 'adi baibaiwa gide tuwelo .
44019008	Ma wai'ena 'etoi 'oidiya meYudiya 'idi hada tapwalolo 'alona Paulo 'iluhuluhu , ma Yehoba 'ina hetoloina weyahina ma'ina 'atepatu 'igwaegwae , ta 'i'ohe'ohe 'i'i'i'imidi .
44019009	Ma tupwadi deba pa'apa'alidi ma geya sihemihemisa , ta Yesu 'ina 'edaina si'ahwa galagalaeya tohegogonaowedi matadiya . Coinega Paulo 'itoholowa ta 'ana tomuliyao ba'idanao silatuwa , ma siluhuwa Tilano 'ina hada 'ebe se'ulu 'oina , ma nobwa sabwelo 'aigeda 'aigeda 'oidiya Paulo 'ilologuguya .
44019010	Cina paihowaina bewa gidemusa tuwa 'ipaipaihowa bolime 'eluwa 'oidiya , ma tupwa Esiya 'ana tomiyanao mabwaiyadi , meYudiya ma taudi geya meYudiya , Bada Yesu wasana sihesagoheya .
44019011	Ta Yehoba hedehedede hagadi 'i'abi latuhediya Paulo 'ina paihowega ,
44019012	ta 'ana 'amweyahi 'ana 'ebe sauwao ta 'ana 'ale'owao si'ewediya ma tolohalao 'oidiya si'abihe pa'idiya , ta 'adi lohala sigumwagumwala , ma wete hi'ahi'a siula latuhediya .
44019013	Ma tupwadi meYudiya 'adi to'obao nobwa simiyamiya , ma taudi sisakosakowasi , ma 'oba 'oinega hi'ahi'a siulaula latuhedi . Ta tupwadi Yudiyaedi Paulo 'ina paihowa wasana sihesagoheya , taudi Topwaoli Madouna , sanina Sikiba , natunao site sebeni . Ma site sebeniyedi sitoho 'abehega Bada Yesu saninega hi'ahi'a tolohalao 'oidiyega sida ulalatuhedi , ta 'aigeda buwa sihegwaeya sigwae , “ Yesuina Paulo 'iloguguyaeya , tauna saninega 'aloinego ma loheya 'u'ebesine ma 'utauya . ”
44019014	
44019015	Ma hi'ahi'aina 'ihegwaediya , “ Yesu ma Paulo yasanasanapudi , ma taiyawedi 'omi ? ”
44019016	Coinega loheyaina 'igihebuweya , 'isopila ma to'obaedi 'ilo'alehediya , ta 'adi 'ale'o 'isabu yahulediya , ma 'ihunudiya , ta 'wahi daisidi hadega sidena .
44019017	Ma wasa bewa Epeso 'ana tomiyanao mabwaiyadi sihesagoheya ta simatauta , taudi meYudiya , ma taudi geya meYudiya , ta Bada Yesu sanina si'ahwa waiwaiyeya .
44019018	Ma tohemisa hauhaudi baibaiwadi sitauyama ta boda matadiya 'idi mumuga guguyou sihepwailediya , 'abehega taudi wete si'oba'oba .
44019019	Ta 'idi 'obao bukidi sihegogonedima , ma boda matadiya sigabu yahulediya , ma bukiyedi 'adi maisa sisahwa hegogonediya , ma pipiti tausani kina gidemusa .
44019020	Nage 'oinega Yehoba 'ina gwae 'idabalala ta 'ihewaiwai tomota baibaiwadi 'oidiya .
44019021	Muliyetega Yaluyaluwa Tabuna Paulo 'ihenuwa laguweya 'abehega Masidoniya ma Akaya 'oidiyega 'ida tauya ma Yelusalema 'oina 'ida latu , ma 'igwaeya , “ Yanugenugeta Yelusalema , ma 'abwa muliyetega yatauya Loma . Gide 'igu nuwatuhu . ”
44019022	Ta hesi Pauloina 'imiyamiya Esiya tuta to'uto'upana 'oina , ta 'ana tolemaowedi Timoti ma Elasito 'ihewasa nugetediya , ma sitauya Masidoniya .
44019023	Ma tuta nage 'oina he'ohe'ohe madouna 'ilatuwa Yesu 'ina 'eda weyahina , ta bewa gidemusa 'ilatu 'esa .
44019024	Loheya 'aigeda sanina Dimitilo , tauna dayagi 'ana topaihowa siliba 'oinega , ma meEpeso 'idi yehoba wahinena sanina Dayana 'ina hada tapwalolo 'alu'aluwana 'i'iudi 'ipaihowediya , ma 'ihehegimwaneyedi tomota 'oidiya . Ma'ina topaihowao 'idi wasawasa madouna dayagiyedi 'oidiyega silobaloba .
44019025	Ma Dimitilo 'ina topaihowao 'ibwau 'autediya , ma tupwadi wete 'idi paihowa tauna gidemusa , ta 'ihegwaediya 'igwae , “ Ciyagwao wanuwatuhuyahi 'abehega paihowa bewa 'oinega 'ida wasawasa talobaloba .
44019026	Ma Paulo 'ina he'ita 'oinega tomota baibaiwadi 'ihe'itediya 'igihe nuwabuidiya , ma 'ina gwaegwae 'abehega Yehoba tomota nimadiyega si'abidi geya Yehoba moisa . Ta bewa gidemusa geya Epesomo 'oina ma hesi tupwa baibaiwadi Esiya 'alona . Ta 'omi wasanapu pwaiya , ma wa'iteya Pauloina 'ina paihowa , 'awa ?
44019027	“ Bewa 'oinega yamatauta , 'abwama nuwana tomota gesowana 'ida tobwatobwao sigimwanedi , ma 'abwa wete 'ida Yehoba madouna Dayana 'ana he'asisi ta 'ina hada tapwalolo siheginaula besobesowe . Weyahina meEsiya ma mebale'u mabwaiyada Dayana 'ana to'etuluhao . ”
44019028	Ma bodaowedi Dimitilo 'ina gwae sihesagoheya , ta Paulo 'ina paihowa weyahina sigamwasowala madouna , ta sibwaubwau , “ Tauda meEpeso 'ida yehoba Dayana tabwana moisa . ”
44019029	Coinega tomota baibaiwadi sipili 'autama ma siwuiwui , ma hedagadaga besobeso sipaipaihowa , ta meMasidoniya 'eluwa si'abiyahidiya , taudi Paulo 'ina sakowasi 'oidiya 'ana to'wayabuwao , sanidi Geyo ma Alisitako , ta sipilihediya hada 'ebe 'eto'auta 'oina .
44019030	Ma Paulo nuwanuwana ma tohedagadagaowedi 'oidiya 'itautauya ma tohekalesiyao si'etobodeya ,
44019031	ta tupwadi wete Paulo 'iyanao , taudi meEsiya babadao , gwae sihewasaeya ta Paulo si'ahwanoiyeya ma 'abehega gesowana 'ida luhu hada 'ebe 'eto'autaina 'oina .
44019032	Ma bodaedi gide sibuwa ma sibwaubwau , ta mabwaiyadi 'idi wui hagana , ma hedagadaga huhuna baibaiwadi geya sisanapu .
44019033	Ta meYudiya 'aigeda loheya sanina Alekisana silohetu hetuneya , ma 'ida laga 'oidiya ma 'ida gwae . Coinega 'itoholowa matadiya ma tupwadi tomota 'idi nuwatuhuwedi sibwau latuhediya 'oina , 'oinega nimanega 'ihegwaediya 'abehega hedagadaga sida lolagu , ma meYudiya 'idi gwae 'ida hepwaila latuhe .
44019034	Ma bodao si'inaneya 'abehega tauna gwama Yudiya , 'oinega sibwauwa madouna , ma 'idi hedagadaga tuta dudulena geya silolagu , ma sibwaubwau mahemahetena , sigwaegwae , “ Tauda meEpeso 'ida yehoba Dayana tabwana moisa . ”
44019035	Coinega 'asaina 'ana tohanugeta 'itauyama , ta hedagadaga 'igihelolaguya , ta 'ihegwaediya , 'igwae , “ MeEpeso yo , mabwaiyada tasanapuya 'abehega Dayana tabwana hedada 'ina hada tapwalolo 'ana to'itayahina tauda , ma wete 'ina da'ule tabu galewega 'ibe'uma .
44019036	Ta gesowana wete taiya 'isinasinaligita 'ida tapwalolo bewa weyahina . Coinega 'ilobwainegomiya ma wahenonomo ta sahena wahehedagadaga besobeso , nige gidemusa .
44019037	“ Ma wa'ita loheloheyaowedi watoedima , taudi geya 'ida hada he'asisi 'oinega sida yagaha , bo nuwana 'ida Yehoba mewahinena sida 'ahwa galagalae , 'awa ?
44019038	“ Ta 'eguma Dimitilo ma'iyanao nuwanuwadi ma taiya siheyatalae , beno bwebwe'ana . Cebe yatala ma toloinao simiyamiya , ma sosowahidi 'imi yatala sihesagohe ma sinuwanuwatuhu weyahimi .
44019039	Ma 'eguma wete hali nuwatuhu weyahina 'abehega wada yatala , delihegogona madouna 'oina nuwatuhuina 'abwa weyahina taloina .
44019040	“ Ta nige 'imi hedagadaga besobeso weyahina 'ana 'ita nata loina taloba , weyahina geya 'ida huhumo . ”
44019041	Cina gwae 'ilosalohiya , ta bodao 'ihewasaediya , ma siliya sawala 'idi hada .
44020001	Ma dagadaga 'igumwala pwaiya , ta Paulo tohekalesiyao 'ibwauwedima ta 'iguguyediya , 'oinega 'iloyauwedowediya , ta 'itauya Masidoniya .
44020002	Ma Masidoniya tupwainao 'oidiya 'isakowasiya , 'iloguguya tohekalesiyao 'oidiya , 'i'abihe pa'alidiya , ta muliyetega tupwa Gilisi 'oina 'ihapwesa ,
44020003	ta nobwa wai'ena 'etoi 'imiyamiya , ta 'i'iunamo wagega si'adau , Siliya weyahina , ta tupwana gwaegwae 'ihesagohediya meYudiya siloiloina tauna weyahina sabi 'abiyahina , ma 'oinega 'ina 'eda 'ibuiya ta 'abehega Masidoniya 'alonega 'ihila .
44020004	Ma loheloheya tupwana ba'idanao sitauya , 'aigeda gwama Beliya , tauna Pilo natuna sanina Sopeta , ma meTesalonaika siteluwa , taudi Alisitako ma Sikanido , ta gwama Dabi sanina Gayo , ta Timoti wete , ta meEsiya siteluwa , sanidiyao Tikiko ma Tilopimo .
44020005	Taudi bewa sitauya nugeta wagega ma Tilowasi 'oina siyamwayamwa .
44020006	Ta tauma Pilipai 'oina 'amiyamiya 'ana siga pwalawa daisinamo 'ana guyai 'apaihowa . Cigumwala ta tauma wete 'ageluwa , ma sabwelo nima 'ai'aigeda 'a'ada'adau , ma 'asohota Tilowasi , ma 'iyamayaowedi 'alobediya , ta sabwelo sebeni wete 'amiyamiya .
44020007	Wiki 'ana sabwelo nugenugetaina 'oina mabwaiyama 'a'eto'autama beledi 'ehisihisi 'ana 'ebe nuwatuhuyahina sabi paihowaina , ma Paulo 'iguguya , weyahina hali sabwelo 'ina tuta tauya . Ta 'ina gwae guguyaina 'iloheduduleya ta 'ana siga hinuwana gamwana , ma tuwa 'abwa 'iguguguguya .
44020008	Ta hada 'ana hane gidemusa hada 'etoi , ma hetoina 'oina 'ahaneya , ta mayale baibaiwadi 'agabudiya .
44020009	Ma hewali 'aigeda , sanina Yutiko , 'imiya haneya hada papalina 'oina 'imiyatoiya , ta mata'eno'enowega 'ilolosaduduna . Ta Paulo 'abwa 'igwaegwae , ta Yutikoina 'i'enosineya , ma papalinaina 'oinega 'ibe'uwa bale'uwa , ma sisuluwa ta si'abilagasiya , ta si'iteya 'i'amasa pwaiya .
44020010	Ta Paulo 'isuluwa , ma 'oina 'ituluha ma 'i'atusapwaliya , ta 'igwae , “ Sahena wa'ate'ateyoho . Yawasina 'imiyamiya . ”
44020011	Ta hewaliina sitoe haneheya mayawasina , ma weyahina siyaliyaya madouna . Coinega Paulo 'ihane hila ma beledi 'i'ehisihisiya ta si'aiya , ma 'oinega mahetenao sihehegwaegwae ta 'ana siga gona 'i'adaleya , ta 'itoholowa ma 'i'ebesinediya .
44020012	
44020013	Ma tauma wagega 'ageluwa ma 'a'u'eya Asosi , ta 'abehega nage 'oina Paulo 'ado'o , weyahina 'ihepwaila 'oima , 'igwaeya , “ Wagega watauya , ma taugu 'aheguwega yatau Asosi , ma nage 'oina wado'ogau . ”
44020014	Ta Asosi 'ilatu pwaiya ma 'ahelobaloba , 'oinega 'ado'oya ta 'a'u'e hila , ma Mitiline 'oina 'asohota .
44020015	Eeta Mitiline 'a'ebesineya , ta gona 'i'adaleya Kiyo matana 'apilipili . Eeta gona 'i'adaleya ma Samo 'oina 'asohota . Ci'adaleya wete , Milito 'oina 'asohota .
44020016	Paulo 'ihegwae pwaimaiya ta 'abehega Epeso 'a'ebesine , ma 'abehega sahena wete tuta 'iuleule Esiya tupwainao 'oidiya , weyahina nuwanuwana ma 'ilomwayamwayau , 'eguma sowasowahina Yelusalema 'iloba Penitikosi Guyaina 'ana sabwelo 'oina .
44020017	Ta Mitilo 'oinega 'ihewasa Epeso hekalesiya 'ana tohanugetao 'oidiya ma sinaoma .
44020018	Ta sitauya pwaima 'oina ma Paulo 'ihegwaediya , 'igwae , “ Comi wasanasanapu mumugagu tutaina tamiyamiya ba'idagwao Esiya 'oina , 'igu latu hohau 'oinega 'ana siga nige ,
44020019	beno 'ida Bada weyahina yapaipaihowa , hohobigega , ta ma'igu dou , ma muyao wete yalobediya meYudiya 'idi loinega ,
44020020	ta hesi geya 'aigeda to'aha 'ida Bada tetelina bwebwe'ana 'ana hepwaila yanuwahi , ma hesi mabwaiyami yahe'itegomiya 'imi tapwalolo 'oidiya , ta wete 'imi hada 'aigeda 'aigeda 'oidiya ,
44020021	ta 'igu he'ita 'oimiya tuwa mahemahetena , 'omi meYudiya , ma 'omi hali tupwa tomotaiyao , mabwaiyami yaguguya 'oimiya ta 'abehega mumugami galadi 'oidiyega wanuwabui Yehoba 'oina ma Bada Yesu wahemise .
44020022	“ Ma bewa tuwa Yaluyaluwa Tabuna 'ina loinega yatautau Yelusalema , ta geya tasanapu to'aha nata nobwa 'oiguwa 'ilatu .
44020023	Beno tuwa 'asa 'aigeda 'aigeda 'oidiya , Yaluyaluwa Tabuna 'ihehepwaila 'oiguwa 'abehega 'abwa Yelusalema 'oina pai ma muya yalobadi .
44020024	“ Ta geya hene yawasigu weyahina yanuwanuwatuhu ma yanuwahi . Beno tuwa 'igu 'eda nuwana 'igu paihowaina Bada Yesu 'i'ebwaegauwa weyahina yanuwanuwatuhu ta 'abehega yalosalohi , beno 'ada helau Yehoba 'oinega 'ana hepwaila .
44020025	“ Wanuwatuhuyahi mwalo tuta baibaiwana 'oidiya 'asakosakowasi 'oimiya , ta Yehoba 'ina hetoloina tetelina weyahina yalologuguya . Ma bewa wahesagohe , 'abwa nata geya wete wa'ite'ite hilegau .
44020026	“ Coinega bewa tuwa yahepwaila 'oimiya 'abehega Yehoba 'ina loinao mabwaiyadi ya'ebwaya pwaigomiya , ta geya 'aigeda yadahwa . Ta 'eguma tupwami 'oimiyega wahesilae hataya , beno taugu geya 'igu puiyega , ta hesi waboi 'imi pui .
44020027	
44020028	“ Coinega tohanugetao 'omi waboi wa'itayahigomi , ta 'imi sipiyao wete wa'itayahidi , weyahina Yaluyaluwa Tabuna 'imi paihowaina 'i'ebwaegomiya ma tohekalesiyao walomata yahidi , weyahina 'ida Bada Yesu tomotaiyedi taudi bweyahinega 'igimwanediya .
44020029	“ Yasanasanapu wete nata 'igu tauya mulina tohe'itao galadi , gide 'edewa sasasasaidi , sinaoma ma 'imi sipiyao si'abihe galadi .
44020030	Ta wete 'omi nata 'oimiyega tupwadi sihegaina ma sihe'ita 'abo'abo 'oimiya , ta tupwana tomota silisidi taudi 'idi bodao 'oidiya .
44020031	Coinega walomatayahi ta wete 'igu guguya wanuwatuhuyahi , 'abehega bolime 'etoi geya ya'aiyawasi , sabwelo ma hinuwana 'oidiya , ma hesi mamataneugu yaguguguguya 'aigeda 'aigeda 'oina .
44020032	“ Wete yahenuwa lagugomi tuta sinaonaoma weyahidi , 'abehega Yehoba tauna 'i'ita yahigomi , ma wete tauna 'ina helau tetelina 'i'abihe pa'aligomi , ma 'oinega 'ina bodao , taudi 'i'abihe 'ehaudiya 'oidiya , 'omi wete waluhu .
44020033	“ Mwalo taugu ba'idamiu tamiyamiya , geya nuwanuwagu 'imi wasawasao , nuwana mane , nuwana 'ale'o 'ausaladi ,
44020034	ma hesi wasanapu pwaigauwa 'abehega taugu 'igu paihowega 'aguwa ta 'igu tobwatobwa yalobedi , ta 'igu 'ali'eyao wete ya'abi'abihetedi .
44020035	Mumugagu bewa 'oidiyega yahe'ita pwaigomiya 'abehega 'ilobwainegita ma tauda 'ida paihowega towe'a ta'abihetedi . Gidemusa Bada Yesu 'ina gwae wanuwatuhuyahi , beno 'igwaeya , 'Cewamo geya yaliyayenamo , ma 'ebwaya hesi mayaliyayaina madouna . ’ ”
44020036	Paulo 'ina gwae bewa 'igumwala ta 'ahena 'itulaseya , ma mahetenao si'ahwa'ahwanoi Yehoba 'oina .
44020037	Ta mabwaiyadi sidouwa , ma Paulo si'atusapwaliya ,
44020038	ta sinuwagala madouna weyahina 'ihegwaediya , 'igwae , “ Cabwa gesowana wa'ita'ita hilegau . ” Coinega sidobiheya wagai , ta sihegeluya .
44021001	Ma Paulo mahetemai , 'iyamayaowedi 'aloyauwedowediya ma 'a'u'e dumwaluna ta Kesa 'oina 'asohota . Gona 'i'adaleya 'a'u'e hila ta Lodi 'oina 'asohota , ta hali sabwelowa 'asohota Patala .
44021002	Ta Patala 'oina waga 'alobeya sabi habala Pinisia , ma wagaina 'oina 'agelubala ta 'apilipili ni'uwa .
44021003	Ta Saipilosi 'alatuwa , ma 'oinega 'ima 'ebeulega 'apili hataya , ta Siliya weyahina 'apilipili , ma Taiya 'oina 'asohota ma 'abehega waga 'ana do'odo'ona tupwana sihegubalidi .
44021004	Ta tupwana Yesu 'ana tohemisao 'alobediya ta mahetemai 'amiyamiya sabwelo sebeni , ma Yaluyaluwa Tabuna sanapu 'iyamayaowedi 'i'ebwaediya , 'oinega Paulo sihegwaeya , sigwae , “ Sahena 'ulagalaga Yelusalema . ”
44021005	Ta 'oinega 'ima sabwelo nobwa sigumwala , ma 'agogona 'adobiya wagai , ma taudi mamwanediyao ma manatudiyao sidobihemaiya 'asa papalina , ta holai 'ahema 'atulaseya ma Yehoba 'oina 'ahwa'ahwanoi . Coinega 'aloyauwedowediya ,
44021006	ma 'ageluwa wagai , ta taudi sihila 'asai .
44021007	Ma Taiya 'a'ebesineya ta 'a'u'e hila , ta Tolimei 'oina 'asohota , ma 'asuluwa , ta 'oinega tohekalesiyao 'alobediya ma 'aloyauwedowediya , ta sabwelo 'aigeda mahetemai 'amiyamiya .
44021008	Ta gona 'i'adaleya 'atauya Sisaliya , ma 'aluhuwa Pilipi 'ina hada , tauna mwalo tologuguya site sebeni 'aigeda 'oidiyega , ta mahetemai 'amiyamiya .
44021009	Ma Pilipi natunao site hata mewahinedi , ta geya sihai , ma 'idi paihowa gide palopita ma Yehoba 'ina nuwatuhu sihepwaila nugeta tomota 'oidiya .
44021010	Ta sabwelo tupwana 'oidiya 'amiyamiya , ta 'aigeda palopita , sanina Agabu , Yudiyega 'isuluma ,
44021011	ta 'oima 'inaoma , ta Paulo 'ana gadiwana 'i'eweya , ta 'ahena ma nimana 'iboi 'ipaidiya , ta 'igwae , “ Yaluyaluwa Tabuna 'igwae gide : Toni gadiwana bewa meYudiya Yelusalema 'oina nata sipai , ma si'ebwae taudi ganamuli 'oidiya . ”
44021012	Tauma ma 'asaina 'ana tomiyao gwae bewa 'ahesagoheya ma Paulo 'a'ahwanoiyeya , 'agwae , “ Sahena 'uhanehane Yelusalema . ”
44021013	Ta Paulo 'ihegwaemaiya , “ Sahena wadoudou ma wahehe 'ateyohogau . Yatagwala pwaigauwa ma silagugau deliya , nuwana silohe 'amasigau Yelusalema 'oina , Bada Yesu weyahina . ”
44021014	Ta 'a'etobode 'asaeya ta 'alolaguwa , ma 'agwae , “ Causala beno , to'aha 'ida Bada 'ina nuwatuhu gidemusa 'ida paihowa . ”
44021015	Sabwelowedi sigumwala , ta 'ima tobwatobwa 'a'atububuwa , ma 'ahane Yelusalema .
44021016	Ta tupwadi Yesu 'ana tohemisao Sisaliya 'oinega mahetediyao 'atauya , ma sitauyemaiya Nesoni gwama Saipilosi 'ina hada , tauna Yesu 'ana tohemisa nugenugetaina 'aigeda , ta 'abehega 'oina 'amiyamiya .
44021017	Ma Yelusalema 'oina 'alatu pwaima , ta totapwalolowao siloyauwedomaiya ma'idi yaliyaya .
44021018	Ta gona 'i'adaleya ta Paulo ba'idamai 'atauya Yemesa 'ina hada , ta nobwa tohekalesiyao 'idi tohanugetao 'alobediya .
44021019	Ma Paulo 'igwae helauwediya , ta 'ina guguya ma Yehoba 'ina paihowa tomiya ganamuli 'alodiya weyahina 'ihe'ote'otetela bwaibwaina 'oidiya .
44021020	Ta mabwaiyadi sihesagoheya ma Yehoba sihepwatuweya , ta sihegwaeya , sigwae , “ Tasimai , 'u'ita tausani baibaiwana Yesu 'oina sihemisa pwaiya , ta baibaiwadi tohemisaedi meYudiya , ma Mosese 'ina loina simulimuliya .
44021021	Ta wasau sihesagoheya 'abehega 'owa 'ino he'ita meYudiya 'oidiya , taudi 'asa ganamuli 'adi tomiyao ba'idadiyao simiyamiya 'abehega 'uhehe'itadi meYudiyaedi ma Mosese 'ina loina silogwahate , ma sahena natudiyao meloheyadi 'wapidi si'upwa'upwa , ma tubudao mumugadi sahena simulimuliye .
44021022	Nata sihesagohe 'abehega 'utauya pwaima , ta sigamwasowalego . Coinega to'aha tapaihowa 'ese ?
44021023	“ Cima nuwatuhu bewa gide : Loheloheya site hata 'ima boda 'oinega Yehoba 'oina sigwae hemisa pwaiya .
44021024	Coinega 'owa mahetediu wa'abihe 'ehaugomi ma watauya Hada He'asisi 'oina , 'abehega debadi si'oli ma sipwaoli Yehoba 'oina , ta 'imi paihowaina 'ana maisa mabwaiyana 'owa 'ulagu , ma bewa 'oinega tomota mabwaiyadi sisanapugo 'abehega 'owa Mosese 'ina loina 'umulimuliya , ta hesi 'ahwa galagalaedi weyahiu sihesagohediya , mabwaiyana gwae bwagabwaga .
44021025	“ Ta Yesu 'ana tohemisao tupwa ganamuli 'oidiya , taudi geya meYudiya , 'idi leta 'ahetune pwaiya ta 'abehega to'aha gide tomota sipwaopwaoliyedi hali 'ebe hemisao 'oidiya sahena si'ai'ai , ta wete hebai mabweyahidi ma hebai 'ani'o didididi sahena si'ai'aidi , ta wete sahena siganaganawala . ”
44021026	Coinega Paulo 'idi gwae 'ihesagoheya , ta hali sabwelowa site hataedi mahetenao sitauya ma si'abihe 'ehaudiya . Cigumwala ma Hada He'asisi 'oina 'iluhuwa , ma Pauloina topwaoli 'ihegwaeya , 'igwae , “ Tauma 'agwae hemisa pwaiya Yehoba 'oina ta sabwelo sebeni 'ima 'abihe'ehau 'igumwala , ta 'oinega 'ahilama ma yapwaoli tauma weyahima . ”
44021027	Ta 'idi sabwelo sebeni 'i'iuna ma sigumwala , 'oinega meYudiya taudi mwalo tupwa Esiya 'oinega sinaoma , Paulo si'iteya Hada He'asisi 'alona , ma boda sihenuwa laguwediya , ta si'abiyahiya ,
44021028	ta siwuiwui , sigwaegwae , “ MeIsileli he , wanaoma ma loheya bewa wa'ita , tauna tomota tupwa mabwaiyana 'oidiya 'ihe'ita puidiya , 'abehega 'ida boda sisinasinaligita , ta 'ida loinao ma 'ida Hada He'asisi sisinalidi , ma wete Hada He'asisi bewa 'i'abihe ginaula bwagebwageya , weyahina tupwa ganamuliyega , taudi geya meYudiya , 'i'ewedima 'alona . ”
44021029	Cidi gwae bewa weyahina mwalo gwama Epeso , sanina Tilopimo , Paulo mahetena 'asai si'iteya , ta sinuwatuhuya 'abehega Paulo Tilopimoina 'i'eweyama Hada He'asisi 'alona .
44021030	Bewa weyahina meYelusalema mabwaiyadi sigamwasowala , ma sihedagadaga , sipili hegogonama , ta Paulo si'abiyahiya , ma Hada He'asisiyega silisi latuweya , ta 'ana 'ahwa'eda siguduya ,
44021031	ta sitohotoho sabi lohe'amasina . Coinega boda 'aleha 'ana tohanugeta wasa 'ihesagoheya 'abehega meYelusalema mabwaiyadi sihehedagadaga besobeso .
44021032	Ta 'ilomwayamwayauwa , ma tolo'alehaowedi ma 'adi tohanugetao 'i'ewediya , ma boda 'oidiya sipili suluwa . Tutaina boda si'itediya tolo'alehao ma 'adi tohanugetao sinaonaoma , ta Paulo 'ana hunuwa silolaguwa .
44021033	Coinega boda 'aleha 'ana toloinaina 'idobima ma Paulo 'i'abiyahiya , ta 'iloina ma balae seni 'eluwa 'oidiyega sipaiya , ma 'ihesilala boda 'oidiya , 'igwaeya , “ Taiya tauna ? Ma to'aha 'ipaihoweya ? ”
44021034	Ta boda siwui , 'idi gwaeyao hagadi ma hagadi , ma geya sowasowahina ma 'ihesagoha bwaibwaini , wui sinabwana weyahina , ta 'iloina 'abehega tolo'alehao 'idi hada sitauye .
44021035	Sitauyeya , ta boda sigamwasowala hedada ta simulimuliyedi , ma siwuiwui , “ Walohe'amasiyamo . ” Coinega tolo'alehao Paulo si'ahaliya tete 'oinega ta hada 'alona , tomota 'idi 'ohe weyahina .
44021036	
44021037	Ci'iunamo ma sitoe hada 'alona , ta Paulo boda 'aleha 'ana toloina 'i'ahwanoiyeya , 'igwae , “ Sowasowahina gwae 'aigeda 'oiuwa yagwaene ? ” Ta toloinaina 'isalutuwa , ta 'igwae , “ Ca ! Tomada ! Cena Gilisi 'usanapuya ?
44021038	Cigu nuwatuhu 'owa gwama Itipitaina , tauna mwalo 'inaoma ta tolohe'amasa powa tausani 'ihegogonediya 'aleha weyahina , ta 'ihanugetediya yoho 'awawa . ”
44021039	Ta Paulo 'igwaeya , “ Geya . Taugu gwama Yudiyaigu , ta 'igu 'asa Tasisi , tupwa Silisiya 'alona , 'asaina 'asa madouna . Ma sowasowahina 'utagwalegau ma tomota 'oidiya yagwae ? ”
44021040	Citagwaleya , ta Paulo teteya 'itoholo , ma nimana 'i'abilagasiya ma silolagu , ta 'oinega mabwaiyadi silolaguwa , ta Paulo 'ena Ibeliuwega 'ihegwaediya , 'igwae .
44022001	“ Tasigwao ma tamagwao , wahehenono ma matamiya yada mwehihi he'ewa bewa weyahina . ”
44022002	Ma sihesagoha 'ena Ibeliuwega 'igwaegwae , 'oinega si'alahenono bwaibwaina ma 'ihegwaediya :
44022003	“ Taugu gwama Yudiya . Tasisi , Silisiya 'asana 'oina yatoleya , ma 'ebwa Yelusalema 'oina yase'uluwa . Cigu tohe'ita sanina Gameliyela , 'ihe'itegauwa tubudao 'idi loinao ma yasanapu bwaibwainidiya , ma Yehoba 'ina paihowa 'oina yatagwalegauwa moisa , gidemusa bewa tuwa 'omi 'imi tagwala .
44022004	“ Ma hemisa hauhauna bewa 'ana tomuliyao yalo'alehediya . Ma loheloheya ma wahiwahine deliya yalagu luhuwediya , ta tupwadi yalohe'amasidiya .
44022005	Topwaoli Madouna ma 'imi babadao mabwaiyadi 'igu paihowa bewa sisanasanapu , weyahina taudi leta si'ebwaegauwa tasidiyao Damasiko 'oina weyahidi , ma 'abehega yada tauya , ma 'oidiyega tagwala yada 'ewa nugete , ma 'oinega tohemisao yada 'abiyahidi , ma yada tauyedima Yelusalema , ma sida gihemuyedi .
44022006	“ Ta 'asudibwalala 'abwa yatautauya ma Damasiko 'i'iunamo 'oina yalatu , ma 'asilala madouna galewega 'ilatu mwayamwayauwa , ta 'isae sakowasiyegauwa .
44022007	“ Ta bale'uwa yabe'uwa , ma 'ena 'aigeda yahesagoheya 'ihegwaegauwa 'igwae , ‘ Saulo , Saulo , to'aha weyahina 'ulolo'alehegau ? . ’
44022008	“ Ma yahesilala , ‘ Bada taiya hede 'owa ? . ’ Ma 'ihegwaegauwa , 'Taugu Yesu , gwama Nasaleta , 'ulolo'alehegau . ’
44022009	“ Ta taudi tuta nage 'oina ba'idagwao 'asilalaina si'iteya , ma hesi tauna 'ihegwaegauwa geya sihesagohe .
44022010	“ Ta yagwae , 'Bada , to'aha nata yapaihowa ? . ’ Ma 'ihegwaegauwa 'Cutoholo , ma Damasiko 'oina 'utauya , ma nage 'oina 'a loina 'uhesagohe . ’
44022011	“ Ta 'asilala 'ina waiwaiyega matagu 'igihegaleya ma geya sosowana ma ya'ebubuna , 'oinega taudi ba'idagwao si'abi nimegauwa ma 'atauya Damasiko .
44022012	“ Ma Damasiko 'oina 'aigeda loheya sanina Ananaiyasi 'imiyamiya . Tauna Yehoba 'ana tohemisa moisa , ma Mosese 'ina loina 'ana tomuliya , ta meYudiya tupwaina 'ana tomiyao si'ahwa bwebwe'aneya .
44022013	Ta Ananaiyasiina 'itauyama ta deiguwa 'itoholowa ma 'ihegwaegauwa , 'Tasigu Saulo , matau 'i'asilala . ’ Ta nage 'oina matagu sibwebwe'ana hila ma loheyaina ya'iteya .
44022014	“ Ta 'ihegwaegauwa , 'Tubudao 'idi Yehoba 'ihesinuwegowa , 'abehega 'ina nuwatuhu 'usanapu ma Tobwebwe'anaina 'u'ita , ta 'ina gwae 'uhesagohe ,
44022015	ma tauna weyahina 'uda hetohepwaila ta wete to'aha 'u'iteya ma 'uhesagoheya weyahina tomota baibaiwadi 'uda hegwaedi .
44022016	Ta to'aha hede 'uyamwayamwa , 'utoholo ma saninega 'ubwauwe ma 'ubabitaiso ma 'abehega 'ino puiyao 'ibuyodi . ’
44022017	“ Ta muliyega yahila Yelusalema ma Hada He'asisi 'oina ya'ahwa'ahwanoi , ta gidemusa yanihiya ,
44022018	ta Badaina ya'iteya 'igwaegwae 'oiguwa , 'igwaeya , 'Culomwayamwayau ma Yelusalema 'u'ebesine , weyahina nata 'ino hepwaila weyahigu gesowana sihehesagohe . ’
44022019	“ Ta yahegwaeya , 'Bada taudi sisanasanapu 'abehega 'idi hada tapwalolo 'aigeda 'aigeda 'oidiya 'a tohemisao yahunu dadanediya ma deliya yalagudiya .
44022020	Ta tutaina 'a tohepwaila Sitibeni silohe'amasiya , taugu wete deina yatotoholo , ta 'ana hunu 'oina yatagwala , ma wete tohunuwaedi 'adi 'ale'o ya'itayahidiya . ’
44022021	“ Ta Badaina 'ihegwaegauwa , 'Bewa 'oinega 'ulatu , ma nata yahewasaego ma 'utauya gogo bwaga 'asa ganamuli , taudi geya meYudiya 'oidiya . ’ ”
44022022	Paulo 'ina gwae mabwaiyana bewa sihesagoha bwaibwainiya ta 'ana laba taudi 'asa ganamuli weyahidi 'igwae , ma 'oinega silolagata ma gwae madounega sibwaubwau , “ Loheya bewa 'ilobwaineya bale'uwega tada 'ewayahule , ma gesowana 'ida miyamiya . ”
44022023	Ma gidemusa sibwaubwau ma'idi gamwasowala , ta 'adi 'ale'o siulaula hanehedi , ma nenegwala wete siulaula hanehedi .
44022024	Ta boda 'aleha 'ana toloina 'ina tolo'alehao 'iloinediya , 'igwae , “ Loheya beno watauye hadai , ma sapi baibaiwana wa'ebwae ma 'ana laba 'ihepwaila latu to'aha tomota 'idi gamwasowala 'oina huhuna . ”
44022025	Coinega sitauyeya hadai ta sipaiya sabi sapina , ma tolo'aleha 'idi tohanugeta deina 'itoholowa , 'oinega Paulo tohanugetaina 'ihegwaeya , “ Taugu yaheLoma pwaiya ma geya 'aigeda loina 'imiyamiya ma wada sapigau weyahina geya 'aigeda to'aha 'igu pui walobaloba yatala 'oina . ”
44022026	Ta tohanugetaina Paulo 'ina gwae 'ihesagoheya , 'oinega 'ilomwayamwayau ta 'itauya 'idi boda 'aleha 'ana toloina 'oina , ma 'ihegwaeya , “ To'aha 'abehega 'uda paihowa ? Loheya bewa tauna gwama Lomaina ! ”
44022027	Ta toloinaina 'itauyama ta Paulo 'ihegwaeya , “ Cugwae moisa , 'owa 'uheLoma ? ” Ta Paulo 'igwaeya , “ Cehe , gidemusa . ”
44022028	Ta toloinaina 'igwaeya , “ Taugu mane madouna 'oinega 'igu heLoma yahegimwaneya . ” Ta Paulo 'igwaeya , “ Tamagu 'iheLoma , ma 'oinega taugu yatoleya gwama Lomaigu . ”
44022029	Ma taudi 'abehega sisapi silolaguwa , ta toloinaina 'isanapu pwaiya 'abehega Paulo gwama Lomaina , ta 'imatauta weyahina tauna Paulo nige 'ipaiya .
44022030	Gona 'i'adaleya ma boda 'aleha 'ana toloinaina 'inuwanuwatuhu ma 'abehega wasa moisa si'ebese , to'aha weyahina meYudiya Paulo sihe'eweya , 'oinega Paulo 'itoelatuheya ma 'iloina 'abehega topwaoliyao madoudi ma meYudiya 'idi babadao mabwaiyadi sitauyama , ma 'oinega toloinaina Paulo 'itoeyama ma matadiya 'ihetoholoya .
44023001	Ta Paulo meYudiya 'idi babadaowedi 'i'e'ebubudiya , ta 'ihegwaediya , “ Babadao ma tasigwao , mwalona ma nige to'aha yanuwatuhuya 'abehega Yehoba 'ina loinao beno yamuliya bwaibwainidiya . ”
44023002	Ma Ananaiyasi , tauna Topwaoli Madouna , 'ihegwaediya taudi Paulo deina sitotoholo 'abehega Paulo 'ahwana sisapi .
44023003	Ta Paulo 'ihegwae hileya , 'igwae , “ Yehoba wete 'isapigo , weyahina 'owa tuwa 'a 'ita bwebwe'ana , ma solauwa gala madouna ! Cabehega beno 'oina 'umiyatoi ma 'uloinegau Mosese 'ina loinega , ta 'owa hesi loinaina 'uligehiya , weyahina 'ugwae 'abehega sisapigau ? ”
44023004	Ta taudi sitotoholo Paulo deina sigwaeya , “ Togidega ta Yehoba 'ina Topwaoli Madouna 'oina 'u'ahwa'ahwa pa'ala , 'awa ? ”
44023005	Ta Paulo 'igwaeya , “ Yauwedo tasigwao ! Geya yasanapu 'abehega tauna Topwaoli Madouna . Moisa tuwa Buki He'asisi 'ina hepwaila gidemusa 'igwae , 'Sahena 'imi toloina 'oina 'u'ahwa'ahwa pa'ala . ’ ”
44023006	Bewa tuwa Paulo 'i'iteya 'abehega to'eto'autaedi boda 'eluwa 'oidiyega , 'aigeda Sadusiyao , ma 'aigeda Palisiyao , ma 'oidiya 'ibwau latuwa , 'igwae , “ Tasigwao , taugu 'aigeda Palisi 'idi boda , weyahina tamagu wete Palisi 'idi boda , ta 'igu yatala bewa lamuna yahemisa 'abehega to'amasa sitoholo hila . ”
44023007	Ta Paulo 'ina gwae bewa weyahina Palisiyao ma Sadusiyao sihe'ohe'ohena , ta hegogonaina siwatahiya .
44023008	Weyahina Sadusiyao sigwae to'amasa geya sowasowahina ma sitoholo hila , ta wete sigwae , 'abehega aneloseyao nuwana yaluyaluwao geya 'aigeda wete 'imiyamiya , ma hesi Palisiyao sihemisa 'abehega nata moisa to'amasa sitoholo hilama , ma wete sisanapuya 'abehega moisa Yehoba 'ina aneloseyao ma yaluyaluwao simiyamiya .
44023009	Nage 'oina yatala bahobaho 'ilatuwa , 'oinega Palisiyao 'idi loinao 'adi tohe'itao tupwadi sitoholowa ma sigwaeya , “ Loheya bewa , geya 'eta wete 'ina pui 'oinega 'aloba . Ma hesi 'ina nuwatuhu bewa , nuwana Yehoba 'ina anelose bo yaluyaluwa 'oinega 'i'eweya . ”
44023010	Nage 'oina si'ohe'ohe madouna , ta 'aleha 'ana toloina 'imatauta . Cina nuwatuhu 'abehega nata Paulo si'abiyahi ma 'abwa hesi si'abi hegala bwaibwaini . Coinega tolo'alehaedi 'iloinaediya ma Paulo bodaedi 'oidiyega sitoeya , sitauyeya hadai .
44023011	Eeta hadai 'imiya heboiya , ma nihuwanega 'ina Bada 'ilatuma Paulo deina , 'itoholowa ma 'ihegwaeya , 'igwae , “ Paulo , sahena 'u'ate'ateyoho , weyahina Yelusalema 'oina 'uhepwaila pwaigauwa . Ma Loma 'oina wete gidemusa 'abwa 'uhepwaila 'esegau . ”
44023012	Hali sabwelowega meYudiya si'eto'autama , 'idi nuwatuhu si'atububudiya , ma wete sigwae hemisa ma geya'abwa si'ai'ai bo sinumanuma 'ana siga Paulo silohe'amasi .
44023013	Bodaedi bewa si'eto'auta ma nuwatuhu bewa gidemusa silaguya , 'adi baibaiwa gide poti 'i'ebesineya .
44023014	Muliyetega , sitauya topwaoliyao ma babadao 'oidiya , sigwaeya , “ Tauma bewa 'agwae hemisa pwaiya ma 'abehega geya'abwa 'eta to'aha 'a'apu'aputoho 'ana siga Paulo 'alohe'amasi .
44023015	Coinega 'omi ma babadao mahetemiyao watauya boda 'aleha 'ana toloina wa'abowe , ma Paulo 'itoeyama , ta 'ina pui ta'ebese bwaibwaini . Ma 'oinega tauma 'a'atububuwa , ma saugaina 'eguma 'eda 'oina sitautauyama 'alohe'amasi . ”
44023016	Ta Paulo 'ina hewali , tauna wahana , tolohe'amasaedi 'idi teba tetelina 'ihesagoheya , ta 'iluhuwa hadai , ta Paulo 'oina 'ihepwaila .
44023017	Ta Paulo tolo'alehao 'idi tohanugeta 'aigeda 'ibwauweyama , ta 'ihegwaeya . “ Hewali bewa 'utauye boda 'aleha 'ana toloina 'oina ma to'aha 'ina nuwatuhu 'ihepwaila 'oina . ”
44023018	Ta 'itoeya toloinaina 'oina , ta 'ihegwaeya , “ Paulo deliya 'imiyamiya 'ibwauwegauwa ma 'ihegwaegauwa 'abehega hewaliina bewa yatoeyama , ma to'aha 'ina nuwatuhu 'ihepwaila 'oiuwa . ”
44023019	Ta toloinaina hewaliina 'i'abi nimeya ma sihanaowa tupwana , ma siboidimo ma 'ihesilaleya , 'igwae , “ To'aha 'abehega 'oiguwa 'uhepwaile ? ”
44023020	Ta hewaliina 'igwaeya , “ MeYudiya siloina ma 'abehega si'ahwanoiyego 'abehega gona Paulo 'usuluheyawa 'idi 'eto'auta 'oina , ma 'abehega 'ina puiyao sibese bwaibwaini .
44023021	Ta 'idi 'ahwanoi sahena 'uhehesagohe , weyahina gide site poti si'edahwana 'edai Paulo weyahina , ta sigwaehemisa pwaiya 'abehega nata geya si'ai'ai bo sinumanuma 'ana siga Paulo silohe'amasa nugete . Ta siyamwayamwamo tagwala 'oiuwega siloba Paulo weyahina . ”
44023022	Ta toloinaina 'igwaeya , “ Yauwedo 'owa , 'utauya ma sahena 'aigeda taiya 'oina 'uhehepwaila 'abehega 'idi nuwatuhu dahwanaina 'uhepwaila pwaiya 'oiguwa . ”
44023023	Ta boda 'aleha 'ana toloina 'ibwauwediya 'ina tolo'alehao 'adi tohanugeta 'eluwa ma 'iloinaediya , “ Nata hinuwanega tolo'aleha tu handeledi , ma togelu hosi sebeniti ma to'ahala gita tu handeledi wete wahe'autedima , ma sitauyegomi Sisaliya 'oina .
44023024	Ma hesi tupwana hosi wete wa'ewadi ma 'oinega Paulo 'igelu , ta ma'ina bwebwe'ana watauye gabana Pilikesa 'oina . ”
44023025	Ta wete leta 'ileleya bewa gide , 'igwaeya ,
44023026	“ Yauwedo 'owa gabana 'uhane hedada Pilikesa 'oiuwa , taugu Kolodiu Lisiyasi 'oiguwega .
44023027	Loheya bewa meYudiya si'abiyahiya ma 'i'iuna silohe'amasi , ta wasana yahesagoheya 'abehega tauna gwama Lomaina , ta tolo'alehao ba'idagwao 'atauya 'oidiya , ma nimadiyega 'alemeya .
44023028	Nuwanuwagu 'idi he'ewaina huhuna yada sanapu , ta 'idi hegogona 'oina ya'eweyama ,
44023029	ma yalobeya 'idi he'ewa huhuna beno sigwaegwae taudi tuwa 'idi tapwalolo 'ana loina weyahina , ta 'idi he'ewa geya lohe'amasa bo lagu deli 'ilobwaine .
44023030	“ Wasa wete yahesagoha pwaiya 'idi loina dahwana Paulo 'ana lohe'amasa weyahina , 'oinega yalomwayamwayau ma yahewasaeyawa 'oiuwa , ma 'ana tohe'ewao wete yahegwaediya ma sitauyawa 'oiuwa , ma nobwa sihepwaila to'aha 'idi he'ewa huhuna loheya bewa weyahina . ”
44023031	Tolo'aleha 'adi loina gide simulimuliyeya , ma Paulo hinuwanaina 'oina sitoeya Anitipatili 'oina .
44023032	Gona 'i'adaleya , ma tupwadi tolo'alehaowedi sihila 'idi tupwa , ta togelu hosimo Paulo sitauyeya Sisaliya ,
44023033	ta gabana 'ina leta si'ebwaeya , ta wete Paulo sitoeyama gabana matana .
44023034	Ta gabana 'ina leta 'ihasili hegumwaliya , ma Paulo 'ihesilaleya , “ To'eha 'ino 'asa ? ” Ta Paulo 'igwaeya , “ Cigu 'asa Silisiya 'alona . ”
44023035	Ta gabana 'igwaeya , “ Ca tohe'ewao hesi sinaoma ma 'oinega 'imi yatala yapaihowa . ” Ma tolo'alehao 'iloinaediya ma Pauloina silomatayahi hada wasawasaina , mwalo Helodi 'ina hada , 'oina .
44024001	Ma sabwelo nima sigumwala ta Ananaiyasi , tauna Topwaoli Madouna , ma tupwadi meYudiya 'idi babadao , ma 'aigeda wete loheya , tauna togwaegwae , sanina Telitulo , ta tauna mahetediu sidobima , ta gabana Pilikesa 'oina 'idi he'ewa Paulo weyahina si'eweyama .
44024002	Ta Paulo sitoe latuweyama , ma Telitulo 'itoholo , ma he'ewa Paulo weyahina 'ihepwailediya , 'igwaegwae , “ Yauwedo 'owa tohane hedada Pilikesa , 'oiuwa 'ayaliyaya weyahina 'owa 'ino loina bwebwe'ana 'oinega mumuga galana 'u'abihe bwebwe'anediya 'ebeloina bewa 'alona , ma bewa tuwa 'amiya daumwala ,
44024003	ta weyahina 'ayaliyaya madouna tuta baibaiwana , ma tupwa mabwaiyadi 'oidiya .
44024004	Ma genuwagu wete 'igu gwae 'oiuwa ya'abi'abi hedudule , ma hesi ya'ahwanoiyego ma'ino helau 'uda hesagohegau , ta 'ima gwae to'uto'upana tuwa yahepwailedi , loheya bewa weyahina .
44024005	“ Moisa , loheya bewa 'a'italobeya 'ilasi geyogeyoina , ma meYudiya 'ihe'ita puidiya tupwa mabwaiyana 'oidiya , 'oinega si'ale'aleha , ma tauna boda Nasaleta 'idi to'ahala bihali .
44024006	Tauna wete 'itohoya 'abehega 'ima Hada He'asisi 'i'abihebi'iye , ta 'a'abiyahiya ma 'abehega 'aloine tauma 'ima loinega .
44024007	Ma Lisiyasi , tauna boda 'aleha 'ana toloina 'inaoma , ta nimamega 'i'wayemaiya ,
44024008	ta 'iloina 'abehega 'ana tohe'ewao tauma 'anaoma 'oiuwa ma 'ayatala . Ma 'eguma 'uboi 'uhesilala , 'ina pui 'uda 'italoba , gide nige yahepwaileya . ”
44024009	Ta meYudiya wete he'ewaina si'ahwa moisaeya .
44024010	Ta gabana nimanega Paulo 'ihegwaeya ma 'ida gwae . Ta Paulo 'i'apulagata , 'igwaeya , “ Yasanapuya 'owa 'ebeloina bewa 'oina bolime baibaiwana 'uloiloina , ma'igu yaliyaya matauwa yada gwae hila 'agu he'ewa bewa weyahina .
44024011	“ Ceguma tomota 'uhesilaladi , sihepwaila 'oiuwa 'abehega sabwelo tuwelomo sigumwala 'oidiya , tutaina yahane Yelusalema 'oina sabi tapwalolo ,
44024012	ta geya wete si'ite'itegau tomota ba'idagwao 'ahe'ohe'ohe , nuwana boda yaloinaediya ma simuliyegau , Hada He'asisi 'oina , bo hada tapwalolo 'oidiya , bo Yelusalema 'asaina 'alona .
44024013	Ma paihowaedi nige 'oidiyega sihe'ewegauwa geya sowasowahidi ma 'oiuwa si'ahwa moisaedi .
44024014	“ Ta 'idi gwae 'aigeda tuwa ya'ahwa moisaeya , beno 'edaina sihesaniyeya Wataha 'oinega yalotapwalolo tubumao 'idi Yehoba 'oina . Ma wete Mosese 'ina loinao ma palopitao 'idi lele mabwaiyadi yahemisaediya .
44024015	Ta wete yahemisa 'abehega Yehoba to'amasao 'i'abi'abi hetoholo hiladi , tobwebwe'adi ma togala , gide taudi wete 'idi hemisa .
44024016	“ Ta tuta mabwaiyana 'oidiya yatohotoho waiwai 'abehega yamumuga bwebwe'ana , Yehoba matana , ma wete tomota 'oidiya .
44024017	“ Ta bolime baibaiwana sigumwala pwaiya 'oinega yahila Yelusalema , ma helau ya'eweyama 'igu boda 'oidiya , ma wete sabi pwaoli Yehoba weyahina .
44024018	Ma ya'abihe'ehau pwaigauwa , ma pwaoliina yapaipaihowa Hada He'asisi 'alona , ma geya boda mahetegwao , ta geya hedagadaga ,
44024019	ma hesi tupwana loheloheya si'itegauwa , taudi Esiya 'ana tomiyao , ta 'ilobwaineya taudi matauwa bewa sinaoma , 'eguma nuwanuwadi ma sihe'ewegau , ta geya sitauyama .
44024020	“ Ma taudi bewa sitauya pwaima matauwa 'ilobwainediya ma to'aha 'igu puiyao si'ita lobeya , tutaina 'idi toloinao siyatalegauwa , sihepwaile 'oiuwa .
44024021	Ta 'aigeda tuwa gwae yabwau latuheya , tutaina gamwagamwanidiya yatotoholo , ta weyahina sihe'ewegauwa , beno moisa . Ta 'igu gwaeina 'abehega 'Bewa tuwa matamiya yayatala , weyahina yahemisa 'abehega to'amasao sitoholo hila . ’ ”
44024022	Ta 'edaina weyahina Paulo 'igwaegwae Pilikesa wete 'isanapu bwaibwainiya , ta 'iupahila , 'igwaeya , “ Tuta 'eguma boda 'aleha 'ana toloina Lisiyasi 'isuluma , 'oinega 'imi yatala weyahina yahesinuwa , nuwana Paulo 'ina gwae dumwaluna bo geya . ”
44024023	Ta Pilikesa tolo'alehao 'adi tohanugeta 'ihegwaeya , “ Loheya bewa wahile deliya , ma sahena waloiloina pa'ale , ma 'eguma 'iyanao nuwanuwadi ma sinaoma 'ana lema si'ebwae , sahena wa'au'ausidi . ”
44024024	Ta sabwelo tupwana sigumwala , ta Pilikesa mwanena Dalusila mahetena sinaoma , ta mwanenaina wahine Yudiya , ma Pilikesaina Paulo 'ibwauweyama , ta 'ina guguya sihesagoheya Yesu Keliso 'ana hemisa weyahina .
44024025	Ta Pilikesa 'atena 'iyohowa , tutaina Paulo 'ina guguya 'ihesagoheya , mumuga dumwaluna , ma toholopa'ala , ma bwa'omatana 'inaonaoma weyahidi , ta Pilikesa 'igwaeya , “ Tuwa ! Ma 'uhila , ma to tuta malamalaina 'oiguwa ee wete yabwau hilego . ”
44024026	Ta Pilikesaina nuwanuwana mane 'iloba Paulo 'oinega 'ana lihasa weyahina , ta nage huhuna 'ibwaubwau hileyama ma mahetena sihegwaegwae ,
44024027	ta 'ana siga bolime 'eluwa sigumwala , ta Posiu Pesito Pilikesaina 'ihemiyalaeneya . Ta Pilikesa nuwanuwana meYudiya tauna si'ahwa bwebwe'ane , 'oinega 'iloina ma Paulo deliya tuwa 'imiyamiya .
44025001	Pesitoina 'inaoma Sisaliya , ma 'ihegaineya 'ina loina , ma sabwelo 'etoi sigumwala ta 'ihaneya Yelusalema .
44025002	Ta topwaoli madoudi ma meYudiya 'idi babadao sinaoma , ta 'idi he'ewa Paulo weyahina sihepwaileya ,
44025003	ta Pesito 'oina si'ahwa'ahwanoi waiwai sigwae , “ Sowasowahina ma Paulo 'uhewasaeyama Yelusalema , ma 'ebwa 'iyatala ? ” Ta 'idi nuwatuhu moisa beno 'abehega Paulo silohe'amasi 'edai , tutaina 'eguma 'itautauyama .
44025004	Ta Pesito 'igwae hilediya , 'igwae , “ Geya , ma hesi Paulo Sisaliya deliya tuwa 'imiyamiya , ma 'i'iunamo taugu yahila Sisaliya ,
44025005	ta 'eguma nuwanuwami , 'imi toloinao mahetegwao 'asulu , ma to'aha 'imi he'ewa Paulo weyahina nobwa wayatala . ”
44025006	Ta wiki 'aigeda ma tupwana 'oidiya 'imiyamiya , ta 'oinega 'isuluwa Sisaliya , ta gona 'i'adaleya , ta yatala 'ana wagahata 'oina 'imiyatoiya , ta 'iloina ma Paulo si'eweyama .
44025007	Ma Paulo 'inaoma ta meYudiyaedi taudi Yelusalemega sisuluma , sitoholo sakowasiyeya , ta 'idi he'ewa Paulo weyahina sihepwailedi , ma'idi gamwasowala , ma hesi mabwaiyadi 'idi hepwailaedi geya 'adi moisamo .
44025008	Ta Paulo 'idi gwae 'i'elagu bodediya , 'igwae , “ Taugu geya meYudiya 'idi loina , nuwana Hada He'asisi 'ana loina , bo nuwana Sisa 'ina loina yaligeligehi . ”
44025009	Ta Pesito hesi nuwanuwana ma meYudiya 'i'abihe yaliyayadi , 'oinega Paulo 'ihegwae hileya , 'igwae , “ Togidega , nuwanuwau ma Yelusalema 'oina 'uhane ma 'a tohe'ewao bewa weyahidi wayatala mataguwa ? ”
44025010	Ta Paulo 'igwaeya , “ Genuwagu 'igu yatala weyahina meYudiya siloinegau . Geya 'aigeda to'aha 'oidiya ya'abi pui , ma bewa 'usanapu pwaiya . Ma hesi meLoma 'imi 'ebe yatala 'oina yatotoholo , ma bewa 'ilobwainegau .
44025011	Ceguma gide taugu 'abehega toloina ligeha ma 'oinega pui bewa weyahina 'ilobwaineya ya'amasa , bwebwe'ana . Camasa geya yamataute . Ta 'eguma geya 'aigeda 'igu pui waloba 'idi he'ewa 'oidiyega , geya 'ilobwaine ma 'u'ebwayaegau 'oidiya , ma hesi kini madouna , tauna Sisa , 'ina yatala nuwanuwagu . ”
44025012	Ta Pesitoina 'iluhuwa ta 'ina tosanapuwao mahetenao sihehegwaegwae . Sihegwaegwae 'igumwala , ta 'ihilama , ma 'igwae , “ Bwebwe'ana , nuwanuwau kini 'ina yatala , 'oinega kini Sisa 'ina yatala 'oina yahetunego . ”
44025013	Sabwelo hisa sigumwala , ta kini Agalipa mamwanena Belinisi ba'idana Sisaliya 'oina silatuwa , sabi gwae loyauwedo Pesito 'oina .
44025014	Cidi miya sabwelo tupwana baibaiwana 'oina , Pesitoina kini Agalipa 'oina Paulo 'ana he'ewao 'ihepwailediya , 'igwaegwae , “ Loheya 'aigeda nage deliya Pilikesa 'i'ebesineya .
44025015	Mwalo Yelusalema 'oina yamiyamiya , tauna loheyaina weyahina meYudiya 'idi topwaoli madoudi ma babadao 'oiguwa sihepwaileya , ma si'ahwa noiyegauwa 'abehega yaloinae 'ina pui weyahina .
44025016	Ta yahegwaediya yagwae , 'Geya meLoma mumugama gide 'abehega tomota 'oimiya 'atagwala 'imi loinao weyahidi , ma hesi 'ilobwaineya nugeta yatala tapaihowa ma 'imi he'ewao ma tauna 'ina uhala wahepwaila latuhedi . ’
44025017	“ Ta si'eto'autama bewa 'oina , ta geya yaheboi , ma gona 'i'adaleya ta yatala 'ana wagahata 'oina yamiyatoiya , ma yagwae ta loheyaina sitoeyama .
44025018	Ta 'ana tohe'ewaowedi sitoholo , ma yanuwatuhuwa nata to'aha 'aigeda 'ina pui weyahina sihepwaila . Ta geya hene ,
44025019	ma taboidimo 'idi tapwalolo weyahina sigwaegwae , ta 'aigeda loheya 'i'amasa pwaiya , sanina Yesu , ta Paulo 'ihehepwaila 'abehega Yesuina mayawasina 'imiyamiya .
44025020	Ta taugu yahenuwanaluwa , togidega ma ginaula bewa weyahidi yaloina 'esa , ma Pauloina yahesilaleya 'eguma sowasowahina 'ihane Yelusalema ma nobwa siheyatalae .
44025021	“ Ta Pauloina 'ilogwahata , ma Sisa 'ina yatala weyahina 'i'ahwanoiyeya . Ta yatagwaleya ma hesi deliya 'imiyamiya , 'ana siga 'eda yaloba ma yahewasae Sisa 'oina . ”
44025022	Ta Agalipa Pesito 'ihegwaeya , “ Taugu wete nuwanuwagu ma loheyaina 'ina gwae yahesagohe . ” Ta Pesito 'igwaeya , “ Bwebwe'ana , gona yabwauweyama ma 'igwae . ”
44025023	Ta gona 'i'adaleya , ta Agalipa ma Belinisi sinaoma , ma'adi 'ale'o wasawasa , ta hada 'ebe delihegogona 'oina siluhuwa ma boda 'aleha 'ana toloinao ma gogoina 'ana babadao sihelatudiya ma'idi he'asisi . Ta Pesito 'iloina ma Paulo siluhuweya .
44025024	Ta Pesitoina 'igwaeya , “ Cowa kini Agalipa , ma 'omi wa'eto'autama mabwaiyami , loheya bewa wa'ita . Tauna weyahina meYudiya mabwaiyadi Yelusalema 'oinega , ta wete tupwa bewa 'oinega , si'ahwanoiyegauwa ma sigwae waiwai 'oiguwa sigwaeya , ‘ Loheya beno tuwa 'amasa 'ilobwaineya . ’
44025025	Ta geya 'eta wete 'ina pui yalobaloba ma weyahina 'ida 'amasa , ma tauna nuwanuwana ma 'ida kini madouna Sisa 'oina 'ida yatala , 'oinega yaloina pwaiya ma yahewasae Sisaina 'oina .
44025026	“ Ta geya 'aigeda 'ina pui weyahina , 'abehega 'ida bada Sisa 'oina yalele . Bewa 'oinega yatoeyama matauwa kini Agalipa , ma 'omi wete mabwaiyami , ta 'oinega 'abehega yatala bewa mulina 'ina pui 'aigeda taloba , ma weyahina yalele Sisa 'oina .
44025027	Weyahina geya 'ana 'ita bwebwe'ana 'eguma paipaina 'aigeda tahewasae , ma geya 'aigeda to'aha he'ewa weyahina tagwae . ”
44026001	Ma Agalipa Paulo 'ihegwaeya , 'igwae , “ Bwebwe'ana Paulo , 'uboi weyahiu 'ugwae . ” Ma Paulo nimana 'i'ahala lagasiya , ma 'ihegwaeya bewa gide , 'igwae ,
44026002	“ Kini Agalipa yo , nige yayaliyaya madouna weyahina 'owa matauwa yatoholowa , ma 'igu uhala meYudiya 'idi he'ewao 'oiguwa weyahidi yagwae ,
44026003	weyahina tauma meYudiya mumugama ta 'ima he'ohe'oheyao 'usanasanapudi . Ta ya'ahwanoiyego , ma 'u'alama'i'ita ma 'igu gwae 'uhesagohe .
44026004	“ MeYudiya mabwaiyadi sisanasanapugau , mumugagu , 'igu tuta sedaseda 'oina yahegaineya taugu 'igu 'asa , ta muliyetega Yelusalema 'oina ,
44026005	ma tuta dudulena 'oina sisanasanapugau 'abehega tauma boda Palisi , ma Palisiyao 'ima loina waiwaina yamuliyeya moisa , ta 'eguma 'uhesilaladi , ma nuwanuwadi ma sihemaisa , nata si'ahwa moisa .
44026006	“ Ta bewa 'igu yatala huhuna matauwa , beno Yehoba 'ina gwae hemisa tubumao 'oidiya yahemiseya .
44026007	Gwae hemisaina 'ima susu site tuwelowedi sinuwatuhu yahiya ma 'abehega sida loba , ta ma'idi hemisa Yehoba 'oina sitapwatapwalolo , sabwelo ma hinuwana 'oidiya . Ta nuwatuhuyahina bewa weyahina meYudiya sihe'ewegauwa .
44026008	Ta togidega 'imi nuwatuhu 'abehega geya sowasowahina ma Yehoba to'amasa 'i'abihe toholo hiladi , 'awa ?
44026009	“ Moisa , taugu mwalo 'igu nuwatuhu 'abehega 'eda mabwaiyadi 'oidiyega , Yesu gwama Nasaleta sanina ya'ausi .
44026010	Bewa weyahina Yelusalema 'ana tohekalesiyao tupwana baibaiwadi deliya yalagudiya , gidemusa topwaoli madoudi siloinaegauwa , ma 'eguma silohe'amasidi , taugu wete yatagwatagwala .
44026011	Ta wete hada tapwalolo 'oidiya ya'abi'abi hemuyamuyadi ma yahe'ohe'ohenedi ma Yesu silogwahate , ma yagamwasowala moisa 'oidiya , ma yamutumutudi hali 'asao 'oidiya .
44026012	“ Ta topwaoli madoudi siloinaegauwa ma Damasiko 'oina yatauya .
44026013	Ta kini 'u'ita , sabweloina yatautau Damasiko , 'asudibwalala ta galewega 'asilala madou hedada 'isaema , ta geya gidemusa hala maedanina , ta ya'iteya ba'idagwao 'isae sakowasiyemaiya .
44026014	“ Ta mabwaiyama 'abe'u talutalubu'iya bale'uwa , ma 'enana 'aigeda yahesagoheya 'ena Ibeliuwega 'ihegwaegauwa , 'igwae , 'Saulo , Saulo , to'aha weyahina 'ulolo'alehegau ? Cana 'ita gide si'wa 'usi'wa ta 'utohotoho ma 'u'etopele ma 'uboi 'ulihasigo , ma hesi 'aheu 'imomomosi ma 'i'abi'abi hemuyemuyego hedada . ’
44026015	“ Ma yagwaeya , 'Bada taiya hede 'owa ? ” Badaina 'igwaeya , 'Taugu Yesu 'ulolo'alehegau .
44026016	Ma hesi 'utoholoma . Coiuwa yalatu pwaima ma 'abehega yaloinaego , ta 'igu latu bewa weyahina ma wete 'igu latuwedi 'abwa weyahidi , 'uhepwailegau .
44026017	Ma 'eguma meYudiya bo nuwana taudi tomiya ganamuli sitoho ma si'abi hemuyemuyego , nata ya'abihetego nimadiyega .
44026018	Weyahina taudi tomiya ganamuli 'oidiya 'abwa yahewasaego , ma matadi 'u'abi he'asilaladi , ma guguyou 'oinega si'ita hila 'asilala 'oina , ta wete Tomudulele 'ina 'ebeloina waiwaina 'oinega sihapwesama , ma Yehoba 'idi puiyao 'inuwasamudi , ma siluhu taudi 'agu tohemisao 'oidiya , beno taudi 'oiguwega si'ehauwa . ’
44026019	“ Kini Agalipa , bewa weyahina he'itaina galewega geya yalogwahate ,
44026020	ma hesi Damasiko 'oina yahepwaila nugeta , ma muliyetega Yelusalema wete 'oina , ma Yudiya 'asanao mabwaiyana 'oidiya , ma taudi geya meYudiya 'asa ganamuli wete 'oidiya yahepwaile , ta 'abehega mumugadi galana 'oidiyega sinuwabui Yehoba 'oina , ta mumuga bwebwe'ana 'oidiyega 'idi nuwabui sihe'itae .
44026021	“ Cigu paihowa bewa weyahina meYudiya si'abi yahigauwa Hada He'asisi 'oina , ma 'abehega silohe 'amasigau .
44026022	Ma tuta nage 'oina ma 'ana siga nige Yehoba 'ilemelemegau , ma 'ane yatoholo ma yahehepwaila , 'omi toloinao ma tomota mabwaiyami 'oimiya , geya hali nuwatuhu weyahina , ma tuwa tauna 'iboi palopitao ma Mosese sihepwaila nugeteya ,
44026023	beno 'abehega To'abihetenaina muya 'iloba ma 'amasa 'oinega 'itoholo nugeta , ta 'asilala 'ilelewane meYudiya ta taudi geya meYudiya wete 'oidiya . ”
44026024	Ma Paulo bewa gide 'ihehe'ote'otetela ta Pesito 'itala'asona , 'igwaeya , “ Ciya , yauyauleiu ! nuwana se'ulu hedada 'i'abihe yauyaulegowa . ”
44026025	Ta Paulo 'igwaeya , “ Bada Pesito , geya yabuwa , ma hesi to'aha yahehepwailedi , beno gwae moisa ma dumwaluna ,
44026026	ma nuwatuhuwedi bewa kini Agalipa 'isanasanapudi , ta matana bewa yagwaegwae geya ma'igu debamwadina , ma yasanasanapu ginaula bewa geya 'eta wete 'i'wai'waiha , weyahina bewa geya paihowa dahwana .
44026027	Togidega 'owa kini Agalipa , palopitao 'idi gwaeyao 'uhemisaedi , 'awa ? Yasanapuya 'uhemisaeya . ”
44026028	Ta Agalipa Paulo 'ihegwaeya , “ Cunuwatuhuya 'abehega tuta to'uto'upana 'oina 'u'abi hekalesiyegau ! ”
44026029	Ma Paulo 'igwae hila , “ Nuwana tuta to'uto'upana , bo nuwana tuta dudulena 'oina , 'owa ma taudi wete bewa 'oiguwa sihehesagoha , 'eguma mahetemwao wahe'wau'wau naowegau , beno 'ebe yaliyaya . Beno tuwa genuwagu ma balae bewa nimaguwa simiyamiya walobalobadi . ”
44026030	Ta kini mamwanena Belinisi ma gabana ma tomiyatoi mabwaiyadi sitoholowa ta silatuwa ,
44026031	ta sihehegwaegwae siboidimo , sigwaeya , “ Loheya bewa geya 'eta to'aha 'ina pui ma weyahina 'amasa bo lagudeli 'ilobwaine . ”
44026032	Ta kini Agalipa Pesito 'ihegwaeya , 'igwae , “ Loheya bewa 'eguma geya Sisa 'ina yatala weyahina 'ida 'ahwanoiya , sowasowahina ma talihasi . ”
44027001	Ta siloina pwaiya 'abehega Itali 'oina 'atauya , 'oinega Paulo ma tupwadi paipaidi wete ba'idanao sitagwalediya Sisa 'ina tolo'alehao 'adi tohanugeta 'oina , sanina Yuliyasi , ma 'ane 'ima 'adau 'oina 'i'itayahidi .
44027002	Eeta Adilamitio 'oina wagega 'agelu , tauna wagaina 'i'iuna 'ipili Esiya 'asaidi gadowaidi 'oidiya , ma 'a'u'e , Alisitako ba'idamai , tauna gwama Masidoniyana , tupwa Tesalonaika 'oinega .
44027003	Gona 'i'adaleya ta Saidoni 'oina 'asohota , ta Yuliyasi Paulo 'i'atemuyamuyaeya ta 'itagwaleya ma 'itauya 'iyanao 'oidiya , ma si'itayahi .
44027004	Ta Saidoniyega 'a'u'e hila ta Saipilosi gwahunega 'apili sakowasiya , weyahina Saipilosi matanega yaumai 'itowa bodemaiya .
44027005	Ta Silisiya ma Pamipiliya 'idi bwagabwaga 'a'ebesinediya ta Maila 'asohota , tupwa Lisiya 'oina .
44027006	Nage 'oina tolo'alehao 'adi tohanugetaina 'ilobeya 'aigeda Alekisanidela wagana , 'i'iuna ma 'i'u'e Itali weyahina , ta 'oina 'agelubala .
44027007	Ta sabwelo baibaiwana 'ima 'adau mwauna , ta Nidasi deina 'alatuwa , ta geya sowasowahina ma Nidasi matanega 'adumwalu , weyahina yaumai madouna matamega , 'oinega 'asuluwa Kiliti ma Salimoni gamwagamwanidiyega 'asola , ta Kiliti guinega 'asakowasiya .
44027008	Ta 'oye'oyega 'a'u'eya , ma yaumaiina tuwa 'i'ewe'ewemai ta tuwa 'atauyama 'alo 'aigeda sanina Calo Daumwala 'oina , gogo Lasiya holaina deina .
44027009	Ma tuta dudulena 'auleya , ta hudi 'ana tuta 'igumwala , ma yaumai 'ana tuta galana 'ihegaina pwaiya , 'oinega Paulo 'ihenuwa laguwediya ,
44027010	'igwae , “ Babadao 'ilobwaineya ma ta'aiyawasi 'alo bewa 'oina . Sahena tatohotoho ma ta'ada'adau hila , tabu ta tahesilae , ma tobwatobwa ma waga tamudalidi , ma wete tauda ta'amasa . ”
44027011	Ma tolo'alehao 'adi tohanugeta 'ihesagohediya toniwaga ma waga 'ana to'eyaisa 'enadi , ta geya Paulo 'ina gwae weyahina 'ida nuwatuhuwa .
44027012	Ma 'aloinaina 'oina simiyamiya geya 'ilobwaine bolibolime 'ana tuta , ta baibaiwadi sigwae , “ Tuwa tatoho , ma 'eguma sowasowahina Pinikisa 'oina taluhu , weyahina tauna 'alo bwebwe'ana , ma 'oina ta'aiyawasi . ” Ta Pinikisa 'oina 'alo 'aigeda , beno bwanabwana Kiliti 'oina , ma 'ebesola yalasi ma yalata 'ilobediya .
44027013	Ma yalasi 'i'iuna 'itowama , ta sinuwatuhuya 'abehega nata si'adau bwaibwaina ma Pinikisa siluhu , ta 'idi loho sitabeiya ta Kiliti deinega sipiliya 'oye'oyega .
44027014	Ta tuta 'i'iuna ma yaumai madou hedadena sanina Bomatu 'itowadobima ,
44027015	ta waga geya sowasowahina ma 'ipili , weyahina yaumai matamega 'itowatowama , ta tuwa 'ibibini hilemai ,
44027016	ta bwanabwana sanina Kiloda gwahunega 'a'ada'adau , ta 'ahewaiwaiya ta waga 'ebe talalaga 'alisi lagasiya ,
44027017	ta balae si'eweya ma waga madouna simomosiya , ma simatauta , nuwana nenegwala sanina Silitisa 'oina siduna , ta 'ole'ole siulisiya ma tuwa 'a'aha'ahai .
44027018	Ta wediliya madouna waga 'i'ahu'ahu buibui hedadeya , ta gona 'i'adaleya ta waga 'ana do'odo'ona si'eula suluhediya .
44027019	Ma sabwelo hetoina 'oina waga 'ana tobwatobwao si'ewediya ta siula suluhediya .
44027020	Ma sabwelo baibaiwana 'oidiya geya hala bo 'ipwala 'ada 'itediya , ta wediliya madouna 'imutumaiya , 'oinega 'asanapuya 'abehega nata 'a'amasa .
44027021	Ma sabwelo baibaiwana 'oidiya waga 'ana togeluwao geya si'ai , ta Paulo gamwagamwanidiya 'itoholowa , ma 'igwaeya , “ Tasigwao , 'eguma 'igu gwae wada hesagoheya , ma sahena Kilitiyega tada gelugelu , gesowana mwau ma hesilae bewa talobaloba .
44027022	Ta bewa yaguguyegomi wa'atepatu , sahena 'aigeda 'oimiyega 'i'ama'amasa , ma wagamo hesi 'abwa 'idamana ,
44027023	weyahina hinuwana 'igu Yehobaina , tauna yahemiseya , 'ina anelose 'inaoma ma deiguwa 'itoholowa ,
44027024	ta 'ihegwaegauwa , 'Paulo , sahena 'u'ate'ateyoho ; 'abwama Sisa matana 'utoholo , weyahina 'ino 'ahwanoi 'oinega waga 'ana togeluwao mabwaiyadi mahetemwao Yehoba 'i'abihetegomi . ’
44027025	Ma tasigwao , sahena wa'ate'ateyoho , weyahina Yehoba yahemiseya , ma nata 'ipaihowa gide tuwa 'ihe'itegauwa .
44027026	Eema bwanabwana 'aigeda 'oina taduna . ”
44027027	Wiki 'eluwa sigumwala , 'abwa hene Ediliya ni'una 'idoedoe dadanemai , ma nihuwana gamwana waga 'ana topaihowao sinuwatuhuya 'abehega 'oya'oya deina 'alatulatu .
44027028	Ma ni'u siloho tohotohoya ta silobeya 'ana saliyana gide tuweniti lihe 'ana saliyana . Ta tupwana 'ahedoe naowa ta wete siliheya ta silobeya ni'u saliyana gide pipitini lihe .
44027029	Ta simatauta tabu ma da'ule 'oina 'aduna , ta waga yiuwega loho 'ehata siulediya , ma si'ahwa'ahwanoi gona 'ada'adale weyahina .
44027030	Ta tupwadi wagaina 'ana topaihowao nuwanuwadi ma wagega sidena , ta waga 'ebe talalaga siulasuluheya holai , ta si'abowa 'abehega loho wete siule waga matanega .
44027031	Ta Paulo tolo'alehao ma 'adi tohanugetao 'ihegwaediya , “ Ceguma loheloheya nage wagega sidena , nata geya'abwa tabwebwebwe'ana . ”
44027032	Ta tolo'alehaowedi waga 'ebe talalaga 'ana balae si'upwa yahuleya ta 'idoeya .
44027033	Ta 'i'iuna ma gona 'i'adale , ta Paulo 'ihegwaediya ma si'ai , 'igwae , “ Sabwelo potini 'ateyoho weyahina ta geya wete 'e'ahai wada lotohoya .
44027034	Coinega 'ilobwainegita ma talohepa'ala , weyahina sahena hesi 'aigeda 'ihehesilae . ”
44027035	Ma gwae bewa 'igwaeneya ta beledi 'i'eweya ta weyahina 'iloyauwedo Yehoba 'oina , mabwaiyama matama , ma 'ihisiya , ma tauna 'i'ai nugeta .
44027036	Ta 'oinega mabwaiyama nuwama 'ibwebwe'ana , ta wete 'a'aiya .
44027037	Ta 'ama baibaiwa wagaina 'oina 'ageluwa beno tu handeledi ma sebeniti sikisi .
44027038	Eema 'amwausuwa , ta pwalawa waga 'alonega siuleya holai , ma 'abehega waga 'imalamalai .
44027039	Ta gona 'i'adale pwaiya ta 'oya'oya si'iteya , ta geya si'inana to 'asa , ma 'alo namonamoina si'ita lobeya , 'oinega sinuwanuwatuhu 'eguma sowasowahina wagaina silagahe 'aloina 'oina .
44027040	Ta loho si'upwa yahuleya ma ni'uwa si'abi sinediya , ma wete 'eyaisi 'ana balaeyao silihasidiya ma si'eyaisa , ma 'ole'ole 'ai matana si'u'eya ma si'u'e 'oya'oya weyahina .
44027041	Ma 'alusa 'idoemaiya ta waga 'aheduneya namonamo 'oina , ta waga 'abusuna 'iduna ma geya sowasowahina 'ilonihu , ma gwahuna bagodu 'idi lasa hilehilega ta 'ipisaliya .
44027042	Ta tolo'alehao sinuwanuwatuhu 'abehega paipaidi silohe'amasidi tabu ma tupwadi situbehane 'oya'oya ma sidena .
44027043	Ta 'adi tohanugetaina nuwanuwana ma Paulo 'i'abihete , 'oinega 'i'ausidiya , 'abehega sahena silolohe 'amasidi . Ma hesi 'iloinaedi taudi sowasowahidi ma sitube nugeta ma 'oya'oya weyahina sitube ,
44027044	ma tupwama wagaina tupwatupwana 'oidiyega 'atube laga , ta mabwaiyama ma'ima bwebwe'ana 'atube haneya 'oya'oya .
44028001	Ta 'agayo haneya 'oya'oya , ma bwanabwanaina 'ana tomiyao sihepwaila 'oima 'abehega bwanabwana sanina Melita .
44028002	Ma bwanabwanaedi sihelauwemaiya madouna , ta 'aiwe siholeya , ma mabwaiyama sibwauwemaiya ta 'amwaimwailu , weyahina 'i'wesu'wesu ma gogai wete .
44028003	Ma Paulo 'aiwe 'idomweyama , ta 'aiwe 'oina 'ilagu balediya , ma yahiyahi weyahina ta mwata newanewalina 'ilatuma , ta Paulo nimana 'inaliya .
44028004	Ta bwanabwanaedi si'iteya Paulo nimana mwata 'isanasanana , ta sihehegwaegwae siboidimo , sigwaeya , “ Moisa tuwa , loheya nage tolohe'amasa , ma geya sowasowahina loinega 'iboi 'i'abihete . Bwagana damanega 'idenama 'oya'oya , ma wa'ita mwata 'inaliya . ”
44028005	Ta Paulo mwataina 'ilosepaleya 'aiwe ninininimina 'alona , ma geya muya 'ilolotoho .
44028006	Ta bwanabwanaedi Paulo si'e'ebubuya ta 'idi nuwatuhu nata nimana 'iseseha , nuwana 'itai ma 'i'amasa , ma siyamwayamwa , ta Paulo geya wete 'aigeda to'aha 'i'ewa'ewa , 'oinega 'idi nuwatuhu sibuiya , ta sigwae , “ Loheyaina 'aigeda yehoba . ”
44028007	Bwanabwanaina 'ana bada sanina Pubiliyasi , ta 'ina 'asa tupwaina deina 'aluhuwa , ta Pubiliyasiina sabwelo 'etoi 'oidiya 'i'itayahi bwaibwainimaiya .
44028008	Ma tutaina 'oina Pabiliyasi tamana hadai 'i'eno'eno ma'ina lohala , ta 'ina lohala yahiyahi ma gamwa pilipili . Ta Paulo 'iluhuwa 'oina , ma weyahina 'i'ahwanoiya Yehoba 'oina , ta wahina 'i'abi tohoya ta 'i'abihe bwebwe'aneya .
44028009	Ta bwanabwanaedi mabwaiyadi taudi ma'adi lohala sinaoma Paulo 'oina , ma taudi wete 'i'abihe bwebwe'anediya .
44028010	Coinega helau baibaiwana si'ebwaemaiya , ta 'ima tuta gelu 'oina , 'ama 'alai sowasowahima sido'oya .
44028011	Ta wai'ena 'etoi sigumwala ma Melitega 'agelu Loma weyahina , ta 'ima waga Alekisanidela wagana , matana 'ana tosamala didiluwaluwa loheyadi . Ma wagaina , mwalo wai'ena gogaiyedi 'oidiya bwanabwanaina 'oina 'iyamwayamwana 'ana siga yaumai madouna 'ilolaguwa .
44028012	Ta 'a'u'e ma Sailakiusa 'oina 'asohota , ta sabwelo 'etoi 'amiyamiya .
44028013	Nage 'oina 'asakowasiya Legiyami ta 'asohota . Ci'adaleya , ta yalasi 'itowama , 'oinega 'a'u'e hila , ta 'apilipili , ta sabwelo 'eluwa tuwa ma 'aluhuwa Putioli .
44028014	Putioli 'oina tupwana tohekalesiyao 'alobediya , ta sitoemaiya 'idi hada , ta 'oidiya 'amiyamiya sabwelo sebeni 'oidiya . Ta nage 'oinega 'atauya Loma weyahina .
44028015	Ma tohekalesiyao Loma 'oina tetelima sihesagoheya , ta sitauyama 'edai sihesohotemaiya tupwa Cebegimwane , sanina Apio ma Hada Taumana 'etoi 'oidiya . Ta tutaina Paulo 'iyanaowedi 'ilobediya , Yehoba 'oina 'iloyauwedowa , ma 'i'atepatu .
44028016	Nage 'oinega 'atauya ta Loma 'oina 'alatuwa , ta tolo'alehao Paulo sitagwaleya ma 'imiya wasi , ma 'ana to'itayahina tolo'aleha 'aigeda tuwa .
44028017	Ma sabwelo 'etoi sigumwala , ta Paulo meYudiya 'idi tohanugetao 'ibwau 'autedima . Sihapwesama ta 'ihegwaediya , 'igwae , “ Tasigwao , taugu geya 'eta to'aha galana 'ida boda 'oidiya yapaihowa , nuwana mumugada tubudao 'oidiyega yaligeligehi , ma hesi Yelusalema 'oina si'ebwayaegauwa meLoma 'oidiya , ta deliya silagugauwa .
44028018	Ta 'igu yatala mulina meLomaedi nuwanuwadi ma silihasigau , weyahina geya 'aigeda 'igu pui siloba , ma 'abehega sida lohe'amasigau .
44028019	Ta meYudiya si'oheya gabana 'oina 'abehega sahena silihalihasigau . Bewa huhuna ya'ahwanoiya Sisa 'ina yatala weyahina , ta geya 'abehega 'ida bodao yahe'ewadi .
44028020	Ma hesi taudi 'idi he'ewa 'oiguwa weyahina yabwauwegomiya ma 'ane tahegwaegwae . Moisa tuwa tauda meIsileli tahehemisa 'abehega 'ada lema Yehoba 'oinega 'ilatuma , ta hemisaina bewa weyahina deliya silagugauwa . ”
44028021	Ta meYudiyaedi sigwaeya , “ Tauma geya 'aigeda Yudiyega leta weyahiu 'alobaloba , ma wete 'iyadao 'ebwa sinaonaoma geya sihepwailego 'abehega 'owa galau .
44028022	Ta hesi nuwanuwama 'ahesagohamo 'oiuwega to'aha 'ino nuwatuhuwedi , weyahina tupwa baibaiwadi tomota 'ino boda hekalesiya si'ahwa galegaleya . ”
44028023	Ma sabwelo siupaeya , ma boda madouna si'eto'autama Paulo 'ina hada , ma gonegonega 'ana siga 'iboi 'oidiya 'iguguya , Yehoba 'ina hetoloina weyahina , ta Mosese 'ina loina 'oinega , ma palopitao 'idi gwaeyao 'oidiyega , 'ihe'itediya Yesu weyahina , ta 'itohoya ma 'abehega 'i'abihe 'asilaladi .
44028024	Ta tupwadi sihemiseya ma tupwadi sipa'ala .
44028025	Weyahina 'idi nuwatuhuwao hagana ma hagana , 'oinega sisawala . Ta Paulo 'ina gwae 'ana 'ebelosaloha 'oidiya 'igwaeya , “ Yaluyaluwa Tabuna 'ina gwae tubumiyao weyahidi gwae moisa , beno palopita Aiseya 'ahwanega 'igwaenediya :
44028026	'Cutauya ma tomotaedi 'uhegwaedi : Cabwa wahehesagoha , ma sahena nuwami 'isabwasabwalena . Ta wete tuwa wa'e'ebubuna , ma nata geya wa'ita'ita .
44028027	Weyahina tomota bewa sinuwapota , ma tenadi si'elotuiya , ta matadi si'elogibuwa , tabu ta matadiyega si'ita ma tenadiyega sihesagohe , ma sinuwa sabwalena , ma 'oiguwa si'ita hila , ma ya'abihe bwebwe'anedi . ’ ”
44028028	Ta Paulo 'ina gwaeina wete 'iloheposeyaneya , 'igwae , “ Wasanapu Yehoba 'ina hepwaila 'ada 'abihetena weyahina 'abehega 'ihewaseya taudi 'asa ganamuli geya meYudiya 'oidiya , ma taudi hesi sihesagohe . ”
44028030	Ta Paulo 'ina hada nage 'ihehemaisa eeta 'oina 'imiyamiya bolime 'eluwa 'oidiya , ta tomota baibaiwadi 'ina hadaina siluhuluhu ma mahetenao sihe'iya'iyagu ,
44028031	ta Yehoba 'ina loina weyahina 'iguguguyae ma 'ihehe'itae Bada Yesu Keliso weyahina , ta geya 'aigeda taiya 'itoho ma 'ina guguyaina 'i'ausi .
45001001	Taugu Paulo , Yesu Keliso weyahina yahetopaihowa . Yehoba 'ihesinuwegauwa 'abehega tetelina bwebwe'ana weyahina yahetohepwaila .
45001002	Tetela bwebwe'ana Yehoba mwalo 'igwae hemisaeya 'ina palopitao 'oidiya , ma sileleya Yehoba 'ina Buki 'oina .
45001003	Tetelaina beno Yehoba natuna Yesu Keliso he'ote'otetelina . Tauna 'iheloheya masiha Debida 'ina susu 'alonega ,
45001004	ma muliyetega Yehoba yaluyaluwana 'ina waiwaiyega 'amasega 'i'abi hetoholo hileya 'ida Badaina , ta 'i'abi hemasaleheya 'abehega Yesuina Yehoba natuna .
45001005	Yesu Kelisoina tauna 'ihelauwegauwa ma 'ihesinuwegauwa 'abehega yahepwaila weyahina 'asa ganamuli mabwaiyadi 'oidiya , eema 'abehega sitagwala 'oina ma saninega sihemisa .
45001006	Ma 'omi meLoma Yehoba 'ihelau pwaigomiya ta 'ihesinuwegomiya 'abehega weteyage Yesu Keliso 'ina bodaina 'oina wamiyamiya .
45001007	Tamadai Yehoba ma 'ida Bada Yesu Keliso 'idi helauwega tuwa wamiya daumwala .
45001008	Nugeta , yaloyauwedo Yehoba 'oina Yesu Keliso saninega , weyahina baibaiwami 'omi 'imi hemisa tetelina 'i'edadana 'asa mabwaiyana 'oidiya .
45001009	Yehoba 'isanapugauwa , tuta mabwaiyana yanuwanuwa tuhugomi 'igu 'ahwanoi 'oidiya . Yehobaina 'ina paihowa 'oina yaguibiga hedada , Natuna tetelina 'ana hepwaila weyahina .
45001010	Cigu 'ahwanoi Yehoba 'oina tuta mabwaiyana 'eguma togidega 'ida malamalai , ma yatauyawa yahabo'enegomi , 'eguma bewa gide 'ina nuwatuhu .
45001011	Weyahina nuwanuwagu ya'itegomi ma ya'abihetegomi eema Yaluyaluwa Tabuna 'ina 'ebwaya 'oinega wahewaiwai .
45001012	Bewa 'oinega 'omi ma taugu tahe'abi 'abihetena , 'aneyage 'omi 'imi hemisega wa'abihetegau , ma taugu wete 'igu hemisega ya'abihetegomi .
45001013	Tasigwao , wanuwatuhuyahi tuta baibaiwadi 'oidiya yanuwanuwatuhu madouna togidega ma yahabo'enegomi , ma geya 'ida malamalaiya 'oiguwa , weyahina nuwanuwagu ma 'igu habo'ena 'e'enina 'ida hapwesa . Gide 'ane 'igu habo'enaedi taudi hali tupwa ganamuli 'oidiya bewa sauga 'e'enidi silagulagu .
45001014	Weyahina 'ilobwainegauwa gide ma boda mabwaiyadi 'oidiya yapaihowa , taudi 'asa baibaiwadi 'adi tomiyao , taudi wete pwatula 'adi tomiya , ma tonuwa sonosonogao ma tohemwagemwageyao .
45001015	Eeta 'igu nuwatuhu madouna ma meLoma 'omi wete 'oimiya tetela bwebwe'ana yaloguguyae .
45001016	Tetelaina 'ana loguguya weyahina geya yada debamwadina , weyahina Yehoba 'ina waiwai 'oina 'imiyamiya , eeta 'eguma taiyawedi sihemisa 'i'abihetedi , beno tauma meYudiya 'oima ma muliyetega 'omi tomiya ganamuli 'oimiya .
45001017	Ta moisa tuwa tetela bewa 'ihe'itegita 'abehega 'ida hemisamo tuwa 'oinega Yehoba 'i'ahwa bwebwe'anegita . Weyahina Yehoba 'ina buki 'ihepwaila , 'igwaeya , “ Todumwalu 'idi hemisega yawasidi siloba . ”
45001018	Yehoba wetenuge 'ina gamwasowala 'ihe'itaeyama galewega taudi mumugadi galadi mabwaiyadi 'oidiya , weyahina 'idi mumuga galana 'oinega mumuga dumwaluna sihegagaleya .
45001019	Ma Yehoba 'ana nuwatuhu 'i'abi hemasaleheya 'oidiya ta sisanapu pwaiya .
45001020	Yehoba geya tada 'iteya , mwalo hene bale'u 'ipaihoweya ma 'ana siga nige 'ina waiwai miyamiya hatayana tasanasanapu , beno ginaulaedi 'ipaihowediya 'oidiyega , 'abehega tauna Yehoba . Coinega tutaina mebale'u 'ihe'ewadi geya wete 'idi 'ebe gwaehilamo .
45001021	Ma sisanapuya tauna tuwa Yehoba , ma geya sida he'asisineya bo sida loyauwedowa 'oina , ma nuwatuhu besobeso 'oina sihewaiwai , 'oinega 'eda'eda guguyou 'atedi 'ilohemaheya .
45001022	Cabehega siboi si'ahwa'ahwa sonosonogaedi , ta sibuwa .
45001023	Weyahina Yehoba miyamiya hatayana si'ita guipaileya , ma tauna miyalaena beno 'idi 'ebe hemisao ginaula hagadi silagudiya , leleleidi sitagidiya 'adi 'ita gide tomota bo bwasumo bo hebahebai bo hebai 'awa'awalidi . Ginaulaedi sihemisaediya eeta sitapwatapwalolo 'oidiya .
45001024	Coinega Yehoba 'oidiya 'itagwala ma 'idi nuwatuhu dahwadahwanidi 'atediya simiyamiya sipaihowadi , eema nage 'oinega mahetediyao wahidiyega si'etala biyabiyaunedi 'eda'eda galana 'oidiyega .
45001025	Weyahina Yehoba 'ana he'ita moisa siguipaileya , ma 'e'abo'abo 'oinega sihemiyalaeneya , ta Yehoba ginaulaedi 'ipaihowediya 'oidiya si'etala he'asisi , ma hesi topaihowaina silogwahateya , tauna 'ana hepwatu miyamiya hatayana . Emeni .
45001026	Bewa 'oinega Yehoba 'itagwalediya ma 'idi nuwatuhu dahwanedi sipaihowadi . Cidi wahiwahineyao sipaihowa galagala , geya pui 'ana moisega , beno ma'idi 'ehewahiwahineyao silogwali hilediya .
45001027	Loheloheyaedi wete geya wahiwahine mahetediyao sida puiya , ma loheloheya daisidimo nuwanuwadi madouna , 'oinega mahetediyao pui 'ebe debamwadina sipaihoweya . Coinega 'eda galanaina 'ana maisa galana siboimo wahidiya silobaloba .
45001028	Bewa 'oinega Yehoba 'ana nuwatuhu geya nuwadi , eeta Yehoba 'itagwalediya ma nuwatuhu galadi 'ilohemahadi , ma ginaulaedi geya 'adi lobwaina tuwa sipaihowadi .
45001029	Ta gala mabwaiyana 'ilohemahediya , gide tobwatobwa 'ana henuhenuwa , ma mumuga galagala ma he'ipi'ipi ma lohe'amasa ma he'alagwaegwae ma 'e'abo'abo ma sosomane ma hetalapili ,
45001030	ma taudi 'iyadiyao sigwaegwae galagalaedi , ma taudi Yehoba silolo'alehe , ma todebapa'ala ma tonuwa hanehane ma togagasa ma taudi mumuga galana 'ana to'abi hemadouwao , ta weteyage taudi sinadiyao ta tamadiyao geya sida he'asisiyanediya .
45001031	Ta moisa geya 'i'iuna mumugadi 'ida bwebwe'ana , 'oinega geya wete 'adi hemisamo , ta geya 'eta wete helau nuwana 'atemuyamuya 'oidiya .
45001032	Ma hesi tomotaedi Yehoba 'ina loina sisanasanapu , 'abehega 'eguma taiyawedi bewa gide simumuga 'esa , 'amasamo tuwa 'ilobwainediya . Ma tuwa mumuga galaedi sipaipaihowedi , ta 'eguma 'iyadiyao wete sihe'au'aunedi beno si'ahwa bwebwe'anedi .
45002001	Tasigwao , sahena 'iyamiyao mumugadi weyahina wahehetalapili , weyahina 'eguma 'iyamiyao wahehetala piliyedi ma 'omi wete mumuga 'aigedaina wapaipaihowa , beno waboi tuwa wahehetala piliyegomi .
45002002	Ma tasanapuya 'abehega Yehoba tauna 'ana lobwaina ma topaihowa galagalaedi 'iloinaedi .
45002003	Ma 'iyagwao , 'omi hali tomota wahehetala piliyedi , 'imi nuwatuhu 'abehega nata geya Yehoba 'ina bwa'omatana walobaloba , ma hesiyage nata wete 'iloinaegomi , weyahina mumugaedi 'omi gide wete wapaipaihowadi .
45002004	Ma geya sowana Yehoba 'ina helau wasinasinali , weyahina 'i'atemuya muyaegomiya ta 'i'alama'i'itana ma 'abehega 'imi pui 'oidiyega 'i'abi lohihilegomi .
45002005	Ma tuwa debami sipa'ala hedada , 'oinega 'eguma tutaina Yehoba 'ina loina dumwaluna 'i'abi hemasalaha , 'igamwasowalegomi tuwa ,
45002006	weyahina mabwaiyada 'aigeda 'aigeda 'ihemaisegita to'aha gidemusa 'ida paihowa .
45002007	Ma 'eguma tuta mabwaiyana tapaihowa bwebwe'ana ma'ida he'alama'i'ita , ma gide tuwa tapaipaihowa 'esa , ma 'abehega 'ahwa bwebwe'ana ma nata yawasi miyamiya hatayana ta'ewa Yehoba 'oinega , beno moisa tuwa 'abwa yawasida miyamiya hatayana 'i'ebwaegita ,
45002008	ma tupwadi tomota sihe'ahwa pa'ipa'i'i hedada , ta mumuga bwebwe'ana silogwahateya , ta mumuga galana sipaipaihowadi , ee 'oinega Yehoba 'abwa 'igamwasowaledi ma 'iloinaedi .
45002009	Coinega taiyewedi sipaipaihowa galagala , loina mwauna ta muya madouna silobadi , meYudiya nata 'ihenugetedi ee 'abwa 'asa ganamuli .
45002010	Ma taiyawedi mumugadi ta 'idi paihowao bwebwe'adi , Yehoba nata hepwatu ma he'asisi ma miya daumwala 'i'ebwaedi , nugeta meYudiya 'oidiya 'i'ebwaya , ee 'abwa 'asa ganamuli 'oidiya .
45002011	Yehoba nata mabwaiyada 'iloinaegita mahemahetena .
45002012	Ma taiyawedi Mosese 'ina loina geya sisanapu ma sipaipaihowa galagala , 'iloinaedi 'idi puiyedi weyahidi . Wete gide taudi meYudiyaedi Mosese 'ina loinaina sisanapuya , 'eguma sipuiya , 'abwa loinaina 'oinega 'iloinaedi .
45002013	Geya 'abehega loinaina 'ana hesagohamo 'oinega Yehoba 'i'ahwa dumwaluwegita , ma hesiyage 'ina loina 'ana paihowa 'oinega .
45002014	Ma taudi ganamuli Mosese 'ina loina geya 'oidiya , ma tuwa siboi 'idi nuwatuhuwega sipaipaihowa to'aha bwebwe'ana , beno tuwa siboimo 'idi loina .
45002015	Coinega 'idi paihowega tasanapu 'abehega 'atediya loina bwebwe'ana 'imiyamiya . Ma 'oinega siboidimo mumugadi sisanapuya , 'eta tuta galana , nuwana 'eta tuta bwebwe'ana .
45002016	Gide tuwa tetelaina bwebwe'ana yaloguguyaeya 'oimiya , 'abehega bwa'omatana 'ana tuta 'oina Yehobaina Yesu Keliso nata 'ihe'abeiye ma tauna 'ida nuwatuhu dahwadahwaidi weyahidi 'iloinaegita .
45002017	Ma 'omi togidega ? Waboi wa'abi'abi lagasihilegomi ma wagwaeya , “ Tauma meYudiya , Yehoba 'ina loina 'i'ebwaemaiya Mosese 'oinega . ”
45002018	Coinega Yehoba 'ina nuwatuhu wasanapu pwaiya , weyahina loinaina 'i'abihe sanapuwegomiya mumuga bwebwe'ana hedada weyahina .
45002019	Ma waboi wa'ahwa tosanapuwegomiya 'abehega tomata gibugibu 'adi tohanugetao , ma taudi tomiya guguyou wa'atuhe 'asilalediya ,
45002020	ma toheyauyaule ta gwagwama 'oidiya wahetohe'ita , 'abehega 'omi Mosese 'ina loina 'oinega sanapu moisa wa'eweya .
45002021	Taiya 'owa hali tomota 'oidiya 'uhehe'ita , ma togidega 'owa ? Ceguma 'oidiya 'ugwae , “ Sahena yagaha ” , ma 'owa toyagaha 'aigeda .
45002022	Bo nuwana 'uhegwaedi , “ Sahena lowahine dadana , ” ma 'owa 'abwa tolowahineina 'aigeda . Ta 'owa 'ugwaeya , “ Taugu 'ebehemisa 'abo'abowedi yaguipailediya ” , ma hesiyage 'ebehemisaedi 'idi hadega 'uyagayagaha .
45002023	Comi moisa wagagasa hedadeya ta wagwaeya , “ Mosese 'ina loina 'oima ” , ma hesi loinaina geya wada muliyeya , 'oinega tupwadi tomota Yehoba si'ahwa 'abo'aboweya .
45002024	Gide Yehoba 'ina Bukiina 'igwaeya , “ Comi meYudiya mumugamiyega tomiya ganamuli Yehoba si'ahwa galegaleya . ”
45002025	Ta moisa tuwa 'omi meYudiya Ebalahamo 'ina 'ila'ilala 'wapi'upwa wahimiya , ma 'eguma Mosese 'ina loinaedi wamulimuliyedi , 'ila'ilalaina ginaula 'ausalana 'oimiya , ta 'eguma loinaedi geya wada muliya bwaibwainidiya , 'ila'ilalaina 'wapimiya beno 'iheginaula besobeso .
45002026	Ma taudi tomiya ganamuli Ebalahamo 'ina 'ila'ilalaina geya wahidiya , ma 'eguma loinaedi sihe'asisiyedi , taudi 'adi 'ita gide 'abwa 'ila'ilalaina 'oidiya .
45002027	Coinega 'omi meYudiya 'abwa tomiya ganamuli sibwa'omategomi , weyahina Mosese 'ina loinaina ta Ebalahamo 'ina 'ila'ilalaina 'wapimiya simiyamiya , ma geya loinaedi wada muliyediya , ma hesi taudi geya meYudiya bwagana Ebalahamo 'ina 'ila'ilala 'wapidiya geya 'ida miya , ma tuwa hesi loinaedi simulimuliyedi .
45002028	Ma gwama Yudiya moisa 'ana 'ila'ilala geya 'abehega ginaula hapwehapwesana wahidiya , ma hesi ginaula dahwadahwanina 'atediya Yehoba Yaluyaluwana 'oinega ma geya tomota 'oidiyega , ta wete 'adi 'ahwabwebwe'ana geya wete tomota 'oidiyega , ma hesi Yehoba 'oinega .
45002029	
45003001	Ceguma gide , to'aha hede 'ana bwebwe'ana tauda sigwaegwaenegita sigwaeya meYudiya ? Ma wetenuge to'aha Ebalahamo 'ina 'ila'ilalaina 'ana bwebwe'ana wahida si'upwa'upwa ?
45003002	Ta ginaula bwebwe'adi baibaiwadi 'oida simiyamiya . Ma ginaula nugenugetaina beno Yehoba 'ina gwae 'oida 'ilaguyama .
45003003	Ma togidega , 'eguma tupwadi Yehoba siguipaileya , wanuwatuhuya 'abehega Yehoba wete nata 'iguipailegita , bo geya ?
45003004	Nata geya ! Weyahina bwagana tauda mabwaiyada to'e'abo'abo , ma Yehoba tuwa 'iboimo dumwadumwaluna . Yehoba tauna weyahina 'ina Buki gide 'ihepwaila 'esa , 'igwaeya Cabehega 'ina gwaeyega si'ahwamoisae , ma 'ina yatala 'oina 'ihewaiwai .
45003005	Ma 'eguma 'ida mumuga galana 'oinega Yehoba mumugana bwebwe'ana 'imasaleha bwaibwaina , to'aha nata tagwaene ? Bo nata tagwae , “ Yehoba yo , 'ima mumuga galana weyahina sahena 'uloiloinaemai . ” Moisa bewa yahegwaegwae besobeso tuwa gide tupwadi tomota sigwaegwae 'esa .
45003006	Ma wanuwatuhuyahi 'abehega Yehoba tauna toloina dumwadumwaluna , 'oinega bwa'omatana 'ana tuta 'oina nata 'ina loina dumwadumwalunega mabwaiyada 'iloinaegita .
45003007	Coinega tupwadi to'e'abo'abo sigwaegwaenegau , sigwaeya , “ Cino loguguya 'oina 'ugwaeya 'abehega 'igu 'abo 'oinega Yehoba mumugana dumwadumwaluna 'i'abihelatuya tomota 'oidiya ta Yehoba sihepwatuweya , ta nata Yehoba geya sowana 'i'ahwa'ahwa galagalaegau . Coinega 'ilobwainemaiya tauma wete 'apaihowa galagala , ma 'ane ginaula bwebwe'adi silatu . ” Taudi tomotaedi gwaenigu sigwaegwaene 'ilobwainediya Yehoba 'iloinaedi .
45003008	
45003009	Ma togidega tauda meYudiya 'ida miya 'ibwebwe'ana hedadeya , ta taudi tomiya ganamuli 'idi miya geya bwebwe'ana ? Geya ! Weyahina yahe'ita pwaigita 'abehega mabwaiyada topui .
45003010	Gide Yehoba 'ina Buki 'ihepwaila , 'igwaeya , “ Geya 'eta taiya mumugana dumwadumwaluna .
45003011	Ma geya 'eta wete taiya Yehoba 'isanapu , bo nuwanuwana ma 'ida sanapu . Tuwa geya uleulena !
45003012	Moisa tuwa , tomota mabwaiyadi sitauya puiya , ta pui 'ana 'eda 'oina silatuwa . Geya 'eta wete taiya 'ina paihowa bwebwe'ana .
45003013	Cahwadi gide galiha so'eso'ena , ma 'oinega 'e'abo'abowedi galadiyedi silatulatuma , Ma wete 'idi gwaeyao galadi gide mwata , nuwanuwadi 'oidiyega tomota silohe 'amasidi .
45003014	Ma tuta mabwaiyana heliya galadi 'ahwadiyega silatulatu .
45003015	Ma he'upwa ta lohe'amasa nuwadi 'i'eweya .
45003016	Ma to tupwa 'oina siha'esa 'idi 'abihegala leleyana 'imiyamiya .
45003017	Geya 'eta nuwadaumwala bo he'ahwa'iya'iyagu sisanapu .
45003018	Ma wete geya Yehoba 'ana matauta 'oidiya 'imiyamiya . ”
45003019	Ma tasanapu pwaiya 'abehega Mosese 'ina loinao beno meYudiya 'ada loina 'oinega geya sowana 'eta taiya 'igwaegwae hila tutaina Yehoba 'ina bwa'omatana 'ana tuta 'oina , weyahina tomiya bale'u mabwaiyada togala .
45003020	Yehoba 'ina 'ahwamoisa geya Mosese 'ina loina 'ana guibiga 'oinega tada lobeya , weyahina loina 'ina paihowa beno 'ida pui 'ihehepwailedi .
45003021	Coinega bewa tuta Yehoba 'ada 'ahwabwebwe'ana 'i'abihelatuya , 'abehega geya loina 'oinega , ma hali 'eda'eda 'oinega hesiyage . Ma 'eda'edainaina Mosese 'ina loina ta palopitao sihepwaila pwaiya ,
45003022	'abehega Yehoba mabwaiyada 'i'ahwa dumwaluwegita Yesu Keliso 'ana hemisa 'oinega , ma geya sowana 'eta taiya wete wataha 'i'abi'abihelatu tauda meYudiya ma tomiya ganamuli gamwagamwanida .
45003023	Weyahina mabwaiyada togala , ma tamiya bwagabwaga Yehoba 'ina 'asilala 'oinega .
45003024	Ma hesi Yehoba 'ina 'atemuyamuya ma 'ihelauwa 'oida , ta Yesu Keliso 'ina paihowega 'ilihasigita 'ida pui 'oidiyega , ma 'oinega Yehoba 'i'ahwa dumwaluwegita .
45003025	Moisa tuwa , Yehoba natuna 'itagwaleya ma 'abehega 'ina 'amasega 'itoehilegita Yehoba 'oina , ma mahetedai tahe'iya'iyagu , beno 'eguma Yesu tahemisae . Bewa 'oinega Yehoba mumugana bwebwe'ana 'ihe'itegita , weyahina mwalo heneyage mumugada galana geya 'ida hemaisediya , ma tuwa 'i'alama'i'itana 'ana siga Yesu Keliso 'ihewasaeyama , 'isuluma 'oida .
45003026	Eeta tuta bewa 'ina mumuga bwebwe'ana 'ihe'itegita 'abehega tauna todumwalu , weyahina Yesu 'ana tohemisao tauda 'i'ahwa bwebwe'anegita .
45003027	Ma togidega , sowasowahida bewa ginaulina weyahina tagwae hanehane ? Geya ! Weyahina 'ida hemisa tuwa 'oinega 'i'ahwa'ahwa dumwaluwegita , ma geya loina 'ana hematamatana 'oinega .
45003028	Eeta nuwatuhu bewama 'ana lohegogona 'abehega tauda tomota 'ida hemisega Yehoba nata 'i'ahwa bwebwe'anegita , ma geya loina 'ana hematamatana 'oinega .
45003029	Bo hedeyage Yehoba tauda meYudiyamo 'ida Yehoba , ma hali 'asa geya ? Geya taboi damo ! Casa mabwaiyadi mahetedao 'ida Yehoba 'aigeda tuwa . Yehoba nata tauda meYudiya ma tomiya ganamuli wete 'i'ahwa dumwaluwegita 'ida hemisega .
45003030	
45003031	Coinega togidega bewama 'ana sanapu , loinaina 'abehega tabuiyahule ta hemisa tada 'abiyahi , 'awa ? Sahena ! Ma hesi sawasawahina loina tahe'asisiye ma 'oida 'ihemadou .
45004001	Coinega to'aha nata tagwaene Ebalahamo weyahina , 'iboi tuwa tubudaina mabwaiyada 'oinega tamasalehama ?
45004002	Ebalahamo ginaula bwebwe'adi 'ipaihowediya ta debanega sowasowahina 'igwae hanehane , ma geya 'ida gwae haneya Yehoba matana , ma 'ina hemisamo weyahina Yehoba 'i'ahwa bwebwe'aneya ma geya 'ina paihowa bwebwe'adi weyahina .
45004003	Ma Yehoba 'ina Buki gide 'igwaeya , 'igwae , “ Ebalahamo Yehoba 'ihemisaeya , bewa weyahina Yehoba 'ahwa bwebwe'ana Ebalahamo 'i'ebwaeya . ”
45004004	Gide tuwa 'eguma loheya 'ipaihowa ma 'ana maisa 'iloba , beno geya helau , ma hesi 'ina paihowaina huwaina .
45004005	Ma 'eguma taiya 'ina pui 'adi nuwasam weyahina geya 'ida paihowa , ma 'ihemisamo tuwa Yehoba 'oina , tauna tohemisaina 'ana hemisega nata 'ahwa bwebwe'ana Yehoba 'oinega 'iloba .
45004006	Ma Debida wete gide 'igwaeya mwalo , 'abehega taiyewedi Yehoba 'i'ahwa bwebwe'anediya beno geya 'idi paihowa 'oinega , ma hesiyage 'idi hemisega 'i'ahwa bwebwe'anediya . Ta wete 'idi yaliyaya weyahidi 'ihepwaileya ,
45004007	'igwaeya , “ Toyaliyaya moisa taudi 'eguma 'idi puiyao Yehoba 'inuwasamudi ma 'ideulidi .
45004008	Ma nata geya wete 'i'ahwa'ahwa galagalaedi . ”
45004009	Ta yaliyayaina weyahina Debida 'igwae nugeteya , togidega tauda meYudiya 'wapida si'upweya taudamo weyahida . Geya taudamo . Taudi geya meYudiya mahetedao ta'ewa . Yehoba 'ina Buki 'ihepwaila pwaiya beno , “ Ebalahamo 'ina hemisega 'ahwa bwebwe'ana 'ilobeya . ”
45004010	Ma Yehoba Ebalahamo 'i'ahwa dumwaluweya tutaina 'abwa Ebalahamoina geya 'wapina si'upwa . Bewa sanina 'ila'ilala tuwa , ma 'ihe'itegita 'abehega Ebalahamo 'ina hemisega 'ahwadumwalu 'i'ewa nugeteya Yehoba 'oinega , muliyetega 'ila'ilalaina si'upweya 'wapina . Eeta taiyawedi geya 'ila'ilalaina wahidiya ma tuwa sihemisa , beno 'idi hemisaina weyahina nata Yehoba 'i'ahwa dumwaluwedi , ma 'oinega taudi Ebalahamo natunao moisa .
45004011	
45004012	Ma tauda wete Ebalahamo tamadai 'eguma 'ila'ilalaina ta'eweya 'wapida , ta geya 'abehega 'ila'ilala tuwa weyahina . Ma 'ida hemisa gide tuwa mwalo Ebalahamo 'ina hemisa , tutaina geya 'ila'ilala si'upwa wahina .
45004013	Ma Yehoba Ebalahamo 'igwae hemisaeya 'abehega tauna ma'ina susuwao bale'u mabwaiyana 'abwa siloinae . Ta 'ina gwae hemisa bewa geya 'abehega Ebalahamo 'ina guibiga loina weyahina , ma hesi 'ina hemisa weyahina , 'oinega Yehoba 'i'ahwa bwebwe'aneya .
45004014	Moisa tuwa Yehoba 'ina helau 'oida geya 'abehega loina 'ana guibiga 'oinega , ma hesi 'ina gwaehemisa 'oida 'ana hemisa weyahina . Ceguma tagwae 'abehega Yehoba 'ihehelauwegita loina 'ana guibiga weyahina , beno 'ana 'ita gide hemisa ta'ita sinaliya , ma wete Yehoba 'ina gwaehemisa 'oida taheginaula besobesoweya .
45004015	Ma loina 'oinega Yehoba 'ina gamwasowala 'oida 'ilatuwa , weyahina loinaina taligehiya . Ma hesiyage 'eguma Mosese 'ina loinaedi geya 'ilagudi , geya sowana taligehidi .
45004016	Bewa 'oinega tasanapu 'abehega hemisa tuwa 'oinega gwae hemisaina 'ana bwebwe'ana 'abwa taloba . Ma bewa Yehobaina 'ina helau tuwa ma geya 'abehega 'ida paihowa 'ana maisa . Ta gwaehemisaina Ebalahamo tubunao mabwaiyada talobeya , geya 'abehega loina 'ana toguibigao siboidimo , ma weteyage taiyewedi 'idi hemisa gide Ebalahamo 'ina hemisa ee taloba . Ebalahamoina tauna gide mabwaiyada tamadai .
45004017	Gidemusa Yehoba 'ina Buki 'oina 'igwaeya , “ Cowa yahesani pwaigowa 'abehega 'asa mabwaiyadi tamadiu . ” Ta Ebalahamo 'ina hemisa 'ilaguya Yehoba 'ina gwae hemisaina 'oina , tauna Yehobaina sowasowahina to'amasa 'i'abihe toholohiladi , ma weteyage to'aha geya sida 'elomasaleha sowasowahina 'igwae ma si'elomasaleha .
45004018	Ma Ebalahamo 'inuwatuhu yahiya madouna gwae hemisaina 'abehega tauna 'asa mabwaiyadi tamadiu , ma 'abehega tuta 'inaonaoma 'abwa 'ilatu gide , ma bwagana tuta gala hedadena 'ilobeya tuwa 'i'alama'i'itana , weyahina bewa gide Yehoba 'ihegwae 'eseya , “ Cabwa muliyetega tubumwao baibaiwadi silatu . ”
45004019	Ebalahamo 'i'iunamo ma 'ana bolime handeledi 'iloba , ta wahina mabwaiyana si'elowe'a , ta 'ihetautaubada seheya , ma mwanenaina Sela wetenuge wahine 'aga'agalina , ma Ebalahamo bewa geya weyahidi 'ida nuwatuhuwa , ma 'ina hemisa beno 'ina 'ebetuhila madouna .
45004020	Cina hemisaina geya 'iguipaile , ma hesiyage Yehoba 'ina gwae hemisa 'i'abiyahi momosiya , ta 'ina hemisaina 'ihewaiwaiya ma 'ihepwatu Yehoba 'oina .
45004021	Weyahina 'isanapuya moisa Yehoba sowasowahina 'ina gwae hemisaedi 'ipaihowadi .
45004022	Bewa 'oinega Ebalahamo 'ina hemisa weyahina Yehoba 'i'ahwa dumwaluweya .
45004023	Ma 'ahwa dumwaluina Yehoba 'ina Bukiya geya 'abehega Ebalahamo 'iboimo weyahina ,
45004024	ma tauda weteyage weyahida sileleya , 'ida hemisa Yehoba 'oina talaguya , tauna Bada Yesu Keliso 'amasega 'i'abihetoholo hileya .
45004025	Tauda tuwa 'ida pui weyahina Yesu 'i'amasa , ma Yehoba 'i'abihetoholo hileya , ta beno 'oinega 'ideuligita ma 'i'ahwa dumwaluwegita .
45005001	Coinega bewa tuta 'ida hemisega Yehoba 'i'ahwa bwebwe'anegita ta Yehobaina mahetedai ta'ahwa 'iya'iyagu , beno 'ida Bada Yesu Keliso 'oinega .
45005002	Weyahina Yesu 'i'abihetegita ta Yehoba 'ina helau 'ilatuwa 'oida , ma 'oina tamiya bwebwe'ana . Coinega tanuwatuhuyahi ma'ida yaliyaya Yehoba 'ina wasawasa weyahina , tuta 'inaonaoma 'i'ebwaegita .
45005003	Ma wete tayaliyaya tuta mwau 'oidiya , ma 'eguma ta'alama'i'itana bewa mwauwedi 'oidiyega ,
45005004	nata 'oidiyega yaluyaluwada sihewaiwai . Nage 'oinega tanuwatuhuyahi 'abehega 'abwa Yehoba 'ihelauwegita .
45005005	Nuwatuhuyahina bewa geya 'ida 'abihenuwa galegita , weyahina Yehoba Yaluyaluwana 'itagwaleya 'oida . Yaluyaluwanaina 'ina helau madou hedadena 'oinega 'ateda 'ilohemahediya .
45005006	Weyahina Keliso 'ina tuta 'ilobeya ma 'i'amasa , ma tauda 'abwaulena tawe'awe'a dadana , ee 'oinega Kelisoina 'i'amasa 'ida pui weyahidi .
45005007	Tauda tomota geya tuta mabwaiyana tatagwalegita ma ta'amasa 'iyadao todumwalu weyahidi , ma tupwadi 'abwa sihewaiwai ma 'ane si'amasa tobwebwe'adi weyahidi .
45005008	Ma Yehoba 'ina helau 'ihe'itegita tutaina tauda togala , beno Keliso 'i'amasa weyahida ,
45005009	ta bweyahinega 'ideuligita , ma 'i'ahwa dumwaluwegita , ta sowasowahina 'i'etolemegita Yehoba 'ina gamwasowala 'oinega .
45005010	Ta moisa mwalo Yehoba talo'aleheya , ma bewa tuta Natuna 'ina 'amasa 'oinega mahetedai ta'ahwa 'iya'iyagu , ma 'abwa Natunaina yawasinega 'i'etolemegita moisa .
45005011	Ma ginaula 'aigeda bwebwe'ana wetenuge beno Yehoba mahetedai tayaliyaliyaya , weyahina 'ida Bada Yesu Keliso tauna 'itoegitama ta Yehoba mahetedai tahe'iya'iyagu hila .
45005012	Mwalo heneyage pui bale'uwa 'ilatuma loheya 'aigeda 'oinega , ta mumuga galana 'amasa 'itoeyama ee 'oinega 'amasa 'iyada tomota mabwaiyada 'oida , weyahina tomota mabwaiyada togala .
45005013	Ma mwalo Mosese 'ina loinao geya bale'uwa simiyamiya , ma pui 'imiyamiya , ma hesi Yehoba geya tomota 'i'ahwa galagalaedi , weyahina geya 'eta wete loina 'oidiya .
45005014	Ta moisa Adama 'ina tutega ma Mosese 'ina tuta 'oina 'amasa 'ihewaiwai hedada tomota mabwaiyadi 'oidiya . Adama 'ipuiya beno Yehoba 'ina loina 'iligehiya , ma hesi tupwadi 'idi pui hagadi , geya gide Adama , ma tuwa si'elo'amasa . Ta Adamaina tauna tuwa 'ebe'ita loheyaina mulinega 'itautauyama weyahina , loheyainaina sanina Yesu Keliso .
45005015	Weyahina mwalo Adama 'ina puiyao 'oinega 'amasa 'i'abi latuheya tomota mabwaiyadi 'oidiya , ma muliyetega Yehoba 'ina 'atemuyamuya 'oinega 'ina helau 'i'abi latuheya tomota mabwaiyadi 'oidiya , beno loheya heluwena 'oinega , tauna Yesu Keliso . Ma ginaula 'eluwaedi geya sihemahemahetena , weyahina galana 'amasa 'i'abi latuheya tomota mabwaiyadi 'oidiya , ma hesi helau 'ihewaiwai sineya .
45005016	Weyahina loheya 'aigeda tuwa 'ina pui 'oinega tomota mabwaiyadi sihetogala ma Yehoba 'i'ahwa galagalaediya , ma hesi 'ina helau bwebwe'ana hedada 'oinega tomota mabwaiyadi 'idi pui 'inuwasamudiya ma 'i'ahwa bwebwe'anediya .
45005017	Ta loheya 'aigeda tuwamo 'ina pui 'oinega 'amasa 'ilatuma , ta tomota mabwaiyadi 'i'abi hegalediya . Ma loheya heluwena hesi 'ina paihowa waiwai hedadena , tauna Yesu Keliso , Yehoba 'ina helau 'i'ebwaya daisidiya tomota mabwaiyadi weyahidi , eema 'ane taiyewedi sitagwala si'ewa helauina ma 'i'ahwa bwebwe'anedi , ma yawasidi bwebwe'ana 'i'ebwaedi .
45005018	Ma tasanasanapu 'abehega loheya 'aigeda 'ina puiyega tomota mabwaiyada 'ahwagala talobeya . Ta gide weteyage , loheya 'aigeda tuwa 'ina paihowa dumwalunega sowasowana 'i'etolihasigita , ta Yehoba 'i'ahwa bwebwe'anegita ma yawasida 'i'ebwaegita .
45005019	Ma wete 'aigeda loheya loinaligeha 'oinega galanaina 'ilatuma ta tomota mabwaiyadi sigala , ma wete 'aigeda loheya bwebwe'ana 'ina tagwalega tomota mabwaiyadi 'ideulidiya , ma Yehoba 'i'ahwa dumwaluwediya .
45005020	Ta tutaina Mosese 'ina loina 'ilatuma pui tuwa 'ihehewaiwai , ma 'iyamo Yehoba 'ina helau 'ihewaiwai hedadeya .
45005021	Coinega tasanapuya 'abehega pui huwaina beno 'amasa , 'ihewaiwaiya tomota 'oidiya , ma Yehoba 'ina helau huwaina 'ihewaiwai hedadeya , beno 'etolihasa ma yawasi miyamiya hatayana 'ida Bada Yesu Keliso 'ina paihowa bwebwe'ana 'oinega .
45006001	Bo to'aha hede nata tagwaene ? Cabehega 'ilobwainegita 'ida mumuga galadiyedi 'oidiya tuwa tamiya hataya , ma 'ane Yehoba 'ina lemaina 'oida 'ihemadou ?
45006002	Caa nata geya ! Weyahina mumuga galana 'oidega 'igumwala pwaiya , ta geya nata wete 'oida 'imiyamiya .
45006003	Wanuwatuhuyahi mwalo tutaina tababitaisowa Yesu Keliso saninega , beno Yesu 'ina 'amasa 'oina tauna mahetedai tahemahemahetena pwaiya ,
45006004	weyahina 'ina babitaisoina 'oina gide tauda ma Yesu Keliso ba'idadai ta'amasa , ma sigalihegita , ma wete tatoholohila ba'idadai . Kelisoina Tamana 'ina waiwaiyega 'itoholo hilama , ma tauda wete gidemusa 'igihetoholo hilegita , 'oinega yawasida 'ehauna talobeya .
45006005	Weyahina 'eguma 'ina 'amasaina tauda gidemusa ta'amasa , eema 'ane tatoholo hila gidemusa tauna 'amasega 'itoholo hila .
45006006	Ta wanuwatuhuyahi beno mumugada miyamiyaidi 'ana kelose 'oina 'ilohe'amasa pwaiya , ma 'ane tauda 'ida loina 'igumwala , ma 'oinega geya'abwa wete mumuga galana 'ina loina 'alona tamiyamiya ,
45006007	weyahina tutaina 'oina ta'amasa , geya sowana wete puiina 'ina loina 'oida 'imiyamiya .
45006008	Ma 'eguma tasanapuya 'abehega ta'amasa pwaiya Keliso mahetedai , ee tahemisae ma 'ane mayawasida mahetedai tamiya hataya .
45006009	Weyahina tasanapuya Keliso 'amasega 'itoholo pwaiya , ma geya sowana wete 'i'ama'amasa hila , weyahina tauna 'amasa 'ihewaiwai sineya .
45006010	Kelisoina ma'aigeda 'i'amasa 'ida pui weyahina , ta bewa tuta mayawasina Yehoba 'oina 'imiyamiya .
45006011	Eeta 'omi wete gide wasanapu 'abehega Yesu Keliso mahetedai ta'amasa pwaiya , 'oinega mumuga galana 'oidega 'ilolaguwa , ma mayawasida Yesu Keliso mahetedai Yehoba 'oina tamiyamiya .
45006012	Coinega bewa tuta pui geya sowana yahumi 'iloiloinaedi , ma geya'abwa 'imi nuwatuhu dahwana wamulimuliyedi .
45006013	Geya sowana 'eta wete to'wehimi , nimami nuwana matami , watagwatagwaledi paihowa galadi weyahidi , ma hesiyage watagwalegomi Yehoba 'oina , weyahina 'i'abihetoholo hilegomiya , ta bewa tuta mayawasimi , ee 'oinega wahimi mabwaiyana watagwale Yehoba 'ina paihowa dumwaluna 'oina .
45006014	Coinega bewa tutaina pui nata geya wete 'iloiloinaegomi , weyahina Yehoba 'ina 'atemuyamuya 'alona wamiyamiya , ma geya Mosese 'ina loina 'alona .
45006015	Coinega togidega tamumuga 'esa ? Mwalo loinaina taligehiya ma muliyetega Yehoba 'ida puiyedi 'inuwasamudiya , togidega , sowasowahina pui tuwa tapaipaihowa ? Caa nata geya !
45006016	Ma hesiyage wanuwatuhuyahi 'eguma taiya 'eta 'ina loina 'oina watagwalegomi , tauna tuwa 'enana wahematamatane . Ceguma pui wahematamatane nata 'amasa waloba , ma 'eguma Yehoba 'ana hemisa wahematamatane , beno mumuga bwebwe'ana waloba .
45006017	Ma 'amo'isamo tuwa , 'omi mwalo mumuga galana 'ana topaihowao , ma tetela bwebwe'ana wahesagoheya , ta 'atemi watagwalediya 'oina , ta 'imi puiyedi 'i'ewa yahulediya . Ma Yesu 'ilihasigomiya ma 'abehega mumuga bwebwe'ana weyahina wahetopaihowa . Coinega 'ilobwainegita taloyauwedo madouna Yehoba 'oina , yaliyaya bewa weyahina .
45006018	
45006019	Bewa , bale'u nuwatuhuidi 'oidiyega yahe'itegomiya , weyahina nuwami 'abwa potapotadi . Ta mwalo to'wehimi watagwalediya ma 'abehega simumuga galagala , ma weteyage 'abehega 'imi paihowa galadi sihemadou bwaibwaina . Coinega tuta bewa sowasowana to'wehimi watagwaledi ma sipaihowa dumwalu , ma 'imi paihowa wete 'ibwebwe'ana bwaibwaina .
45006020	Weyahina mwalo 'omi galana 'ana topaihowao , ma geya mumuga dumwaluna wada paihoweya ,
45006021	ee 'oinega bewa tutaina 'imi puiyedi weyahidi wadeba mwadina . Weyahina geya 'eta to'aha bwebwe'ana 'oidiyega wada lobeya , ma hesiyage 'ana maisa 'amasamo .
45006022	Eeta bewa tutaina pui 'ina loina 'oimiyega 'igumwala , ta 'omi bewa tutaina Yehoba 'ina topaihowao . Coinega maisa bwebwe'ana walobeya , beno mumuga bwebwe'ana ma muliyetega yawasimi miyamiya hatayana .
45006023	Weyahina pui 'ana maisa 'amasa , ma hesi Yehoba 'ina helau beno yawasida miyamiya hatayana , 'ida Bada Yesu Keliso 'oinega .
45007001	Ciyagwao , Mosese 'ina loina wasanapuya loheya yawasina 'ina tautauya weyahina . Tutaina loheyaina 'i'amasa loinaina geya'abwa wete 'oina 'imiyamiya .
45007002	Cebe'ita bewa 'aigeda ta'ita hai weyahina . Mosese 'ina loina 'igwaeya gide , 'abehega 'eguma wahine 'ihai mamwanena simiyamiya ee 'ana siga 'amasa , ma 'eguma mwanenaina 'i'amasa nata geya 'eta wete loina 'oinega 'ilobaloba .
45007003	Ma 'eguma wahineina mwanena 'imiyamiya ma 'ihaibala hali loheya 'oina , beno pui 'ipaihoweya . Ma 'eguma mwanenaina 'i'amasa ma hali loheya 'oina 'ihaibala , beno geya pui , weyahina mwanena nugenugetanaina 'ina loina 'oinega 'igumwala .
45007004	Ciyagwao , he'ita bewa 'ilobwainegomiya , weyahina Keliso 'ilihasigomiya Mosese 'ina loina 'oinega . Weyahina Kelisoina wahina mahetemiu wa'amasa , ta mahetemiu wete watoholo hila 'amasega . Ma tauna totoholo hilamaina beno 'ida Bada 'ehauna , ma 'ane mahetedai Yehoba 'ina paihowa 'oina taguibiga bwaibwaina .
45007005	Weyahina mwalo tauda mumugada gide gogo gabulena mumugana , bwagana Mosese 'ina loina tasanapuya , ma nuwatuhu galadiyedi 'oida sihewaiwaiya ma yahuda mabwaiyadi simumuga galagala , ta 'ana maisa 'amasa 'abwa nata taloba .
45007006	Ma bewa tuta loinaina 'oida 'igumwala , weyahina mwalo loinaina 'oinega gide 'ipaigita ma ta'amasa Keliso mahetedai , 'oinega Kelisoina 'ada paina 'oidega 'ilihasiya , ma bewa tutaina sowasowahida tapaihowa bwaibwaina . Weyahina Yehoba Yaluyaluwana 'ina waiwai 'oida 'imiyamiya , ma hesi Mosese 'ina loina leleleinaina geya 'ina waiwaimo , geya sowasowahina 'i'abi hedumwalugita .
45007007	To'aha nata tagwaene Mosese 'ina loinaina weyahina ? Cabehega 'ina loinaedi galadi bo geya ? Geya galadi . Ma hesi 'eguma geya loinaedi sida latulatu , geya sowana wete pui 'ilatulatu . Ta nuwana 'eguma geya 'eta loina 'igwae gide , “ Sahena matalolo ” , beno geya sowasowahina wete tasanapu to'aha matalolo .
45007008	Ta loinaina 'oinega 'igu pui 'i'abi hemadouya , ee 'abwa hesi yamatalolo ginaula baibaiwadi weyahidi . Ta 'eguma loina geya , 'igu pui wete geya .
45007009	Taugu wete gide , mwalo mayawasigu yamiyamiya , geya 'eta wete loina 'oiguwa , ma tuta loina 'oiguwa 'ilatuwa , ee pui 'oiguwa 'ihewaiwaiya ,
45007010	eeta loinaina 'ilohe'amasigauwa . Loinaina bwebwe'ana ma wete yawasi lamuna , ma hesi yaboi tuwa loinaina geya yaguibiga bwaibwaini .
45007011	Weyahina pui 'i'abowegauwa , eeta loinega 'ilohe'amasigauwa .
45007012	Loinaina tasanapuya 'abehega 'ausalana , ma 'ana lohatotowedi mabwaiyadi wete 'ausaladi , ma dumwaludi , ta mabwaiyadi bwebwe'adi , geya 'eta galana .
45007013	Ma togidega hede ta loinaina 'ausalanaina 'ilohe'amasigauwa ? Ma hesi geya ! Geya sowasowahina ginaula bwebwe'ana 'ilohe'amasi daidaisigita , ma hesi to'aha galana 'ateguwa loina 'ausalana 'ihe'abeyeya , ma 'oinega 'ilohe'amasigauwa . Coinega tasanapuya 'abehega mumuga galadi 'ateda simiyamiya , ma loina 'oinega tasanasanapu 'abehega gala hedadena .
45007014	Tasanapuya 'abehega Mosese 'ina loinaina Yehoba 'oinega 'i'eweya , ma taugu mumuga bale'u 'iloinegauwa eeta yagala .
45007015	Ma hesi geya yada sanapuya to'aha weyahina ginaula galadi yapaipaihowadi , weyahina to'aha gide 'abehega yaguipailedi beno yapaipaihowadi , ma weteyage ginaulaedi nuwanuwagu yapaihowadi ma geya yada paihowediya .
45007016	Ta moisa , Mosese 'ina loinaedi ya'ahwa moisaediya , weyahina galanaina yapaihoweya geya bwebwe'ana 'oiguwa ,
45007017	ta geya taugu tuwa 'igu paihowa , ma hesiyage lotohona galana 'ateguwa 'ina paihowa .
45007018	Yasanapuya 'abehega geya 'eta mumuga 'ausalana wahiguwa , weyahina mumuga bwebwe'ana nuwanuwagu , ma hesi geya sowasowahigu yapaihowa .
45007019	Nuwanuwagu madouna ma mumugagu 'ibwebwe'ana , ma 'iyamo geya gide yada 'esa , weyahina galanaina yalolowahi'wate ma tuwa yapaipaihowa .
45007020	Bewa 'oinega tasanapuya 'abehega puiina yapaihoweya geya yaboi tuwa 'oiguwega , ta hesi lotohona galanaina 'ateguwa 'ina paihowa .
45007021	Ginaula bewa 'oidiyega sihe'ita bwaibwainigauwa 'abehega 'eguma to'aha bwebwe'ana nuwanuwagu ma yapaihowa , nata galanaina mane gide tuwa ma yapaihowa .
45007022	Ta yasanapuya 'abehega yaluyaluwagu nuwanuwana ma Yehoba 'ina nuwatuhu yapaihowa ,
45007023	ma hesi hali loinao taudi wahiguwedi 'oidiya siloinaegauwa . Tuta mabwaiyana lotohona galana 'ateguwa 'ihehewaiwai hedade ma 'igu nuwatuhu bwebwe'ana 'i'abi'abihewe'a , ma wahigu 'ina paihowa galana 'oinega pai ma 'amasa yalobediya .
45007024	Ta moisa , nuwagalagalaigu ! Weyahina geya 'eta taiya sowasowahina ma wahigu 'ina paihowa galana 'oinega 'i'abihetegau .
45007025	Ma hesiyage yaloyauwedo Yehoba 'oina , weyahina 'ida Bada Yesu Keliso 'ilemegauwa . Ta bwagana 'ateguwa yatagwala moisa Yehoba 'ina loina 'oina , ma 'iyamo wahigu nuwanuwana loina galana .
45008001	Coinega 'eguma Yesu Keliso mahetedai , nata geya 'eta taiya 'ina gwae mwauna 'oida 'ilagulagu .
45008002	Yesu Keliso mahetedai , 'oinega Yehoba Yaluyaluwanaina 'ilihasigita pui ma 'amasa 'idi loina 'oidiyega , ma yawasida 'ehauna talobeya .
45008003	Ta lihasaina Mosese 'ina loina geya sowasowahina , weyahina tauda tomota mumugada we'awe'ana , ma hesi Yehoba lihasaina 'ipaihoweya , beno Natuna moisa 'itagwaleya , 'idobima bale'uwa tauda togala wahida 'isoheya , ta 'ida pui weyahina 'ipwaoliyeya 'iboi , ta 'ida puiyedi 'ihewaiwai sinediya .
45008004	Ma bewa tutaina sowasowahida loina bwebwe'ana tamuliye , beno Yehoba Yaluyaluwana 'ina 'abihetenega , ma geya tomota mumugadiyega .
45008005	Weyahina 'eguma taiyewedi mumuga bale'u simulimuliye , beno siboi weyahidi sinuwanuwatuhu , nata mumugainaina 'oinega 'amasa siloba , eeta taiyewedi Yehoba Yaluyaluwana sihematamatane , taudi Yehoba 'ina nuwatuhuina sipaipaihowa , ma 'ane yawasi bwebwe'ana ta miya daumwala siloba .
45008006	
45008007	Ta 'eguma bale'u mumugana tahematamatane beno Yehoba talolo'aleha , eema geya wete sowasowahida ma Yehoba 'ina loina tamuliye ,
45008008	ma geya sowasowahina Yehoba ta'abihe yaliyaya .
45008009	Ma 'omi Yehoba Yaluyaluwana 'iloiloinegomi , ta 'oimiya wete 'imiyamiya , eeta waboi 'imi nuwatuhu geya 'ida loinegomiya . Weyahina 'eguma taiya Keliso Yaluyaluwana geya 'oina , tauna geya Keliso 'ina boda .
45008010	Ta moisa wahidaedi 'ama'amasidi mumuga galana 'ina loinega , ma 'eguma Keliso 'oida beno yaluyaluwada geya sowana si'amasa , ma hesi mayawasidi simiya bwebwe'ana , weyahina 'i'abi hedumwalu pwaigita .
45008011	Ma Yehoba Yaluyaluwanega Yesu 'amasega 'i'abi hetoholo hileya , ma 'eguma 'oimiya 'imiyamiya , nata 'omi Yehoba Yaluyaluwanaina 'oinega yawasi 'ehauna 'i'ebwaya wahimi 'ama'amasidi 'oidiya .
45008012	Coinega 'iyagwao , geya 'ilobwainegita ma mumuga tomotai tamuliye , nata gide ta'amasa . Ma hesiyage 'eguma mumuga bale'uwa talogwahate ma Yehoba Yaluyaluwana tamuliye , beno nata Yaluyaluwanaina 'oinega wahida mumugana talohe'amasi , ma yawasida bwebwe'ana taloba .
45008013	
45008014	Ma 'eguma Yehoba Yaluyaluwana tamuliye , beno nata 'i'ahwa natunegita .
45008015	Eeta Yehoba sahena tamatamataute weyahina 'i'ahwa natunegita , ta tauda geya gide 'ina topaihowao , ma hesi gide natunao ma ma'ida 'atepatu tagwaegwae 'oina , “ Tamagu ! ”
45008016	Ma weteyage Yaluyaluwanaina 'oinega sanapu 'i'ebwaya yaluyaluwada 'oida , ma 'abehega tasanapu tauda Yehoba natunao .
45008017	Eema helauwedi 'i'atububuya natunaina Yesu Keliso weyahina , nata Yesu mahetedai helauwedi talobadi Yehoba 'oinega . Weyahina 'eguma Keliso mahetedai muya ta'ahali , nata wete mahetedai wasawasa taloba .
45008018	Ma muyaedi bewa tuta talobalobadi yasanapuya geya ginaula madouna , weyahina 'abwa muliyetega miya bwebwe'ana hedada taloba ,
45008019	weyahina ginaula mabwaiyana Yehoba 'ipaihowediya siyamwayamwana , ma nuwanuwadi madouna 'abehega tauda natunaowedi 'i'abihe latuhegita ma si'itegita .
45008020	Ma Yehoba 'ina paihowao geya galadi , ma hesiyage 'igwaeya ta bewa tuta siheginaula besobesowa , ma hesi ma'idi hemisa wete ,
45008021	weyahina 'abwa weteyage Yehoba 'i'abi'ehau hiladi , ma geya sowasowahina simwahulu , ma hesiyage 'idi miya bwebwe'ana 'i'ebwaedi , gide tauda natunaowedi .
45008022	Ta moisa , Yehoba 'ina paihowaedi siwelawelaha tuta mabwaiyana muya 'oidiyega , gide wahine 'ana muya henatuna 'oina .
45008023	Ma tauda Yehoba Yaluyaluwana lotohona bwebwe'ana 'i'iuna 'i'ebwaegita ee 'abwa muliyetega miya bwebwe'anaina taloba moisa . Coinega bewa tuta ma'ada muya tawelawelaha , ma tayamwayamwa tolahisa 'abwa wahida 'i'abi'ehau hila , ma 'i'ahwa natunegita moisa .
45008024	Ma 'abihetenaina hemisega talobaloba , weyahina bewa tuta wahida 'idi 'ehau geya tada lobeya , eeta ma'ida hemisa tayamwayamwa 'ana siga 'ida hemisaina huwaina taloba , ma 'ane 'ida hemisaina 'ilolagu .
45008025	Ma 'eguma 'ida hemisaina 'e'enina geya tada lobeya , tuwa 'alama'i'itanega tayamwayamwana ee 'ana siga taloba .
45008026	Ta Yehoba Yaluyaluwana 'ida we'a 'oidiyega , tauna 'i'abi 'abihetegita , weyahina 'ida 'ahwanoi 'oidiya geya tasanapu togidega ta'ahwanoi 'esa , ma Yehoba Yaluyaluwana hesiyage weyahida 'ihetahetapewa ta ma'enana ma'ina welaha 'i'ahwa'ahwanoi waiwai Yehoba 'oina .
45008027	Yehoba tauna 'ida nuwatuhu 'isanapudiya , ma weteyage 'iboi Yaluyaluwana 'ina nuwatuhu 'isanasanapudi , weyahina Yaluyaluwanaina Yehoba 'ina tomotai weyahida 'i'ahwa'ahwanoi , weyahina Yehoba Yaluyaluwanaina mahetena 'idi nuwatuhu 'aigeda .
45008028	Eeta tasanapuya 'eguma Yehoba tahelauwe nata ginaula mabwaiyadi 'i'abihe dumwaludi weyahida , beno tauna 'ina nuwatuhu gide ta 'ibwauwegita .
45008029	Eeta taiyawedi tauda 'ibwauwe pwaigita , beno 'igwae hemisegita ta tauda natunao , gide tuwa natunaina , eeta tauna 'ada tautuwa ma tauda 'ana 'alomauwao .
45008030	Ta Yehobaina 'ihesinuwegita , ta 'ibwauwegita , ta 'i'ahwa bwebwe'anegita , ma weteyage 'ida 'ebemiya wasawasa 'i'ebwaegita .
45008031	Ma moisa Yehoba 'ina helau 'imadou hedadeya . Ta 'eguma Yehoba mahetedai , nata 'i'abihetegita , eeta geya sowana 'eta taiya 'ilolo'alehegita .
45008032	Weyahina Yehoba natuna moisa geya 'ida nuwahiya , ma hesiyage 'itagwaleya weyahida , 'abwa ginaula mabwaiyadi wete 'i'ebwaegita .
45008033	Coinega nata geya wete taiya 'ihehe'ewegita , weyahina tauda Yehoba 'ihesinuwegita ta 'i'ahwa dumwaluwegita .
45008034	Geya wete nata 'eta taiya 'ina gwae pa'alina 'oida 'ilagulagu , weyahina Yesu Keliso tauna weyahida 'i'amasa pwaiya ta wete 'itoholohila , 'oinega bewa tuta Yehoba 'ina 'ebeulega 'imiyamiya ma weyahida 'i'ahwa'ahwanoi .
45008035	Coinega geya 'eta ginaula sowasowahina ma Keliso 'ina helauina 'oidega 'i'ewa yahule , mwauwedi gidemusa muya bo woya bo gomale bo hewewelohe bo hesilae ma wete 'amasa .
45008036	Mwauwedi weyahina Yehoba 'ina Bukiya 'aigeda gwae gide 'igwaeya , “ Sauga mabwaiyana 'ebe 'amasa 'oina 'amiyamiya , gide guyai bawedi sabi lohe'amasimai , beno 'ino paihowa weyahina . ”
45008037	Ma hesi ginaula mabwaiyadi bewa 'oidiyega tahewaiwaiya , weyahina Yesu 'ina helau ma 'ina 'abihetena 'oida 'imadou hedada .
45008038	Moisa yasanapu bwaibwainiya 'abehega geya 'eta ginaula wete sowasowahina ma Yehoba 'ina helau 'i'ewayahule 'oidega , nuwana mayawasida , nuwana ta'amasa , nuwana 'eta anelose bo 'eta Tomudulele 'ina boda 'idi paihowega , bewa tutaina nuwana tuta 'inaonaoma 'oina , bo toloinao galewa nuwana bale'uwa 'idi waiwaiyega . Weyahina Yehoba 'ina helauina , 'ida Bada Yesu Keliso 'oinega , geya 'eta taiya sowasowahina ma 'i'ewayahule 'oidega .
45008039	
45009001	Ciyagwao , geya ya'abo , nuwagu 'igala moisa 'igu susuwao meIsileli weyahidi , ma tuta mabwaiyana 'ategu 'imuyamuya weyahidi , weyahina Keliso geya sida hemisaeya . Cigu gwae bewa Keliso ma Yaluyaluwana Tabuna sisanasanapu 'abehega yagwaegwae moisa .
45009002	
45009003	Ma weyahidi yanuwanuwatuhu madouna 'eguma togidega ma Yehoba 'ina helauina 'i'ebwaegauwa , beno Yesu Keliso , 'oiguwega 'i'ewa ma 'i'ebwaedi 'igu bodaedi , ma taugu 'ana mwau yaloba , taudi weyahidi .
45009004	Ta moisa 'igu bodaedi beno mwalo Yehoba 'ihesinuwa pwaidiya ta 'i'ahwa natunediya . Cina wasawasa ma 'ina gwae hemisao eema 'ina loinao bwebwe'adi 'i'ebwaediya . Ma wete tapwalolo ta ginaula 'ausaladi 'igwae hemisaeya babada nugenugetadi 'oidiya . Taudi gide Ebalahamo ma Aisake ma Yakobo , eeta muliyetega Ebalahamo 'ina susuina 'oinega Keliso 'ilatuma . Tauna Yehobaina tahepwatuwe tuta mabwaiyana 'oidiya , 'iboi 'ihane hedadeya . Emeni .
45009005	
45009006	Yehoba 'ina gwaeyedi bewa geya 'ehetete , ma hesiyage huwaina 'i'abihelatuya susu Isileli moisa 'oidiya , ta geya wete susu Isileli mabwaiyadi 'oidiya , ma tuwa hesihesinuwadimo .
45009007	Ta 'ana moisa beno Ebalahamo 'ina susuwao mabwaiyadi Yehoba geya 'ida 'ahwa natunedi , weyahina Yehoba Ebalahamo 'ihegwae pwaiya , 'igwaeya , “ Cino susuwao beno natuina Aisake natunao , ” ma geya wete taiyawedi tasina natunao 'oidiyega .
45009008	Gwae bewa 'ana sanapu 'ihe'ita pwaigita moisa , beno Yehoba natunao geya Ebalahamo 'ina susu 'oinega , ma hesiyage taiyawedi taudi Yehoba 'igwae hemisaediya .
45009009	Weyahina mwalo Yehoba Ebalahamo 'oina 'igwae hemisa , 'igwaeya , “ Cabwa tuta yahesinuwaneya matada 'oina yahilama ma natuu loheyana ya'ebwaego mwaneu Sela 'oinega . ”
45009010	Ta gide wete tubumai Aisake 'iheloheya ma Libeka 'ihaiya , ta natudiyao didiluwaluwa 'i'elagatediya , ta 'abwa 'ina tuta 'ahalaina ma Yehoba Libekaina 'ihegwaeya , 'igwaeya , “ Ceguma natumwaowedi 'uhenatunedi , 'alomau 'abwa tolenugetainaina 'iloinae . ” Eeta bewa Yakobo ma Iso 'oidiyega tasanapu bwaibwainiya 'abehega gwagwamaidiyedi geya 'idi paihowa bwebwe'ana nuwana galana 'oidiyega 'ihesinuwedi , ma hesi 'iboi 'ina gwae hemisa 'oinega . Weyahina Yehoba 'ihesihesinuwa geya tomota 'idi paihowega ma hesi 'iboinamo 'ina nuwatuhuwega .
45009011	
45009012	
45009013	Yehoba gide wete 'ihepwaila 'ina Bukiya 'igwaeya , “ Yakobo yahelauweya madouna , geya Iso . ”
45009014	Cabwa to'aha hede nata tagwaene Yehoba 'ina paihowa bewa gidemusa , galana bo geya ? Geya galana !
45009015	Weyahina Mosese 'ina loina 'oina Yehoba 'igwaeya , “ Ceguma taiya nuwanuwagu yahelauwe nata yahelauwe , ma 'eguma taiya wete ya'atemuyamuyae , nata wete ya'abihete . ”
45009016	Ma bewa 'ihe'itegita 'abehega Yehoba 'ina helau geya 'ida latu daitama tauda 'ida nuwatuhuwao nuwana paihowao 'oidiyega , ma hesiyage tauna tuwa 'ina 'atemuyemuyega .
45009017	Ma bewa wete 'aigeda 'ebe'ita Pelo 'oinega , weyahina mwalo Yehoba 'ina gwae Peloina weyahina , 'igwaeya , “ Cebe loina ya'ebwae pwaigowa 'abehega 'ulo'alehegau , eema 'ane taugu 'igu waiwai 'u'ita , eema 'ane sanigu 'i'edadana bale'u mabwaiyana 'oina . ”
45009018	Eeta , 'eguma Yehoba nuwanuwana taiya 'ihelauwe , nata 'ihelauwe tuwa , ma 'eguma nuwanuwana wete taiya 'i'abihedeba pa'ali , nata tuwa 'ideba pa'ala sehe .
45009019	Nuwana tupwami nuwatuhu bewa weyahina wanuwanuwatuhu 'abehega 'eguma mabwaiyada mumugadaina Yehoba 'ina hesinuwega , to'aha hede weyahina 'ihe'ewegita ?
45009020	Ciyagwao , tauda geya 'ilobwainegita ma Yehoba 'oina tagwae hila , eema 'ebe'ita gide towalata'abi , 'aigeda tuta loheyainaina walata 'i'abidiya , ma 'aigeda walataina 'ihegwaeya to'abiina , 'igwaeya , “ To'aha weyahina geya 'u'abigau gide 'iyaguina ? ”
45009021	Ta 'ana dumwalu hesi beno to'abiina 'iboi 'ina 'abi 'iloinae , 'eguma nuwanuwana bale'u 'aigedaina 'oinega walata 'eluwa 'i'abidi , ma 'aigeda 'ana 'ita 'ausalana , ta 'aigedaina geya . Bewa bwebwe'ana !
45009022	Ta Yehoba wete gidemusa 'ina paihowa 'iboi 'iloinae , weyahina tuta mabwaiyana togala 'oidiya 'ihe'alama'i'ita madouna 'abehega 'idi pui weyahina sahena 'ida hemahemaisedi , ma tuwa geya sida hematamataneya , ma 'inuwatuhuwa 'abehega sowasowana tuwa 'iloinaedi , 'ina gamwasowala ta 'ina waiwai matadiyega si'ita .
45009023	Ma nuwanuwana wete 'ina wasawasaedi mwalo 'i'atububudiya tauda 'ihelauwegita weyahida , 'ihe'itae .
45009024	Coinega boda 'eluwa 'oidiyega 'ibwauwegita , tauma boda Yudiya ma 'omi tomiya ganamuli .
45009025	Gidemusa palopita Hoseya 'ina bukiya 'ihepwaila , 'igwaeya , “ Tomotaiyedi taudi geya 'igu bodao taudi nata yabwauwedima 'igu boda 'oina siluhuma , weyahina mwalo taudi geya 'igu helau 'alona sida miya , ma bewa tuta yahelauwediya .
45009026	Mwalo Yehoba 'ihegwaediya , 'igwaeya , ‘ Comi geya 'igu bodao ’ , nata bewa sibuihila ta sibwauwedi , sigwae , ‘ Taudi Yehoba miyamiya hatayana natunao . ’ ”
45009027	Aiseya gidemusa wete meIsileli weyahidi 'igwaeya , “ Cabwa , susu Isileli sihenatuna yadayada gide namonamowedi hola lasalasa , ma 'iyamo 'oidiyega nata tupwatupwadimo Yehoba 'i'etolemedi .
45009028	Weyahina Yehoba nuwanuwana gogo gabulena mabwaiyana 'iloina mwamwayauwe . ”
45009029	Ma Aiseya wete gide 'ina hepwaila 'igwaeya , “ Yehoba 'iboimo Tohewaiwai , 'oinega 'eguma geya 'eta 'ina boda tupwatupwadi 'i'atemuyamuyaedi , nata mabwaiyada 'ilamanigita , gide 'aneyage Sodoma ma Gomola , mabwaiyadi 'imutudiya . ”
45009030	Bewa 'oinega tasanapu 'abehega taudi tomiya ganamuli geya sitohotoho ma Yehoba 'i'ahwa dumwaluwedi , ma hesi 'idi hemisa tuwa 'oinega 'i'ahwa dumwaluwediya .
45009031	Ma Isileliyedi hesiyage si'ai'aipate ma 'abehega loina 'ana muliya 'oinega Yehoba 'i'ahwa dumwaluwedi , ta si'aipate 'asaya .
45009032	Taudi 'idi nuwatuhu 'abehega 'idi paihowa weyahina Yehoba 'i'ahwa dumwaluwedi , ma geya sihemisa 'oina , eeta beno 'idi pui gidemusa da'ule 'oina sihetupediya .
45009033	Ma Yehoba 'ina Buki 'oina da'ule 'ebe tupaina weyahina 'ihepwaila , 'igwaeya , “ Wa'itayahi bwaibwainigomi , weyahina da'uleina nata Saiyoni 'oina yalagu , ma tomota nata 'oina situpa ma sibe'u , ma 'eguma taiyawedi tauna tuwa da'uleinaina sihemisaeya nata geya'abwa siwe'awe'a . ”
45010001	Ma 'iyagwao , moisa 'igu bodaowedi yanuwanuwa tuhuyahidi madouna togidega ma 'etolema siloba , ee 'oinega tuta mabwaiyana weyahidi ya'ahwa'ahwanoi waiwai Yehoba 'oina .
45010002	Ta yasanapu bwaibwainidiya Yehoba weyahina sihematamatana madouna , ma hesiyage geya 'ana 'eda moisa 'oinega sida tauya .
45010003	Cedaina sihemata hwadiyeya , 'oinega siboidimo 'idi nuwatuhu simuliyediya ma 'abehega 'oidiyega Yehoba 'i'ahwa dumwaluwedi , ta si'aipate 'asaya , weyahina Yehoba 'ina nuwatuhuina 'adi 'ahwadumwalu weyahina geya sihemise .
45010004	Ma Keliso 'ina paihowega Mosese 'ina loina 'oidega 'igumwala , eeta bewa tutaina tauna 'ina loina 'ihegaineya ma 'eguma taiya Kelisoina 'ihemisae , nata Yehoba 'i'ahwa dumwaluwe .
45010005	Bewa gide Mosese 'igwae 'esa 'ada 'ahwadumwalu weyahina ma 'ilelediya , 'igwaeya , “ Ceguma taiya loina mabwaiyana 'imuliyedi , nata yawasi bwebwe'ana 'iloba , bewa tutaina ma wete tuta 'inaonaoma 'oidiya . ”
45010006	Ma bewa tutaina tauda 'ida hemisa 'abehega Yehoba tauna 'i'abi 'ehaugita , ma tauna weyahina Yehoba 'ina Buki 'oina 'ihepwaila , 'igwaeya , “ Geya sowana 'eta taiya 'oimiyega 'inuwatuhu ma 'igwae , ‘ Taiya nata 'ihane Galewa ? ’ ” Bewa gwaeina 'ana sanapu 'abehega , “ Taiya nata Keliso 'itoeyama . ”
45010007	“ Ta wete geya sowana 'eta 'oimiyega 'igwae , ‘ Taiya nata 'idobi bale'u dudunina ? ’ ” Gwae bewa 'ana sanapu 'abehega “ Taiya nata Keliso 'amasega 'i'abihetoholo hileyama ? ”
45010008	Ma he'ita moisa Yehoba 'ina Buki 'oina bewa gide , “ Gwaeina deimiya tuwa 'imiyamiya beno 'ahwamiya ma wete 'atemiya . ” Gwaeinaina beno hemisa weyahina 'alologuguyae 'oimiya ,
45010009	ma 'abehega Yehoba 'i'etolemegita 'eguma 'ahwadega tatagwatagwala ma tagwae , “ Yesu 'owa 'igu Bada ” , ma 'atedega tahemisae 'abehega Yehoba Yesu 'i'abihe toholohileya 'amasega .
45010010	Weyahina 'atedega tahemiseya eeta Yehoba 'i'ahwa dumwaluwegita . Ta wete tahetohepwaila weyahina , ma 'i'etolemegita .
45010011	Gide Yehoba 'ina Bukiya 'ihepwaila , 'igwaeya , “ Ceguma taiyawedi sihemisa , nata geya'abwa siwe'awe'a . ”
45010012	Ta geya 'eta wataha 'omi tomiya ganamuli ma tauma meYudiya gamwagamwanida , weyahina mabwaiyada tauna 'ida Bada , 'oinega 'eguma ta'ahwanoi 'oina , nata 'ihelau bwaibwainigita .
45010013	Weyahina 'eguma taiya Badaina 'oina 'i'ahwanoi , nata 'etolihasa 'iloba .
45010014	Moisa , tomota geya sowasowahina ma 'etolihasa weyahina si'ahwanoi 'oina , 'eguma geya sihemisae . Geya sihemisae weyahina geya Badaina sanina sihesagohe . Ma geya sihesagohe weyahina geya 'idi tologuguyamo .
45010015	Ta 'eguma Bada tologuguya 'ihewasaedi sitauya 'oidiya , nata Yesu wasana sihesagohe ma sihemisae , eema 'eguma saninega si'ahwanoi nata 'i'abihetedi , weyahina Yehoba 'ina Buki 'oina gide wete 'ihepwaila pwaiya , 'igwaeya , “ Tologuguyaowedi taudi tetela bwebwe'ana si'eweyama weyahidi tayaliyaya . ”
45010016	Ma tupwadi geya sihemisa , weyahina Aiseya 'ihepwaila pwaiya weyahidi , 'igwaeya , “ Bada yo , 'ino gwaeina weyahina geya si'ahwa moisaegau . ”
45010017	Eeta 'eguma Keliso weyahina taloguguya , nata hisahisadimo sihesagoha ma sihemisa .
45010018	Ma togidega meYudiyaedi 'ina gwaeina sihesagoheya , bo geya ? Cehe sihesagoheya , ta Yehoba 'ina Buki 'oina 'ihepwaila pwaiya , 'igwaeya , “ Cidi loguguyaina 'asa mabwaiyadi sihesagoheya , weyahina gogo gabulena mabwaiyana 'oidiya 'i'edadana . ”
45010019	Ta gwae bewama togidega weyahina meIsileli sinuwa sabwalena , bo geya ? Cehe , sinuwa sabwalena , weyahina Yehoba mwalo Mosese 'oina 'ihepwaila 'igwaeya , “ Comi meIsileli nata 'igu paihowega hali tomota matahwadi wahe'ipi'ipiyedi , ma nata wete wagamwasowaledi weyahina 'abehega taudi geya 'igu bodao moisa . ”
45010020	Ma Aiseya Yehoba 'ina gwaeina wete 'igwae waiwaiya , 'igwaeya , “ Tomotaiyedi taudi geya si'ebesegau , nuwana sihesilalegau , 'oidiya yalatuwa , ma ba'idagwao 'ahe'iya'iyaguwa . ”
45010021	Ma 'ina gwae wete pa'alina meIsileli weyahidi 'igwaeya , “ Tuta mabwaiyana yabwaubwauwedi eema 'abehega sitauyama 'oiguwa , ma hesi si'ita'ita guipailegau , weyahina taudi tuwa mumugadi gide , toheguipaila . ”
45011001	Ta bewa 'igu hesilala , togidega Yehoba 'ina boda meIsileli 'iguipailediya , bo geya ? Geya ! Weyahina taugu 'aigeda gwama Isileli , susu Beniyamina 'oinega , ma 'ima susu madouna 'ima babadega , sanina Ebalahamo .
45011002	Coinega yasanapuya 'abehega tauma Yehoba 'ina tomotaiyao , mwalo hene 'ihesinuwanemaiya ma 'abehega 'ina bodao , ee 'oinega nata geya 'ilolososomanemai . Ma mwalo heneyage , Ilaitiya meIsileli 'ilomugiyediya Yehoba 'oina , ta 'ina Bukiya 'ileleya , 'igwaeya ,
45011003	“ Bada yo , 'ino palopitao mabwaiyadi silohe'amasidiya , ma 'ino pwaoli bwasaina si'abihegaleya , ma yaboigumo yatupwa , ma nuwanuwadi bewa tuta wete silohe'amasigau . ”
45011004	Ma Yehoba Ilaitiya 'ihegwaeya , “ Geya 'abehega 'uboimo 'umiyamiya , beno wete 'igu bodao site sebeni tausani simiyamiya , taudi Ba'ala 'oinega yahahegagaledi , eeta geya 'oina sida tuluha . ”
45011005	Bewa sauga wete gide Yehoba 'ina bodao meYudiya , 'ai'aigedamamo 'ihesinuwemaiya 'ina helauwega , eeta tauma bewa 'atupwa 'amiyamiya .
45011006	Cetolihasaina 'alobeya , geya 'abehega 'ima paihowa 'oidiyega ma hesi Yehoba 'ina helau 'oinega , weyahina 'eguma helau ma'ana maisa , beno geya helau moisa .
45011007	Bewa lamuna 'oinega meIsileli mabwaiyadi 'etolihasaina si'ebesa 'asaeya , ma tauma tupwatupwamamo hesiyage Yehoba 'ina bodao hesihesinuwama 'etolihasaina 'alobeya , weyahina meIsileliyedi mabwaiyadi deba pa'apa'alidi eeta geya siloba .
45011008	Ma Yehoba 'ina Buki wete gide 'ihepwaila 'esa , 'igwaeya , “ Nugeta hene 'ana siga nige bewa Yehoba 'idi nuwatuhu 'i'e'abi buidiya , ta matadi 'igihegibudiya , ma tenadi 'igihetuidiya . ”
45011009	Ma Debida wete gide 'ina hepwaila 'igwaeya , “ Sawasawahina 'idi guyai 'oidiyega 'adi loina siloba , ma gide si'wa 'oidiyega sisi'wediya , ma wete gide sa'e 'oidiya sibe'uwa .
45011010	Ta 'ilobwainediya tuwa simata gibugibu , ma 'ane geya sowana to'aha si'ita'ita , ma wete tuta mabwaiyana 'adi 'aha'ahala mwauna 'oidiyega tuluhadi silotayohu hataya . ”
45011011	Taudi Yudiyaedi situpa eeta togidega 'adi loina ? Cabehega nage sibe'u hataya ma nata geya wete sitohotoholo hila , bo ? Nata geya ! Cabwa sitoholo hila ! Ma hesiyage wanuwatuhuyahi 'abehega taudi sipuiya , eeta 'omi tomiya ganamuli 'etolema walobeya , ma meIsileliyedi nata sihe'ipi'ipiyegomi .
45011012	Ta moisa , 'omi geya meYudiya 'etolemanaina walobeya , weyahina meYudiyaedi si'elobe'uwa , ma 'eguma sitoholo hilama beno 'ebe yaliyaya madouna mabwaiyada 'oida .
45011013	Cigu hegwaegwae bewa 'omi tomiya ganamuli weyahimi . Taugu Yesu Keliso 'ana tohepwaila mabwaiyami 'oimiya , eeta 'igu paihowaina weyahina yagwae hane ,
45011014	ma 'omi tomiya ganamuli nata taudi meYudiya sihe'ipi'ipiyegomi , ma 'ane 'idi he'ipi'ipiina weyahina nuwadi sibuidi ma 'etolema siloba Yehoba 'oinega .
45011015	Ma Yehoba meYudiya 'iguipailediya ma 'abehega 'omi tomiya ganamuli 'i'ahwa 'iya'iyaguwegomi , eeta tolahisa 'eguma meYudiyaedi si'auta hilama , beno 'ausala hedade , ma 'ana 'ita nata gide 'abwa taudi 'amasega sitoholo hila .
45011016	Ma tubudiuina Ebalahamo moisa Yehoba 'ina loheya , eeta taudi wetenuge Yehoba 'ina tomotaiyao . Eema 'ebe'ita 'aigeda bewa ya'ebwaegomi . Ceguma 'wateya ma'ehauna wa'ita ma 'ausalana , beno wasanapu pwaiya 'abehega 'e'etahi nata bwebwe'ana . Gide wete 'eguma 'aiwe 'eta lamuna wa'ita ma 'ausalana , beno wete wasanapu pwaiya 'abehega lahalahanaowedi bwebwe'adi .
45011017	Eeta taudi meYudiya gide tuwa Yehoba 'ina 'aiwe lahanao tupwadi silotalasa , ta 'omi 'oimiyega 'ihemiyalaenediya , weyahina 'omi hali 'aiwe lahanao ma 'ihesinuwegomiya , ta 'ina 'aiweina 'oina 'ilagu hepa'igomiya , ma 'ina 'aiweina 'oinega 'ana we'ahega wanumanuma , beno Yehoba 'ina helau walobeya .
45011018	Ma hesiyage 'ina helauina sahena weyahina wagwaegwae hanehane , weyahina laha geya sowasowahina lamu 'iloinae , ma lamu hesiyage sawasawahina laha 'iloinaedi .
45011019	Weyahina 'eguma wanuwahane , ma wagwae , “ Yehoba 'ina 'aiwe lahanao 'ilasa pwaidiya , eema tauma 'oimega 'ihemiyalaediya . ”
45011020	Beno moisa . Ma hesiyage wanuwatuhuyahi beno lagalagaedi 'ilasediya weyahina geya sida hemisa , ma 'omi 'imi hemisega yawasimi bwebwe'ana walobeya . Eeta 'ami lobwaina Yehoba wamataute ma sahena wanuwanuwa hanehane .
45011021	Nata gide lahalahaedi 'ane Yehoba 'ina 'aiwe moisa 'oinega 'ilasalasa yahulediya , 'i'ewahiladi ma 'ihemiyalaenegomi , ma 'omi 'i'ewa yahulegomi .
45011022	He'ita bewama ta'iteya Yehoba 'ina helau ta 'ina loina pa'ala , weyahina tobe'u 'oidiya 'ina loina pa'alina 'ilagulagu , ma hesi 'omi 'ihelauwegomiya , ma 'eguma 'ina helauina walogwahate , 'omi wete 'ilasa yahulegomi .
45011023	Ta 'eguma meYudiyaedi sinuwabui ma sihemisa hila , nata wete Yehoba 'oina 'ilaguhepa'i hiladi , weyahina Yehoba sowasowahina ma gide 'ipaihowa 'esa .
45011024	Ma 'omi geya meYudiya wanuwatuhuyahi 'abehega mwalo 'omi hali 'aiwe lahanao , ta geya Yehoba 'ina 'aiwe 'oina wada miya , ma 'ina paihowa 'ebe henuwanainaida madouna 'oimiya 'ipaihoweya , weyahina 'ina 'aiwe 'oina 'itubwegomiya , ma meYudiyaedi taudi Yehoba 'ina 'aiwe lahanao moisa sawasawahina wete 'ilagu hepa'ihiladi 'ina 'aiweina 'oina .
45011025	Ciyagwao , nuwanuwagu ginaula 'aigeda dahwadahwaina meIsileli weyahidi yahepwaile 'oimiya ma 'ane sahena wanuwanuwa hanehane , ma ginaula bewa wasanapu 'abehega nata meIsileliyedi sidebapa'ala 'ana siga 'omi tomiya ganamuli hesihesinuwami mabwaiyami 'abihetena wa'ewa .
45011026	Ma 'ane meIsileli mabwaiyadi 'abihetena 'abwa siloba . Weyahina Yehoba 'ina buki 'oina 'ihepwaila , 'igwaeya , “ To'abihetenaina , gwama Saiyoni , 'abwa 'ilatuma , ma susu Yakobo 'idi puiyedi 'i'ewayahuledi .
45011027	Ma tutaina 'eguma 'idi puiyedi ya'ewayahuledi , nata gwae hemisa 'ausalana ya'ebwaedi . ”
45011028	Ma bewa tutaina moisa meYudiyaedi Yehoba silolo'alehe , weyahina tetela bwebwe'ana siguipaileya , 'oinega 'omi tomiya ganamuli 'abihetena wa'eweya , ma hesiyage wanuwatuyahi 'abehega meYudiyaedi Yehoba 'ihelauwediya , weyahina mwalona tubudiyaowedi Yehoba 'ihesinuwediya 'ina bodao .
45011029	Ma geya sawasawahina Yehobaina mumugana , ma 'ina hesinuwa , nuwana 'ina helau , 'oidiyega 'ibui .
45011030	Ma 'omi geya meYudiya hesiyage mwalo geya Yehoba wada muliyeya , ma bewa tutaina Yehoba 'ina 'atemuyamuya walobeya , weyahina meYudiyaedi Yehoba siguipaileya .
45011031	Wete gide taudi 'abwa Yehoba 'ina 'atemuyamuya siloba , gide 'omi tuta bewa walobeya .
45011032	Eema tologuipaila mabwaiyada bewa gide Yehoba 'imumuga 'esegita ma 'abehega 'ina 'atemuyamuya 'ihe'itegita .
45011033	Ma moisa , Yehoba 'ina loina ta 'ina sanapuwao sihemadou hedada , ta geya 'eta wete taiya 'oidega sawasawahina Yehoba 'i'epatei ma 'ina nuwatuhuwao ta 'ina paihowao 'isanapudi , nata tahiya'asae .
45011034	Cina sanapuina 'imadou hedada , ta geya sawasawahida tahututao ma 'abehega 'eta to'aha nata 'oina tahe'ita ,
45011035	nuwana 'eta to'aha weyahina 'ana haga talagu ma 'ihemaisa 'oida .
45011036	Weyahina tauna ginaula mabwaiyana 'adi topaihowa , ma tauna wete 'ina waiwaiyega 'iboi weyahina 'ipaihowediya . Eeta Yehobaina tauna tahepwatu hatae . Emeni .
45012001	Tasigwao , wanuwatuhuyahi 'abehega Yehoba 'ina 'atemuyamuya 'oida 'imadou hedada , ee 'oinega bewa 'igu loguguya 'oimiya , tuta bewa mayawasimi wamiyamiya wapwaoliyegomi Yehoba 'oina , weyahina Yehoba nuwanuwana wahimi mabwaiyadi watagwaledi 'ina paihowa 'oina . Bewa gide paihowa 'esaina beno tapwalolo moisa 'ina 'eda Yehoba matana .
45012002	Sahena bale'u mumugana 'oina watagwa tagwalegomi , ma hesi wahimi mabwaiyana watagwaledi Yehoba 'oina . Coinega 'imi nuwatuhuwao Yehoba 'i'abi hehauhaudi , ma 'ina nuwatuhu bwebwe'adi ta yaliyaliyayadi ma dumwadumwaludi wasanapudi .
45012003	Camo'isamo tuwa Yehoba 'oinega 'atemuyamuya yalobeya , ma sawasawahigu wete yaloguguya 'oimiya eema sahena wanuwanuwa hane , ma hesi ma'imi sanapu wanuwatuhu bwaibwaina , weyahina Yehoba 'ina heguheguyai 'oida 'ida hemisa talobediya ,
45012004	eeta wahidaina 'aigeda tuwa , ma yahudi 'idi paihowa hagana ma hagana .
45012005	Tauda gidemusa Yesu Keliso yahunao , ma 'aigeda 'aigeda 'ida paihowao hagana ma hagana , ma hesiyage mabwaiyada Keliso 'oina taheboda 'aigeda ma tahe'abi 'abihetena .
45012006	Tauda 'aigeda 'aigeda sanapu ma waiwai Yehoba 'iheguyaigita , eeta tupwadi 'adi heguheguyai hagana 'iyadiyao 'oidiyega . Weyahina 'eguma taiya ma'ina hemisa , ma Yehoba 'ina nuwatuhu 'igwaehapwese , beno tuwa 'ana lobwaina ma gidemusa 'ipaihowa 'ese .
45012007	Ma 'eguma taiya 'abihetena 'isanapuya , nata 'iyanao 'i'abihetedi . Ma 'eguma taiya he'ita 'isanapuya , 'ihe'ita tuwa .
45012008	Eema 'eguma taiya tuta baibaiwana 'iyanao 'i'abi'abi hewaiwaiyedi , ee 'ipaihowa gidemusa . Ma taiya wete tuta baibaiwana 'i'ehe'ehele , beno ma'ina 'atetagwala 'i'ehele . Ma 'eguma taiya 'ihetohanugeta , 'ida paihowa bwaibwaina . Ma 'eguma taiya ma'ina 'atemuyamuya , ee 'iyanao 'i'abi'abihetedi ma'ina yaliyaya .
45012009	Wahelau moisa . Pui waguipaile , ma mumuga bwebwe'ana hesiyage wa'abiyahi .
45012010	Ciyamiyao wahelau bwaibwainidi , ma wete wahe'asisiyanedi ,
45012011	ma Yehoba 'ina paihowa 'oina sahena walologuipaila , ma hesi ma'imi 'atetagwala wapaihowa .
45012012	Ma wanuwatuhuyahi 'abehega tuta 'inaonaoma Yehoba 'ina 'abihetena 'ilatuma , ma weyahina wayaliyaya , 'oinega 'imi miyamwau 'oidiyega wa'ahwa'ahwanoi Yehoba 'oina , ma'imi 'alama'i'ita .
45012013	Ma 'eguma tasimiyao 'eta to'aha mwau 'ilatu 'oidiya , beno 'imi tobwatobwega wa'abihetedi , ma wete wabwauwedi 'imi hada .
45012014	Ma 'eguma taiyawedi siguipailegomi geya sowana waheheliyedi , ma hesi wagwae helau 'oidiya .
45012015	Ma 'eguma toyaliyaya wa'itadi , mahetemiyao wayaliyaya . Wete gide 'eguma tohedoudou wa'itadi , mahetemiyao wahedoudou ,
45012016	eema 'ane waboi wahelau hilegomi . Ma sahena wanuwanuwa hanehane , nuwana watohotoho ma wahetoloina , ma hesi taudi geya sanidimo wa'ahwa 'iya'iyaguwedi .
45012017	Ma 'eguma taiyawedi silo'alehegomi , sahena mumuga galana 'oinega wahehemaisedi , ma hesi wahemaisedi mumugaedi gide tomotai mabwaiyadi si'ahwa'ahwa bwebwe'ane 'oidiyega .
45012018	Eema wete watoho waiwai ma mumuga bwebwe'ana 'oinega tomota mabwaiyadi mahetemiyao wamiya daumwala .
45012019	Ma sahena wahehetoloina togala 'oidiya ma 'abehega 'idi pui wahemaisedi , weyahina bewa ginaulaedi Yehoba tauna 'ana toloinaina , ta Yehoba 'ina buki 'oina gide 'ihepwaila 'esa , 'igwaeya , “ ‘ Tomotai 'idi pui weyahina yaboigumo 'abwa yaloinae . ’ Yehoba 'ina gwae gide . ”
45012020	Ma 'eguma 'ami 'alehao sigomale 'e'ahai wa'ebwaedi , bo 'eguma tani'odi 'iyahala we'aha wa'ebwaedi , eema 'ane 'idi puiyedi weyahidi sideba mwadina ma sinuwabui .
45012021	Eeta sahena pui watagwatagwale ma 'oimiya 'ihewaiwai , ma 'omi hesiyage wahewaiwai sine mumuga bwebwe'ana 'oinega .
45013001	Mabwaiyada 'ilobwainegita ma 'ada toloinao tahe'asisiyanedi , weyahina 'idi paihowaina Yehoba 'i'ebwaediya . Ma 'eguma 'idi paihowaina geya Yehoba 'oinega , geya sawasawahidi sihetoloina 'oida .
45013002	Eeta 'eguma taiya toloinaedi 'isinalidiya beno Yehoba 'ina paihowa 'isinaliya , eeta 'abwa maisa galana 'iloba Yehoba 'oinega .
45013003	Ta toloinaedi 'idi paihowa geya 'abehega tobwebwe'adi si'ehematautedi , ma topui hesiyage si'ehematautedi 'idi puiyao weyahidi . Ta 'eguma geya nuwami toloinaedi wamatautedi , mumugami hedeyage sidumwalu , eema 'ane si'ahwa bwebwe'anegomi .
45013004	Weyahina taudi Yehoba 'ina topaihowao ma 'ane si'abihetegomi . Ma 'eguma mumugami galana , nata wa'ateyoho , weyahina taudi toloinao 'abwa siloinegomi . Weyahina Yehoba loina 'i'ebwaediya ma topui siloinaedi .
45013005	Eeta 'ilobwaineya ma toloinao tahe'asisiyanedi , tabu ta loina taloba , beno 'eguma mumuga bwebwe'ana nuwanuwada .
45013006	Sawasawahina wete 'ida takesi ta'ebwaedi , weyahina taudi Yehoba 'ihesinuwediya ta 'ina paihowa sipaipaihowa .
45013007	Coinega takesi 'adi tuta 'ewa 'oina ma'ida tagwala tatakesi , ma weteyage toloinao ma babada tahe'asisiyanedi ma weyahidi tayaliyaya .
45013008	Cami buki wahemaisa hegumwalidi , eema 'ane buki 'aigeda tuwa weyahina wanuwanuwatuhu beno helau , tauna geya sawasawahida tahemaisa hegumwali , weyahina 'eguma 'iyadao tahelauwedi beno loina mabwaiyadi tapaihowediya ,
45013009	loinaedi 'ane gide sigwaeya , sahena logwali , sahena lohe'amasa , sahena yagaha , sahena matalolo , eema tupwadi wete . Ma loinaedi 'adi bwagila , bewa gide 'igwaeya , “ Ciyamwao 'uhelauwedi gide 'uboi 'uhehelauwego . ”
45013010	Ceguma loina bewa 'upaihowa , 'ana gwae gide beno Mosese 'ina loinao mabwaiyadi 'upaipaihowadi , weyahina 'eguma taiya 'atena helau 'imiyamiya , nata geya sowana 'iyanao 'idi miya 'i'abihegala .
45013011	Ee 'oinega bewa tutaina sawasawahina tuwa 'eguma gide wapaihowa 'esa , weyahina 'ida tuta 'i'iunamo ma 'igumwala . Yesu bo'i wahemiseya , ee 'oinega sahena wa'eno'eno ma hesi wa'o'oyatola , weyahina 'ida tuta 'i'iunamo ma 'ada To'abiheteina 'ilatuma .
45013012	Ta moisa tuwa 'i'iunamo gona 'i'adale , eema 'ane nihuwana 'ana paihowa ta'ebesine , ma ta'atububugita sabwelo 'ana paihowa weyahina .
45013013	Coinega ta'ita yahigita ma sahena we'aha waiwaina tanumanuma ma taheyauyaule , sahena wete talologwali , ma sahena wete tahe'ahwa panapanawa , nuwana tahe'upwa besobeso .
45013014	Sahena bale'u mumugana weyahina tanuwanuwatuhu , ma hesiyage 'ida Bada Yesu Keliso mumuganega tatauya .
45014001	Tupwadi tomota 'idi hemisa we'ana , sawasawahina tatagwala ma 'ida boda 'oina siluhuma ma tahe'iya'iyagu , ma hesi sahena mahetedao tahe'ohe'ohe .
45014002	He'ohe'oheina gide 'eguma tupwami wagwae , “ Ce'ahai mabwaiyadi sawasawahina ta'aidi . ” Ma tupwami 'imi hemisa we'awe'ana wagwae , “ Cuibai ta'etala he'asisiye , sahena ta'ai'ai . ”
45014003	Sahena taudi to'e'uibai sisinasinala to'etala he'asisiyedi 'oidiya , eema to'etala he'asisiyedi wete , sahena to'e'uibaiyedi si'ahwa'ahwa galagalaedi , weyahina Yehoba 'ihesinuwediya 'abehega tauna natunao ,
45014004	ma wete tauna 'ina topaihowao , eeta tauna tuwa 'adi to'itayahina , ma 'owa geya . Coinega 'eguma 'i'ahwa bwebwe'anedi bo 'i'ahwa galagalaedi 'iboi 'ina 'ebeloina , weyahina tauna sawasawahina 'i'abihe waiwaiyedi ma geya sowana siwe'awe'a .
45014005	Tupwadi tomotai 'idi nuwatuhu wete gide 'abehega sabwelo tupwadi ma'adi he'asisi madouna , ma 'iyadiyao tupwadi 'idi nuwatuhu 'abehega sabwelowedi mabwaiyadi tuwa mahemahetena . Ceguma nuwatuhu bewa gide talobeya , 'ilobwaineya ma 'aigeda 'aigeda taunamo 'eguma to'aha 'eta 'isanapuya 'abehega bwebwe'ana , beno 'imuliye tuwa .
45014006	Ma 'eguma 'eta taiya sabwelo tupwadi 'ihe'asisiyanedi , tauna 'ipaipaihowa gidemusa Yehoba weyahina . Wete gide 'eguma 'eta taiya 'e'ahai mabwaiyana 'i'ai'ai besobeso , tauna 'iboi 'ina nuwatuhu beno 'abehega 'ina 'aiyega Yehoba 'ihe'asisiye , eema 'e'ahaiyedi weyahidi 'iloloyauwedo Yehoba 'oina . Wete gide 'eguma 'eta taiya 'e'ahai tupwadi 'i'etala he'asisiyanedi , tauna 'iboi 'ina nuwatuhu ma 'abehega Yehoba 'ida he'asisiye , ma weyahina 'iloyauwedo 'oina .
45014007	Ma geya 'eta taiya 'oidega sawasawahina ma 'iboi 'iloinae yawasina bo nuwana 'ina 'amasa weyahina .
45014008	Ma 'ida Badaina hesiyage tauna yawasida mabwaiyana ma 'ida 'amasa 'iloiloinaedi , weyahina tauda 'ina bodao .
45014009	Bewa weyahina Keliso 'i'amasa ma 'itoholohila , ta 'abehega to'amasaedi ma tauda mayawasida mabwaiyada 'oida 'ihetoloina .
45014010	Coinega wanuwatuhuyahi ma sahena wagwaegwae hesinuwa bo tasimiyao walolomugiyedi , weyahina tuta 'inaonaoma 'abwa mabwaiyada Yehoba matana tatoholo ma 'iloinaegita ,
45014011	gide Yehoba 'ina Bukiya 'ihepwaila , “ Yehoba 'igwaeya : Taugu miyamiya hatayagu , eeta 'abwa tomota mabwaiyadi si'etuluha 'oiguwa , ma si'ahwa Badaegau . ”
45014012	Eema 'aigeda 'aigeda nata taboi mumugada tahepwailedi Yehoba 'oina .
45014013	Coinega sahena 'iyadao ta'ahwa'ahwa galagalaedi , ma hesiyage taboi mumugada ma 'ida paihowa ta'itayahi , ma 'ane gesowana 'iyadai 'aigeda ta'abi'abi hewe'a 'ina 'etala he'asisi weyahina .
45014014	Cida Badaina Yesu nuwagu 'i'abi hemaedaneya moisa , ta yasanapuya 'abehega geya 'eta 'e'ahai 'eto'etobodana , ma 'eguma 'eta loheya 'ina nuwatuhu 'abehega 'e'ahai tupwadi 'eto'etobodadi , beno 'etobodaina tauna tuwa 'iboi weyahina .
45014015	Bo nuwana 'eguma tupwadi 'iyadao sigwaeya 'abehega 'uibai tupwadi he'ahe'asisidi , ma 'eguma 'u'ai nata tomotaedi sinuwagala . Beno geya helau 'ana 'eda . Ma 'unuwatuhuyahi hesiyage 'abehega tomotaedi weyahidi Keliso 'i'amasa , ee 'oinega sahena ginaulaedi he'ahe'asisinidi matadiya 'u'ai'ai , nata gide 'u'abi hewe'adi .
45014016	Ta 'owa 'oiuwa 'e'ahainaina bwebwe'ana , ma hali tomota 'oidiya galana , eeta 'eguma si'itago 'u'ai'ai nata si'ahwa yaliyego .
45014017	Ma hesi wanuwatuhuyahi beno Yehoba 'ina 'ebeloina geya 'e'ahai nuwana we'aha weyahidi , ma hesi mumuga bwebwe'ana , ma nuwadaumwala ma yaliyaya , beno Yaluyaluwa Tabuna 'oinega .
45014018	Ta 'eguma mumugaedi 'oidiyega Keliso 'ina paihowa tapaipaihowa nata Yehoba weyahida 'iyaliyaya , ma tomota weteyage si'ahwa bwebwe'anegita .
45014019	Eeta tatoho ma tamiya daumwala eema 'ane tahe'abi 'abihetena mahetedao .
45014020	Sahena 'e'ahai 'oinega Yehoba 'ina paihowa wa'abi'abi hegala , weyahina 'e'ahai mabwaiyana 'ausalana , ma 'eguma 'eta 'e'ahai 'oinega 'iyadaina tagihegala , 'e'ahainaina sahena ta'ai'ai hila .
45014021	Coinega bewa tutaina 'ilobwainegita ma ginaulaedi 'iyadaowedi sihehe'asisiyanediya , beno 'uibai bo nuwana bwasi waiwaina , sahena ta'abi'abi tohodi , 'amuge 'iyadaowedi tagihegaladi .
45014022	Ta moisa 'imi paihowaedi wahemisediya 'abehega 'ausaladi Yehoba matana , ma 'aigeda tuwa , 'eguma sahena 'iyamiyao wagihegihe galadi beno 'ebe yaliyaya 'oimiya .
45014023	Ma 'eguma ma'ida henuwanaluwa 'e'ahaiyedi ta'aidi , beno tapuiya Yehoba matana , weyahina geya tahemisa . Eeta tasanapu pwaiya 'abehega 'eguma to'aha 'eta tapaihowa ma geya tahemisa , beno pui .
45015001	Taiyawedi tauda 'ida hemisa waiwaina sawasawahina ma 'iyadao taudi 'idi hemisa we'awe'ana ta'abihetedi . Gesowana taboidamo weyahida tanuwanuwatuhu .
45015002	Eeta 'aigeda 'aigeda sawasawahina 'iyadao ta'abihetedi ma 'ane 'idi hemisa 'ihewaiwai .
45015003	Weyahina Keliso wete gide geya 'iboinamo weyahina 'inuwatuhu , ma hesi 'ana mwauwedi Yehoba 'ina Buki 'oina 'ihepwailediya 'igwaeya , “ Tomotaiyedi si'ahwa'ahwa galegalegowa , beno taugu 'oiguwa gwaeina si'ina'inana . ”
45015004	Ma wete 'ebe'itao baibaiwadi Yehoba 'ina Buki 'oina 'ihepwailediya Yehoba 'ina 'abihetenaedi weyahidi , 'eguma 'ebe'itaedi tahemisaedi , ta'alama'i'itana ma'ida nuwatuhuyahina 'ane 'etolema 'abwa ta'ewa .
45015005	Coinega tanuwatuhuyahi 'abehega Yehoba 'iboi to'alama'i'ita ma to'abihepa'ala , 'oinega tauna sawasawahina 'i'abihe pa'aligita , ma 'ida nuwatuhu talo'aigede gide Yesu Keliso 'ina nuwatuhu .
45015006	Eema 'ane mabwaiyada nuwatuhu 'aigeda 'oinega Yehoba tahepwatuwe , tauna 'ida Yehoba ma wete 'ida Bada Yesu Keliso Tamana .
45015007	Coinega 'iyamiyao wabwauwedi 'imi he'iya'iyagu 'oidiya , gide Yesu Keliso tauda 'i'ahwa 'iya'iyaguwegita , ma 'ane Yehoba 'ana hepwatu 'ihemadou .
45015008	Ma wanuwatuhuyahi 'abehega Keliso wete meYudiya 'oidiya 'ihetopaihowa , 'abehega Yehoba 'ina gwae hemisaedi babada nugenugetadi 'oidiya 'igwaeneya , 'adi moisa 'ida latu ,
45015009	ma wete 'abehega taudi geya meYudiya gogo mabwaiyana 'oidiya simiyamiya , Yehoba sihepwatuwe 'ina 'atemuyamuya 'oidiya weyahina . Weyahina Yehoba 'ina Buki 'oina 'aigeda lele 'imiyamiya , 'igwaeya , “ Bewa lamuna 'oinega tomiya ganamuli mahetegwao nata 'ahepwatuwego , ma wete Saniu weyahina ma'ima hepwatu 'awaliwali 'oiuwa . ”
45015010	Ma wete 'ina gwae 'aigeda 'igwaeneya , “ Comi tomiya ganamuli Yehoba 'ina tomotaiyao mahetemiyao 'abwa wayaliyaya . ”
45015011	Ma wete 'igwae hila , 'igwaeya , “ Comi geya meYudiya , Badaina wahepwatuwe , ma wete mabwaiyami wa'ahwa bwebwe'ane . ”
45015012	Wete gide Aiseya 'ina Buki 'oina 'igwaeya , “ Ci'iunamo Desi 'ina bodao 'oinega loheya 'aigeda 'itauyama , ma gogo mabwaiyana 'iloinaedi , ma taudi tomiya ganamuliyedi nata sihemisa 'abehega tauna 'adi To'abihetena . ”
45015013	Ta Yehoba 'iboinamo ma'ana hemisa , weyahina 'iboi tuwa 'oinega lema bwebwe'adi talobaloba , 'oinega nuwanuwagu ma ma'imi yaliyaya wahemisa eema 'ane 'imi miyamiya sibwebwe'ana , ma wete Yehoba Yaluyaluwanega 'i'abihe waiwaiyegomi , ma 'imi hemisaina 'ihemadou bwaibwaina .
45015014	Ciyagwao , yasanapu bwaibwainigomiya 'omi tomota bwebwe'ami ma sanasanapumi , sawasawahimi wete 'iyamiyao 'oidiya 'eda'eda bwebwe'ana wahe'ita .
45015015	Ma 'imi leta bewa ma'igu 'atepatu ya'etoladiyawa ma 'ane tupwadi ginaula wanuwatuhu yahidi , weyahina 'igu paihowaina Yehoba 'i'ebwaegauwa ,
45015016	ta 'abehega Yesu Keliso weyahina yahetohalewasa 'omi tomiya ganamuli 'oimiya . Cigu paihowa Yehoba 'oina gide pwaoli , ma 'oinega Yesu wasana wahesagohe , 'abwa muliyetega ya'ebwayaegomi Yehoba 'oina , weyahina Yaluyaluwa Tabuna 'ideuligomiya , ta weyahimi Yehoba 'iyaliyaya madouna .
45015017	Ta moisa ma'igu yaliyaya Yehoba 'ina paihowa yapaipaihowa weyahina Yesu Keliso mahetegu 'apaipaihowa .
45015018	Coinega taugu yaboigumo 'igu paihowa weyahidi tuta bewa yahehepwailedi 'oimiya , ta geya hali tomota 'idi paihowa weyahidi . Ma yahepwaila dumwalu 'oimiya , beno 'igu loguguya tomiya ganamuli sihesagohediya eeta sihematamatanaediya , weyahina Yesu Keliso 'ina waiwai 'oiguwa 'imiyamiya .
45015019	Ma wete 'igu paihowaedi waiwaidi ma 'ebenuwa henainaida si'itediya , weyahina Yehoba Yaluyaluwana 'ina waiwaiyega Keliso wasana yaloguguya sakowasiyeya Yelusalemega ta 'ana siga Ililikomi .
45015020	Nuwanuwagu tupwa 'ehaudimo 'oidiya yaloguguya nugeta , 'asaedi taudi geya Keliso wasana sihesagohe , weyahina geya nuwagu hali tologuguyao 'idi paihowa yaloheposeyane .
45015021	Yehoba gide 'ina Bukiya 'ihepwaila 'esa , 'igwaeya , “ Taiyawedi To'abihetenaina tetelina geya sihesagohe , ee 'abwa sihesagohe ma sisanapu . ”
45015022	Bewa lamuna 'oinega geya yada habo'enegomiya . Ma moisa bolime baibaiwa hedade 'oidiya nuwanuwagu ma yahabo'enegomi , ma hesi geya sawasawahigu . Ma 'asa bewa 'oina 'igu paihowao yalosalohiya ,
45015023	
45015024	ee 'oinega bewa tutaina nuwana yabo'ene nugetegomi ma tupwana tayaliyaya toyawa , ee 'abwa wahegelugau ma yatauya Sipeini .
45015025	Hesi muliyetega 'abwa yatauyawa 'oimiya , nuwanuwagu ma yatauya nugeta Yelusalema , ma tohekalesiya 'adi lema ya'ebwaedi , beno meEsiya 'idi helau .
45015026	Weyahina meMasidoniya ma meGilisi nuwanuwadi 'idi helauina yatauye tohekalesiyao wewelohedi Yelusalema 'oina .
45015027	Weyahina bewa 'idi nuwatuhu madouna . Ta moisa tuwa lemaina sawasawahina meYelusalema siloba meEsiya 'oidiyega , weyahina nugeta meYelusalema 'oidiyega Esiyaedi Keliso tetelina sihesagoheya , yaluyaluwadi 'ana lema weyahina , ee 'oinega taudi wete bale'u tobwatobwaidi 'oidiyega si'e'ehele meYelusalema 'oidiya .
45015028	Ee 'eguma 'igu paihowaina yalosalohi , beno helauina mabwaiyana meYelusalema ya'ebwaedi , 'abwa yatauyawa 'oimiya , eema 'oimiyega yagelu hila yatauya Sipeini .
45015029	Ma yasanapuya 'abwa 'igu habo'enaina 'oimiya bwebwe'ana weyahina Keliso 'ina helau madouna 'oiguwa 'imiyamiya , eeta 'abwa tayaliyaya mahemahetena .
45015030	Ciyagwao , 'ida Bada Yesu Keliso saninega ma Yehoba Yaluyaluwana 'ina helauwega ya'ahwanoi 'oimiya , ma 'omi mahetegwao Yehoba 'oina ta'ahwanoi waiwai ,
45015031	ma 'ane taudi Yesu 'ana tologwahataedi Yudiya 'oina geya sowana si'abi'abi hegalegau , eema tohekalesiyao wewelohedi Yelusalema 'oina wete weyahidi , eema helauina yatauye 'oidiya 'ane siyaliyaya weyahina , ma sahena siguiguipaila .
45015032	Ta 'eguma Yehoba 'ina nuwatuhu gide , nata ma'igu yaliyaya yatauyawa 'oimiya , ma nobwa tupwana ya'aiyawasi .
45015033	Yehoba mahetemiu , tauna nuwadaumwala moisa lamuna . Emeni .
45016001	Nuwamiya yalagu nuhudai Pibe weyahina , tauna 'i'abi'abihetena 'asa Kenikiliya 'idi hekalesiya 'oina ,
45016002	ma 'eguma to tuta 'itauyawa 'oimiya nuwanuwagu watoe 'imi hada 'ida Bada saninega , weyahina mumuga bewa gide Yehoba 'ina topaihowao 'ilobwainediya , ma wete Pibeina 'eguma to'aha 'oinega 'ito'uto'upa wa'abihete , weyahina tauna gide 'ipaipaihowa 'esedi tohekalesiyao baibaiwadi 'ihehelauwedi , taugu gide 'lemegauwa .
45016003	Cigu helau wete wahepwaile Pilisila ma Akuila 'oidiya , taudi mahetegwao mwalo Yesu Keliso weyahina 'ahetopaihowa ,
45016004	ma wete yawasidi sitagwaleya weyahigu saugaina 'ebe hesilae 'oidiya . Ta weyahidi yaloyauwedo madouna , ma geya 'abehega taugumo 'igu loyauwedo , ma tohekalesiya 'asaidi 'atamanega wete mahetegwao 'ima loyauwedo siteluwaedi weyahidi .
45016005	Ta 'igu helau wete wahepwaile tohekalesiyaedi si'eto'eto'auta Akuila 'ina hada . Ma 'iyagu Epinito weteyage 'oina yahelauwa , tauna Yesu Keliso 'ana tohemisa nugenugetaina Esiya 'ina 'ebeloina 'oina .
45016006	Meli wete 'oina yahelauwa , tauna weyahimi 'i'ala'i'iwasa madouna .
45016007	Ciyagwao Anidaloniko ma Diuniya wete 'oidiya yahelauwa , taudi meYudiya , mwalo mahetegwao deliya 'amiyamiya , siteluwaedi ma'adi 'amayaba Yesu 'ana tohepwailao 'oidiyega , weyahina taudi tohekalesiya nugenugetadi 'abwa muliyega taugu .
45016008	Ta wete 'iyagu moisa Amipiliya 'oina yahelauwa , tauna 'ida Bada 'ana tohemisa 'aigeda .
45016009	Ma wete 'igu helau Ulibano 'oina , tauna mahetedai Keliso weyahina tapaipaihowa . Ta wete 'iyagu Sitakisi 'oina yahelauwa .
45016010	Cigu helau wete Apeli 'oina , tauna Keliso 'ana tohemisa moisa . Ma Alisitobulo ma'ina susuwao 'oidiya wete yahelauwa ,
45016011	Ta Helodiyami weteyage , tauna 'igu susu gwama Yudiya 'aigeda , eema tohekalesiyaedi taudi Nakiso ma 'ina susuwao wete 'oidiya yahelauwa .
45016012	Cigu helau wete Talipina ma Taliposa , taudi 'ida Bada 'ina topaihowao 'oidiya . Ta 'iyagu Pelisi wete 'oina yahelauwa , tauna Bada 'ina paihowa weyahina 'i'ala'i'iwasa madouna .
45016013	Ta wete Lupuso 'oina yahelauwa , tauna topaihowa bwebwe'ana 'ida Bada weyahina , ma sinanaina weteyage 'oina yahelauwa , tauna 'agu tohelau , gide 'abwa taugu natuna moisa .
45016014	Cigu helau weteyage Asinikilito ma Pilegoni ma Helimi ma Pataloba ma Helimasi , ta tohekalesiyaedi mahetediyao wete 'oidiya .
45016015	Weteyage yahelauwa Pilologo ma Diuliya 'oidiya , ta wete Neliusa manuhuna 'oidiya . Wete Olimipasi ma Yehoba 'ina tomotaiyedi mahetediyao 'oidiya yahelauwa .
45016016	Caigeda 'aigeda 'iyamiyaowedi mahetemiyao he'iya'iyagu 'ana moisega wa'atusapwalidi . Ta wete tohekalesiyao mabwaiyadi tupwa baibaiwana 'oidiyega , 'idi helau tohekalesiyao tupwa Loma 'oimiya .
45016017	Tasigwao bewa 'igu 'ahwanoi madouna 'oimiya , beno wa'itayahigomi towatahao 'oidiyega , weyahina he'itaedi wa'ewediya taudi 'adi wahi'wata , 'oinega ta si'ahwa'ahwa galegale ma weteyage tomota 'idi hemisa si'abi'abi hewe'adi .
45016018	Ceguma taiyawedi 'idi paihowa bewa gidemusa taudi geya 'ida Bada Yesu Keliso weyahina sida paihowa , ma beno siboi tuwa 'idi nuwatuhu si'e'epaihowadi , weyahina 'idi gwaeyao hoto hedada , ma tomota we'awe'adi si'e'e'abo'abowedi ma silisilisi hiledi .
45016019	Ma 'omi hesiyage tomota mabwaiyadi sisanapugomi 'abehega tetela bwebwe'ana 'ana tohematamatanao , ta weyahimi yayaliyaya madouna . Eema nuwanuwagu mumuga bwebwe'ana mabwaiyana wasanapu bwaibwainidi ta mumuga galadi walogwahatedi .
45016020	Moisa Yehoba tauna daumwala huhuna , ta nata Seitani 'i'ahusepale mwayamwayauwe 'oimiyega . Cida Bada Yesu Keliso 'ina helau 'oimiya .
45016021	Bewa Timoti ma taugu 'ima helau 'oimiya , Timoti tauna mahetegu 'apaipaihowa , ma tupwana wete 'iyamayao meYudiya taudi Lukiyo ta Yesoni , ta Sosipateli .
45016022	Leta bewa taugu Talitiyasi yalele , Paulo weyahina , ma yahelauwa 'oimiya 'ida Bada saninega .
45016023	Ma loheyaina bewa 'ina hada 'amiyamiya , sanina Geyo , 'ihelauwa 'oimiya , hada bewama tohekalesiyao 'idi 'ebe 'eto'auta . Ma Elasito wete , 'asa madouna bewa 'ana mane 'ana to'itayahina , ta tasidai Kwatasi sihelauwa 'oimiya .
45016025	Coinega tuta bewa Yehoba tahepwatuwe , weyahina tauna sawasawahina 'i'abihe waiwaiyegomi , 'igu loguguyaina 'oinega , Yesu Keliso tetelina weyahina . Mwalona tetelaina dahwadahwaina ,
45016026	ta bewa tutaina 'i'abi latuheya 'oida , palopitao 'idi leleyao 'oidiyega , ma wete Yehoba miyamiya hatayana 'igwaeya 'abehega tetela bewa 'asa mabwaiyadi 'ana tomotaiyao sida sanapu , ma 'ane sihemisa ma simuliye .
45016027	Yehoba taunamo tosanapu moisa , 'oinega sawasawahina Yesu Keliso saninega tahepwatuwe tuta mabwaiyana 'oidiya . Emeni . Taugu Paulo .
46001001	Taugu Paulo , Yehoba 'ihesinuwegauwa 'abehega Yesu Keliso tetelina 'ana tohepwaila . Cimi leta bewa tasidai Sositeni 'ilemegauwa ma yaleleyawa 'omi meKolinita tohekalesiyao 'oimiya . Weyahina 'omi Yesu Keliso 'i'abihe 'ehaugomiya , ta 'ina boda hesihesinuwadi 'oidiya waluhuma ma wamiyamiya , taudi wete Yesu Keliso saninega mahetemiyao wa'ahwa'ahwanoi , taudi tupwa mabwaiyana 'oidiyega mahetedao 'ida Bada 'aigeda tuwa , tauna Keliso .
46001002	
46001003	Cida Badaina Yesu Keliso ma Tamada Yehoba 'idi helauwega tuwa wamiya daumwala .
46001004	Moisa , Yehoba 'ihelauwegomiya ma ginaula mabwaiyana bwebwe'ana 'i'ebwaegomiya , gidemusa 'imi gwae bwebwe'adi ta 'imi sanapu bwebwe'adi Yesu Keliso 'oinega . Eeta tuta mabwaiyana weyahimi yaloyauwedo Yehoba 'oina .
46001005	
46001006	Ta wete yaloyauwedoweya weyahina Kelisoina wa'ahwa moiseya ma tetelina wahemisaeya .
46001007	Ta wete Yehoba 'ina 'ebwaya bwebwe'adi mabwaiyadi 'oimiya simiyamiya , tuta bewa wayamwayamwana 'ida Bada Yesu Keliso 'ina latu hilama weyahina .
46001008	Ma tauna 'i'abi'abi hepa'aligomi , ta geya 'eta 'imi puimo , ma 'ana siga sabweloina 'ilohihilama .
46001009	Yehobaina ma'ana hemisa madouna eeta 'ibwauwegomiya ma natunaina tauna 'ida Bada Yesu Keliso ba'idamiu wahe'iya'iyagu .
46001010	Tasigwao , bewa 'igu lohatoto 'oimiya 'ida Bada Yesu Keliso saninega ma 'abehega wanuwatuhu hegogona ma wagwae hegogona , ma hesi sahena wahehe'ohe'ohe nuwana wawatawatahigomi .
46001011	Weyahina tupwadi Kiloe 'ina bodao sihegwae pwaigauwa 'imi he'ohe'ohe weyahidi .
46001012	Eeta tupwami wagwae , “ Tauma Paulo 'ina boda . ” Ma tupwami wagwae , “ Tauma Apolosa 'ina boda . ” Ma tupwami wagwae , “ Tauma Pita 'ina boda . ” Ma tupwami wagwae , “ Tauma Keliso 'ina boda . ”
46001013	Sahena Keliso wahina tahwatahwatahidi , weyahina 'iboinamo weyahimi si'abi hekeloseya , geya taugu weyahimi . Wete Keliso tauna saninega wababitaisowa , ma geya saniguwega .
46001014	Cigu loyauwedo Yehoba 'oina bewa , weyahina geya mabwaiyami ya'abi'abihe babitaisogemi . Beno tuwa Kilisipo ma Geyo .
46001015	Sahena wanuwanuwatuhu ma wagwae , “ Tauma Paulo 'ina boda , weyahina Paulo 'i'abihe babitaisomaiya . ”
46001016	Geya ! Kilisipo ma Gayo , eema wete Sitipana 'ina susu ya'abihe babitaisowediya , nuwana siboidimo .
46001017	Weyahina 'igu paihowa Keliso 'i'ebwaegauwa tetela bwebwe'ana 'ana lohatotomo weyahina , ta geya 'abihebabitaiso . Ma wete loguguyaina geya 'igu sinasinapuwega , tabu ma Keliso 'ina 'amasa kelose 'oina tetelina ya'abihewe'a .
46001018	Kelose tetelinaina tomota tupwadi si'ahwa 'abo'aboweya , taudi yaluyaluwadi 'ama'amasidi , ma hesi tauda tahemisaeya 'abehega Yehoba 'ina waiwai tetelaina 'oina 'imiyamiya , ma 'oinega 'ilemegita .
46001019	Yehobaina Buki He'asisi 'oina 'ihepwaileya 'igwae , “ Taudi tosanapuwao ma tosonogao 'idi nuwatuhu yalogwahatediya ma ya'abihe galediya . ”
46001020	Coinega togidega taudi tosanapuwao bo nuwana tohe'itao ? bo nuwana taudi tologuguyao bewa tuwa bale'uwa simiyamiya ? Moisa , Yehoba 'idi sanapuina 'i'ahwa ginaula bwagabwagaediya .
46001021	Weyahina sanapu bale'uwa gesowana 'oinega Yehoba tasanapu , ma hesi Yehoba 'ina nuwatuhu ta 'ina tetela 'ana lohatotomo 'oinega 'ana tohemisao tauda 'ilemegita . Tetelinaina mebale'u siheginaula bwagabwagaeya .
46001022	Weyahina meYudiya nuwanuwadi 'ila'ilalao sida 'itadi , ma taudi geya meYudiya , sanapu sibesebese .
46001023	Ma tauda hesiyage tetelinaina talohatotoweya , Keliso 'ina 'amasa kelosemo 'oina weyahina , eema meYudiya silogwahateya ma wete tomiya ganamuli si'ahwa ginaula bwagabwagaeya .
46001024	Ma hesi tauda Yehoba 'ana tohemisao 'ihesinuwanegita boda Yudiya ma hali bodao 'oidiyega , ma Keliso 'oinega Yehoba 'ina waiwai ta 'ina sanapu 'i'ebwaegita .
46001025	Weyahina to'aha Yehoba 'ina paihowa we'awe'ana bo 'i'iuna , tomota tauda 'ida waiwai madouna 'ihewaiwai sineya .
46001026	Ma tasigwao , wanuwatuhuyahi 'abehega taudi Yehoba 'ihesinuwanediya 'oimiyega , baibaiwadi geya bale'u 'ana tosanapuwao , nuwana tohewaiwaiyao , nuwana 'ana babadao .
46001027	Ma hesiyage baibaiwadi yauyauleidi 'ihesinuwediya ma yauyauleidiyedi bale'u 'ana tosanapuwao si'abihedeba mwadinidiya , ma wete bale'u 'ana tobeluwao Yehoba 'ihesinuwediya ma taudi wete tohewaiwaiyao sihewaiwai sinediya .
46001028	Ta wete gogo gabulena Yehoba 'ina paihowa si'ahwa ginaula bwagabwagaediya , ma hesi Yehoba 'ina paihowao 'oidiyega 'idi ginaula mabwaiyana 'i'ahu sepalediya .
46001029	Coinega geya 'eta wete loheya sowasowahina ma 'igwae hane Yehoba matana .
46001030	Weyahina Yehoba tauna 'ina paihowega Yesu Keliso mahetedai tahe'aigeda , 'oinega Yehoba 'ina sanapu Yesuina 'ilagu balaheya 'oida , weyahina Yesu tauna wahina 'ipwaoliyeya weyahida , ta 'oinega 'i'abihe 'ehaugita ma 'i'abihe dumwalugita .
46001031	Buki He'asisi 'ina hepwaila ginaula bewa weyahina 'igwaeya , “ Ceguma taiya nuwanuwana ma 'ihepwatu , 'ida Badamo 'ida hepwatuwe . ”
46002001	Tasigwao , wanuwatuhu tutaina mwalo Yehoba tetelina ya'eweyawa ma yahepwaileya 'oimiya , geya 'igu gwae waiwaiyega , gide 'abehega taugu tosanapu moisa .
46002002	Ta hesi nuwanuwagu ma Yesu Kelisomo weyahina yada guguya 'oimiya tauna silohe'amasiya kelose 'oina .
46002003	Coinega 'igu latuma 'oimiya gide towe'a , ma'igu dedela ta ma'igu 'ateyoho .
46002004	Ma wete 'igu guguya 'oimiya geya gwae waiwaidi nuwana sanapu 'oidiyega , ta hesi Yaluyaluwa Tabuna 'ina waiwaiyega .
46002005	Coinega 'igu guguyaina wahesagoheya ma wada hemisae 'abehega geya tomota 'idi sanapu 'oinega , ta hesi Yehoba 'ina waiwaiyega .
46002006	Sanapu moisa Yehoba 'oinega yahehepwaile tohemisa pa'alidi 'oidiya , ma hesi geya gogo gabulena bewa 'ana sanapu bo toloinao bewa tuwa 'idi sanapu , taudi simiyamiya tuta to'uto'upana tuwa .
46002007	Ma hesi sanapuina Yehoba 'oinega mwalo dahwadahwaina , ta bewa tuwa 'i'abilatuheya , weyahina muliyetega ma gogo gabulena 'ihemasaleheya , nugeta nuwanuwana ma 'ida 'ebeyaliyayaina 'ida 'ebwaegita .
46002008	Ta gogo gabulena bewa 'ana toloinao sanapuina geya sisanasanapu , ma 'eguma nuwana sida sanapu nugeteya , sahena 'ida Bada galewega silolohe'amasi kelose 'oina .
46002009	Ta hesi 'ida yaliyayaina weyahina Buki He'asisi 'ina hepwaila 'igwaeya , “ Sahena tagwaegwae Yehoba 'ana tohelauwao 'adi lema bwebwe'ana hedadena 'i'atububuya . Geya 'eta loheya 'ida 'iteya bo 'ihesagohe ma 'ida nuwasabwalena lemaina , weyahina bwebwe'ana hedada . ”
46002010	Ta hesi Yaluyaluwa Tabuna 'oinega Yehoba sanapuina 'i'abilatuheya 'oida , weyahina Yehoba Yaluyaluwana ginaula mabwaiyana 'isanapudiya . Coinega Yehoba 'ina nuwatuhu dahwadahwaidi wete 'isanapudiya .
46002011	Tanuwatuhuyahi tauda tomota weyahida , 'eguma taiya loheya ma'ina nuwatuhu dahwadahwaina loheyaina tauna yaluyaluwana 'isanasanapu hile . Gidemusa wete Yehoba Yaluyaluwana 'iboinamo 'ina nuwatuhu 'isanasanapu hile .
46002012	Yehoba Yaluyaluwana geya gogo gabulena yaluyaluwadi gide , ma hesi Yehoba 'i'ebwaegita Yaluyaluwanaina , 'oinega tanuwa sabwalena 'ina helauwedi taudi 'iheguyaiyediya .
46002013	Coinega 'ida gwae , nuwana 'ida he'ita , geya gogo gabulena 'idi sanapu 'oinega , ta hesi Yehoba Yaluyaluwanega . Coinega taiyewedi taudi Yaluyaluwaina 'oidiya 'imiyamiya sowasowahidi ma gwaeyedi sihesagohedi ma wete sisanapudi .
46002014	Ta hesi 'eguma geya , geya'abwa wete sisanasanapu , weyahina 'oidiya 'abehega ginaula yauyauledi tuwa . Coinega geya sowasowahidi ma ginaulaedi sisanapudi , weyahina Yehoba Yaluyaluwana geya 'i'abihenuwa sabwalenidi .
46002015	Ta hesi tauda ginaula mabwaiyadi tasanasanapudi , to'aha bwebwe'ana ma to'aha galana , 'oinega geya 'eta taiya sowasowahina ma 'i'ahwa galagalaegita .
46002016	“ Moisa , geya 'eta taiya Yehoba 'ina nuwatuhu 'isanapu ma 'abehega 'ida he'ita , ” ma tauda hesi Keliso 'ina nuwatuhu 'oinega tanuwanuwa .
46003001	Ma tasigwao , geya sowasowahina ma sanapu moisa yahehepwaile 'oimiya , weyahina yaluyaluwami geya simatuha , ta 'imi nuwatuhu 'abwa tuwa gogo gabulena 'idi nuwatuhu gidemusa . Weyahina 'omi wahegaina tuwa Keliso 'ana hemisa 'oina , gide sedaseda 'i'iudi .
46003002	Coinega geya sowasowahimi ma 'e'ahai ya'ebwaegomi ma hesi susumo 'oinega yahe'aigomiya , weyahina mwalona ma nige geya sowasowahina 'e'ahai wa'ai .
46003003	Moisa , mumugami 'abwa tuwa gogo gabulena gidemusa , weyahina 'abwa wahe'ohe'ohe ma wahe'ipi'ipi tuwa .
46003004	Ta tupwami wagwae , “ Tauma Paulo 'ina boda . ” Ta tupwami wete wagwae , “ Tauma Apolosa 'ina boda . ” Cimi gwaeyedi gidemusa gogo gabulena 'idi gwae .
46003005	Togidega taugu ma Apolosa weyahima wahehe'ohe'ohe ? Tauma topaihowa tuwa , 'ida Bada weyahina . Cida Badaina 'ima paihowa 'i'ebwaemaiya hagadi ma hagadi 'apaipaihowadi , ma 'oinega 'omi Keliso wahemisaeya .
46003006	Taugu 'igu paihowa todauna tuwa , ma Apolosa to'itayahi . Ma Yehoba hesi 'iboimo 'ina waiwaiyega 'e'ahai 'iyada .
46003007	Coinega Yehoba 'iboimo tahepwatuwe , ma tauma sahena . Weyahina tauma todauna ma to'itayahina .
46003008	Ma hesi 'abwa tauma tanoha 'ana topaihowao 'ama maisa 'aigeda 'aigeda 'ada loba gidemusa 'ima hetapewa 'ana madou .
46003009	Bewa tuwa Yehoba ba'idamai 'ina tanoha 'apaipaihowa , ta 'ina tanohina beno 'omi tomota tuwa . Ma wete 'omi Yehoba 'ina hada .
46003010	Weyahina Yehobaina 'ihelauwegauwa ma 'ihesumanegauwa ma 'abehega 'ina to'abi hada , 'oinega 'ohola yalagu bwaibwainidiya ma 'oinega tupwadi topaihowa 'oholaedi 'oidiya ma si'abi , 'ilobwainediya ma sida 'abi bwaibwaina .
46003011	Cida 'oholaina 'imiyamiya , tauna Yesu Keliso , 'oinega geya sowasowahina ma hali 'ohola tahetoholo .
46003012	Ma hesi 'oholaina tabwanina 'ida yowayowana talagudi . Tupwadi tomota 'idi yowayowana bwebwe'adi si'ewedima , gidemusa 'ulabwa nuwana sagumo nuwana kasikasi , ma tupwadi 'idi yowayowanedi we'adi si'ewe'ewedima , gidemusa keipoki bo 'aulaha bo mulumulu .
46003013	Coinega 'abwa bwa'omatana 'ana sabwelo 'oina 'ida Badaina hadaedi 'ihadadadi ma 'ida tohodi , nuwana bwebwe'adi bo galadi .
46003014	Taudi si'abi bwaibwaina 'adi maisa si'ewa .
46003015	Ma taudi 'idi 'abi galadi , 'idi hadaedi 'igabu yahuledi ma loheloheyamo 'i'abihetedi , ma gesowana 'eta wete 'idi tobwatobwa 'itupwatupwa .
46003016	Eema wanuwatuhuyahi 'abehega tauda Yehoba 'ina Hada He'asisi , weyahina Yehoba Yaluyaluwana 'oida 'imiyamiya .
46003017	Ceguma taiyawedi Yehoba 'ina hadaina si'abihegaleya , Yehoba wete 'ida 'abihegaladi . Weyahina 'ina hadaina 'asi'asilalana ma taudi si'abi hegaleya . Cina hadaina tauda .
46003018	Gesowana taiya 'owa 'uboi 'u'abowego 'abehega 'owa 'aigeda tosanapu , weyahina 'eguma bale'u bewa 'ana sanapumo 'usanapuya , 'ilobwainegowa ma sanapuina 'ulogwahate ma 'oinega sanapu moisa Yehoba 'oinega 'uloba .
46003019	Weyahina sanapu bewa bale'uwa gide yauyaule Yehoba matana . Weyahina Buki He'asisi 'oina 'ihepwaila gidemusa 'igwaeya , “ Yehoba tosanapuwao 'i'onediya ma sida hesilae siboi 'idi gomanega . ”
46003020	Ma wete 'igwaeya , “ Badaina tosanapuwao 'isanasanapudi 'abehega sinuwatuhu besobeso . ”
46003021	Ma sahena wagwaegwae hanehane 'imi tohanugetaowedi bale'uwa weyahidi , weyahina Keliso ginaula mabwaiyadi 'i'ebwae pwaigomiya .
46003022	Gidemusa taugu ma Apolosa ma Pita wete 'ilagumaiya 'ami to'abihetenao , ma bale'u wete mabwaiyana 'i'ebwaegomiya , ma wete yawasimi ta 'imi 'amasa , wete ginaula mabwaiyana tuta bewa 'oina ma tuta sinaonaoma 'oidiya 'i'ebwaegomiya .
46003023	Weyahina 'omi Keliso 'ina tomotaiyao , ta Kelisoina Yehoba 'oinega .
46004001	Sowasowana ma wasanapumai 'abehega tauma Keliso 'ina topaihowao , weyahina tetelaina Yehoba 'oinega mwalo dahwadahwaina ma bewa tuwa 'ahehepwaile 'oimiya .
46004002	Cima paihowaina 'oina 'ilobwaineya ma 'apaihowa bwaibwaina .
46004003	Cigu paihowa bewa weyahina , 'eguma wa'ahwa bwebwe'anegauwa bo nuwana wa'ahwa galagalaegau , 'imi nuwatuhuwedi bo hali tomotaiyao 'idi nuwatuhu weyahigu , geya to'aha 'oiguwa .
46004004	Ta wete taugu 'igu nuwatuhu 'abehega 'igu paihowaina bwebwe'ana , ma hesi geya yasanapu bwaibwaini , nuwana bwebwe'ana bo galana , Yehobamo 'isanasanapu .
46004005	Bewa tuwa sahena 'eta taiya 'iyanao 'oidiya 'ihesihesinuwa 'abehega bwebwe'adi bo galadi , weyahina 'abwa 'ida Bada 'inaoma ma 'iboinamo 'iloinaegita . Ta 'ina loinaina dumwaluna weyahina 'ida nuwatuhu galadi 'ateda Yehoba 'i'abilatuhedi ma 'iloinaegita , eema 'ida nuwatuhu bwebwe'adi 'i'abilatuhedi , ma weyahidi 'i'ahwa bwebwe'anegita .
46004006	Cebe'ita bewa taugu ma Apolosa 'oimega wa'ita , ma 'oinega 'eda'eda bwebwe'ana sahena wa'ebe'ebesine , ma sahena wagwaegwae hanehane 'imi tohanugetao weyahidi , 'abehega 'aigeda 'imi tohanugeta 'ibwebwe'ana hedada .
46004007	Sahena wanuwanuwa hanehane ma 'abehega 'iyamiyao wabwebwe'ana sinediya , weyahina to'aha bwebwe'ana 'oimiya simiyamiya mabwaiyana Yehoba 'oinega walobeya , 'oinega sahena wagwaegwae hanehane .
46004008	Cana 'ita geya bwebwe'ana weyahina wagwaegwae 'abehega wahewaiwai pwaiya , ma ginaula mabwaiyadi sowasowahimi , 'oinega wala'wemaiya . Moisa , nuwanuwagu ma wada hewaiwai ma tapwalolo 'oinega wada hewasawasa , ma 'oinega 'omi ma tauma tada hemahemahetena .
46004009	Ta hesi bewa tuwa 'ana 'ita gide Yehoba 'ana tohepwailao tauma miya mwauna 'i'ebwaemaiya , gidemusa taudi paipaidi sabi lohe'amasidi , ma 'oinega aneloseyao ma loheloheyao ma ginaula mabwaiyana si'e'ebubumai .
46004010	Ta 'ama 'ita gidemusa yauyauleima Keliso weyahina , ma hesi 'ami 'ita gidemusa taudi Keliso 'ana tosanapuwao , weyahina tauma we'awe'aima ma 'omi waiwaimi , ta ma'ami he'asisi , ma tauma hesi ma'ima debamwadina .
46004011	Tuta baibaiwana ma'ama gomale ta ma'ama tani'o yahala , ta geya 'ama 'ale'omo , ma wete geya 'ima hadamo , 'oinega 'ama 'ita gide tomiya nanaewa .
46004012	Tauma nimamega 'apaipaihowa , ma 'eguma taiyewedi si'ahwa galagalaemai gwae helauwega 'ahemaisadi , ma wete 'eguma si'abi hemuyamuyaemai tuwa 'a'alama'i'ita .
46004013	Ta wete 'eguma sigamwasowalemaiya , ma'ima nuwa bwebwe'ana 'ahe'iya'iyaguwedi . Moisa , tauma gide mohomoho , 'oinega tomota silogwahatemaiya .
46004014	Gwae bewa yaleleyawa geya 'abehega ya'abihedeba mwadinegomi , ma hesiyage sabi hedumwalugomi gide natugwao moisa 'omi .
46004015	Moisa , 'imi tohe'itao boda hedada Keliso 'ina 'eda'edao weyahina , ma yaboigumo tuwa tamamiu , weyahina tetela bwebwe'ana 'ana guguya 'oinega ya'ewegomiya Yesu Keliso 'oina .
46004016	Coinega natugwao , ya'ahwanoi 'oimiya ma wahe'au'aunawegau .
46004017	Ma natugu Timoti yahewasaeyawa ma 'ane 'ihepwaile 'oimiya , 'igu hemisa Keliso 'oina weyahina , gidemusa tohekalesiyao yahe'itediya 'asa mabwaiyana 'oidiya , ta 'oinega sahena wanuwanuwa naidedi . Timotiina yahelauweya ma yahemiseya , weyahina 'ida Bada 'ina paihowa 'oina 'ihetapewa hedada , ma bewa tuwa 'inaonaowa 'oimiya .
46004018	Ta hesi tupwadi 'oimiyega sinuwatuhuya 'abehega taugu sahena yanaonaowa . Coinega sinuwanuwahane ma sigagagagasa .
46004019	Geya ! Ma hesi 'eguma 'ida Bada 'itagwala , 'abwa yalomwayamwayau ma yanaowa 'oimiya , ma taudi togagasaedi yatohodi geya 'abehega 'idi gwaemo 'oidiyega ma 'idi paihowao wete ya'itadi , waiwaidi bo we'awe'adi .
46004020	Weyahina Yehoba 'ina 'ebeloina 'oina geya gwae namo , ma hesi waiwaiyega .
46004021	Togidega 'imi nuwatuhu ? Ma'igu loina pa'alina yanaowa , bo ma'igu helau ma ma'igu nuwabiga yanaowa ? Waboi wahesinuwa .
46005001	Cimi pui yahesagoheya weyahina 'aigeda loheya 'oimiyega tamana mwanena mahetena sipuiya . Pui beno gala hedada . Taudi tomiya ganamuli gogo baibaiwana 'oidiya geya gidemusa sida mumuga 'esa .
46005002	Sahena wanuwanuwahane , ma hesi mumuga bewa weyahina wadou , ma topuiina 'imi boda 'oinega wapa'i .
46005003	Bewa tuwa taugu yamiya bwagabwaga , ma hesi 'igu nuwatuhu 'oimiya 'imiyamiya , gidemusa taugu mahetemiu , 'oinega topuiina 'ana loina 'oimiya yahepwaileyawa , beno 'ida Bada Yesu saninega .
46005004	Cana loinaina bewa gidemusa , miya hegogona wapaihowa 'ida Bada Yesu saninega , ta 'igu nuwatuhu wete mahetemiu ma Badaina Yesu 'ina waiwaiyega .
46005005	Topuiina wa'ebwae Seitani 'oina ma 'abehega wahina 'i'abihegala ma 'oinega muliyetega 'ida Bada 'ina sabweloina 'oina loheyaina yaluyaluwana 'ida 'abihete .
46005006	Ma sahena wanuwanuwahane , ma hesi wanuwatuhuyahi 'abehega 'eguma puiina muhemuhena 'oimiya 'imiyamiya nata mabwaiyami 'i'abihe galegomi .
46005007	Coinega puiina 'oimiyega wapa'i ma waheboda bwebwe'ana , weyahina Keliso 'ina 'amasa 'oinega 'ideuligemi ma Kelisoina tauna gidemusa 'ida Hataona Guyaina baweina , tuwa weyahida silohe'amasiya .
46005008	Eeta 'ida guyai tapaihowa , geya ma'ida 'eda'eda miyamiyana galana 'oinega , ta hesi 'eda'eda bwebwe'ana ma dumwadumwaluna 'oidiyega .
46005009	Mwalona 'imi leta 'aigeda 'oina yahepwaila 'abehega geya'abwa topuiyedi mahetemiyao wa'ahwa 'iya'iyagu ,
46005010	ma hesi geya yaloiloina 'abehega tologwaliyedi ma tobwatobwa 'ana tohamwao ma toyagahao ma tolonabwasuwao walogwahatedi , weyahina bale'u bewa 'oina taudi gidemusa baibaiwa hedade , geya sawasawahida ta'ebesinedi .
46005011	Ma bewa tuwa 'igu loina 'oimiya gide , 'eguma taiya 'ihekalesiya ma 'ilogwali , 'eguma tomata tobwatobwa , bo tolonabwasuwa , bo toheliya , bo tonuma bwasi waiwai , bo toyagaha , geya'abwa wa'ahwa 'iya'iyaguwe bo nuwana mahetemiu wa'ai .
46005012	Ta 'igu 'ebeloina tohekalesiyaomo 'oidiya , ma geya'abwa hali boda 'oidiya .
46005013	Weyahina taudi muliyetega Yehoba 'iloinaedi , ma hesi tologwaliina 'aigeda 'omi 'imi boda , 'oinega 'ilobwaineya ma waloinae , ma 'oimiyega wapa'i .
46006001	Caigeda wete ginaula 'ebedeba mwadina 'oimiya 'imiyamiya , beno 'imi yatala 'oidiya toloinaedi taudi geya totapwalolo 'oidiya watautauya , ma hesiyage 'ilobwainegomiya tohekalesiyaowedi 'oidiya watauya .
46006002	Wanuwatuhuyahi 'abehega tauda Yesu 'ana tohemisao muliyetega ginaula baibaiwadi tada loinaedi , 'oinega sawasawahimi ma ginaula 'i'iudi yatala 'oidiya waloinaedi .
46006003	Cabwa galewa aneloseyedi wete taloinaedi , 'oinega bewa tuwa sawasawahida ma paihowa bale'uwa taloinaedi .
46006004	Geya'abwa watautauya toloinao taudi geya sihekalesiya 'oidiya .
46006005	Beno ginaula 'ebedeba mwadina . Ma hesi 'eguma taiya 'oimiyega nuwanuwana ma 'iyana mahetena siyatala , 'ilobwainediya ma 'aigeda tosanapu boda hekalesiya 'oinega si'ebesa ma tauna yatalaina 'iloina .
46006006	Comi 'imi paihowa geya bwebwe'ana , weyahina taudi geya Keliso 'ana tohemisao matadiya wayatayatala .
46006007	Comi tohekalesiyao 'eguma wayatala , 'ana 'ita geya bwebwe'ana , ma hesi 'eguma mwau 'oimiya sihapwehapwesa , 'ilobwainegomiya ma 'ami to'e'abo'abowedi wahe'alama'i'itanedi ma geya'abwa waheheyataladi .
46006008	Ma hesiyage 'omi tohekalesiyao tasimiyao wa'abo'abowedi ta 'oidiyega wayagayagaha .
46006009	Ceguma mumugami gidemusa geya'abwa Yehoba 'ina 'ebeloina 'oina waluhuluhu , weyahina topuiyedi mabwaiyadi Yehoba 'i'etobodediya , gidemusa tolonabwasuwaedi ma tologwaliyedi , toganawalaedi wahiwahinedimo matasidiyao sipaipaihowa , loheloheyadimo wete mahetediyao sipaipaihowa ,
46006010	ma toyagahao ma tomata tobwatobwaedi , ma tonuma bwasi waiwai , ma tolomugiyao ma to'e'abo'abowao .
46006011	Weyahina tupwami mwalona mumugami gidemusa , ta hesi tuwa Yehoba 'ideuli pwaigomiya , ta wa'ehauwa , weyahina 'ida Bada Yesu Keliso saninega ma Yaluyaluwa Tabuna 'ina paihowa 'oinega 'i'abihedumwalu pwaigomiya .
46006012	Gwae 'aigeda yahesagoheya tomota tupwadi sigwaeya 'abehega , “ Mumuga mabwaiyana sawasawahina yapaihowadi . ” Moisa tuwa , sawasawahida ginaula mabwaiyana tapaihowadi , ma beno tuwa 'abehega mumugaedi geya sida lemegita , ta hesi ma'idi waiwai ma sawasawahina sipaigita .
46006013	Wanuwatuhuyahi 'e'ahai weyahina . Moisa , 'e'ahai gamwada weyahina , ma wete gamwada 'e'ahai weyahina , ma hesi muliyetega 'e'ahai ma gamwada Yehoba 'ilohegumwalidi . Ma wahida Yehoba 'i'ebwaegita geya ganawala weyahina , ma tauna hesiyage weyahina , ma tauna tauda weyahida ,
46006014	ta wete tauna 'ina waiwaiyega 'amasega 'i'abihe toholo hilegita , gidemusa 'ida Bada Yesu 'amasega 'i'abihe toholo hileya .
46006015	Wahida beno Keliso yahuna , 'oinega geya'abwa taiya 'owa toganawala maheteu wamumuga galagala .
46006016	Weyahina 'eguma taiya loheya toganawala mahetena sipui , beno silo'aigeda pwaiya , gidemusa Buki He'asisi 'igwaeya , “ Siteluwa silo'aigeda , gidemusa tuwa wahidi 'aigeda . ”
46006017	Ta hesi 'eguma 'ida Bada maheteu walo'aigeda , yaluyaluwami wete silo'aigeda .
46006018	Sahena waganawala , weyahina ganawala geya gidemusa hali mumuga galadi . Moisa , hali mumuga galadi geya wahida si'abihe galadi , ma ganawala hesi wahida 'i'abihe galadi .
46006019	Coinega wanuwatuhuyahi 'abehega wahida Yaluyaluwa Tabuna 'ina hada , weyahina Yaluyaluwa Tabuina Yehoba 'oinega 'itauyama ma 'aloda 'imiyamiya , ma geya'abwa taudamo taloiloinegita , ma hesi Yehoba 'ida loinegita .
46006020	Weyahina 'ihemaisa pwaigita , 'oinega 'ilobwainegita ma wahida 'oidiyega sanina ta'abihe madou .
46007001	Nuwatuhuina hai weyahina 'igu leta 'oina wahesilaleya . Cigu hemaisa bewa : Bwebwe'ana tuwa 'eguma meloheyadi geya'abwa sihaihai .
46007002	Ma hesi geya sawasawahimi ma mabwaiyami gidemusa wamiyamiya , weyahina baibaiwa hedade taudi wewelohe sipaipaihowa besobeso . Nuwana 'ilobwainegomiya wa'elohai ma 'aigeda 'aigeda mamwanena , ma geya'abwa paihowa besobeso 'imadomadou 'oimiya .
46007003	Ma 'oinega loheloheyaemi mwanemiyao 'idi nuwatuhu wamuliyedi . Wete gide 'omi wahiwahine mwanemiyao 'idi nuwatuhu wamuliyedi .
46007004	Weyahina 'eguma wahine 'ihai , geya sawasawahina ma tauna wahina 'iloinae ma hesiyage loheya 'iloinae . Wete loheya , geya sawasawahina ma tauna wahina 'iloinae ma hesiyage wahine 'iloinae .
46007005	Ma wete geya'abwa wa'eno'eno wasiwasi mwanemiyao 'oidiyega . Beno tuwa 'eguma tohai siteluwaedi 'idi nuwatuhu mahemahetena ma sabwelo tupwadimo 'oidiya sida 'ahwa'ahwanoi Yehoba 'oina ma muliyetega wete si'enoluwa hila , ta geya'abwa wamiyamiya wasiwasi hedade tabu ta nuwatuhu dahwanaedi 'oimiya sihapwesa ma 'oidiyega Seitani 'itoho ma 'imi hai 'i'abihegaladi .
46007006	Ceguma nuwanuwami ma wahai , bwebwe'ana , ta geya'abwa yaloinaegomi 'abehega mabwaiyami wahai ,
46007007	weyahina nuwanuwagu 'abehega geya'abwa wahaihai , gidemusa taugu geya yahai , ma hesi mabwaiyada 'ada loina hagana ma hagana Yehoba 'i'ebwae pwaigita , ma tupwama 'amiyamiya wewelohe ma'ima yaliyaya , ta tupwami wahaiya .
46007008	Coinega 'omi wewelohe ma hiwahiwape 'ami henuwalagu bewa , 'eguma geya wahai , nuwana bwebwe'ana tuwa gide wamiyamiya , taugu gidemusa .
46007009	Ma 'eguma geya sawasawahimi wa'alama'i'itanegomi , ta nuwanuwami wahai , beno bwebwe'ana wete , wada hai tuwa , ma 'oinega geya'abwa nuwatuhu dahwana 'i'abi'abihe galegomi .
46007010	Ma 'omi tohai yahepwaila 'oimiya geya taugu 'igu loina , ma hesi Badaina 'ina loina 'abehega sahena wahine mwanena 'isa'isa'ile .
46007011	Ma hesi 'eguma taiya wahine mwanena mwalona 'isa'ileya 'ana 'eda 'eluwa bwebwe'adi simiyamiya , beno 'abwa wahineina 'iboi 'imiyamiya ma sahena 'ihaihai , ta bwebwe'ana wete 'eguma 'ihila mwanenaina 'oina . Ma hesi loheloheya mwanediyao sahena sisa'isa'iledi .
46007012	Bewa wete nuwatuhu tupwana taugu 'oiguwega , geya 'ida Badaina 'ina loinega , beno 'eguma taiya 'owa loheya mwaneu geya 'ihemisa Yehoba 'oina , ta 'ina nuwatuhu gidemusa ma maheteu wamiyamiya tuwa , geya'abwa 'usa'isa'ile .
46007013	Wete gidemusa 'eguma 'aigeda wahine 'owa mwaneu geya 'ihemisa Yehoba 'oina , ma nuwanuwana maheteu tuwa wamiyamiya geya'abwa 'usa'isa'ile .
46007014	Ceguma taiya loheya bo wahine mwanena geya 'ihemisa Yehoba 'oina , ma hesi mahetena tuwa simiyamiya , nata tohemisaina mwanena 'i'abihe bwebwe'ane , ma 'oinega natudiyao tupwa 'asi'asilalaina 'oina simiyamiya . Ta 'eguma sisa'ila beno natudiyao 'idi miya 'igala .
46007015	Ta 'eguma taiya 'owa mwaneu geya Yehoba 'oina 'ihemisa ma nuwanuwana ma 'isa'ilego , 'u'abisine ta sahena 'unuwanuwahi . Weyahina Yehoba nuwanuwana wamiya daumwala , ta genuwana he'ohe'ohe .
46007016	Cowa loheya bo wahine 'abwa togidega mwaneu 'u'abihe nuwabui 'ese , 'eguma 'u'abiyahi ? Geya tasanapu , 'awa ?
46007017	Cida paihowa Yehoba 'iheguyai pwaiya 'aigeda 'aigeda 'oida , 'oinega 'ebe paihowaedi 'oidiya tada miyamiya . Bewa gidemusa 'igu loina tohekalesiyao tupwa mabwaiyana 'oidiya .
46007018	Ceguma taiya 'owa gwama Yudiya ma meYudiya 'ida 'ila'ilala mwalo si'upweya 'wapiu ma muliyetega Yesu Keliso 'oina 'uhemisa , sahena 'unuwanuwagala meYudiya 'ida 'ila'ilalaina weyahina . Ta wete 'eguma geya 'ila'ilalaina 'oiuwa , geya'abwa 'upwaina 'u'ewa ,
46007019	weyahina 'upwaina geya ginaula madouna , ta ginaula madouna hesi Yehoba 'ina loina 'adi hematamatana .
46007020	Sahena 'imi miya bo 'imi paihowa bale'uwa weyahidi wanuwanuwagala ma 'abehega waluhu hali paihowa 'oina .
46007021	Ceguma taiya 'owa 'aigeda loheya madouna weyahina 'upaipaihowa tutaina 'uhekalesiya , sahena 'unuwanuwagala 'ino paihowaina weyahina , ma hesi 'eguma 'ino taubadaina 'abwa 'itagwalego ma 'uhila 'ino 'asa , bwebwe'ana tuwa 'uhila .
46007022	Moisa , topaihowa bale'uwa 'eguma Keliso 'oina sihemihemisa , Yehoba sawasawahina 'idi puiyao 'oidiyega 'ilihasidi , ta wete loheya madoudi 'eguma Keliso 'oina sihemisa , sihe'ali'e tauna weyahina .
46007023	Weyahina Kelisoina 'ihemaisegita ma tauda 'ina bodao . Gesowana watagwalegomi hali taubadao 'oidiya .
46007024	Ciyagwao , gesowana 'imi 'ebe miyaina walogwahatedi . Ceguma to'aha 'imi 'ebemiya tutaina Yehoba 'ibwauwegomiya ma wahekalesiya , 'ebemiyaedi tuwa 'oidiya wada miyamiya , Yehoba mahetemiu .
46007025	Geya 'aigeda wete loina Yehoba 'i'ebwaegauwa gumalaulau taudi geya sihai weyahidi , ta hesiyage 'ihelauwegauwa ma nuwatuhu dumwalunega 'i'ebwaegauwa loinaina weyahina .
46007026	Bewa tuwa tuta 'ebe hesilae 'ida miya 'oina , tuwa 'abwa 'oina tamiyamiya .
46007027	Ma 'eguma taiya 'owa 'uhaiya , mamwaneu tuwa wamiyamiya . Ta 'eguma taiya 'owa geya 'uhai , gesowana wete wahine 'u'ebe'ebese .
46007028	Ma hesi 'eguma loheya 'ihai beno geya pui , wete 'eguma gumalaulau 'ihai beno geya pui , ta hesi haihainidi 'idi paihowa madouna , 'oinega nuwanuwagu ma ya'abihe malamalaiyegomi .
46007029	Weyahina tuta mwauna bale'u 'ihahoho pwaiya , ma 'omi mehaihai 'ilobwainegomiya mumugami gidemusa taudi geya sihai .
46007030	Ta 'omi todou wamumuga gidemusa taudi geya sida douwa , ta wete 'omi toyaliyaya wamumuga gidemusa tonuwagala . Wete 'omi tohegimwane wamumuga gidemusa wewelohedi ,
46007031	ma wete gesowana bale'u bewa ginaulaedi weyahidi wanuwatuhu hedade , weyahina tuta 'i'iuna sisawala ma bale'u bewa 'igumwala .
46007032	Nuwanuwagu ma gesowana ginaula bale'u weyahidi wanuwanuwatuhu hedade , ma hesi mumugami gide taudi geya sihai . Weyahina taudi geya sihai Yehoba 'ina paihowamo weyahina sinuwanuwatuhu madouna , ma nuwanuwadi Badaina si'abihe yaliyaya .
46007033	Ta taudi haihainidi bale'u ginaulaedi nuwanuwadi ma 'abehega 'oidiyega mwanediyao si'abihe yaliyayadi .
46007034	Coinega geya sawasawahina ma 'eda 'eluwaedi 'oidiyega sitautauya . Ta wete gumalaulau ma wahiwahine taudi geya sihai sawasawahidi ma Yehoba weyahina sinuwatuhu madouna , ma 'oinega wahidi ma yaluyaluwadi si'abi he'ehaudi , ma hesi haihai nidi sinuwanuwatuhu ginaula bale'u weyahidi ma 'abehega 'oidiyega mwanediyao si'abihe yaliyayadi .
46007035	Cigu hepwaila bewa 'oinega geya hai ya'ausi , ma hesi sabi 'abihetegomi , ma Yehoba 'ina paihowa 'oidiya wada paihowa bwaibwaina , ta gesowana hali ginaula ma hali ginaula weyahidi wanuwanuwatuhu .
46007036	Ceguma taiya loheya natuna gumalaulauina 'i'ausi ma sahena 'ihaihai , ma hesi 'eguma natunaina 'inuwagala , weyahina 'ihewahine pwaiya ma nuwanuwana ma 'aigeda loheya ba'idana sihai , tamana 'itagwala tuwa 'idi hai weyahina , weyahina hai geya ginaula galana .
46007037	Ta hesi 'eguma loheya nuwana 'ipa'ala ma 'abehega natunaina sahena 'ihaihai ta 'eguma natunaina sawasawahina ma 'i'alama'i'itana ma geya 'ihai ta wete 'eguma geya taiya 'oidiyega 'inuwagala 'etobodaina weyahina , beno bwebwe'ana hedada , 'eguma gumalaulauina geya 'ihai .
46007038	Ceguma taiya 'ina gumalaulau 'itagwale ma 'ihai , beno bwebwe'ana , ta 'eguma 'i'etobode beno wete bwebwe'ana hedada .
46007039	Ma 'eguma taiya wahine haihainina mwanena ba'idana sihe'aigeda pwaiya ta 'eguma loheya 'i'amasa , wahineina sawasawahina ma 'ihai hila . Ta hesi 'ilobwaineya Yehoba 'ina loheya 'aigeda mahetena sihai .
46007040	Ta yanuwatuhuya 'abehega 'eguma wahine 'iboi namo 'imiyamiya , ma sahena 'ihaihai hila , beno bwebwe'ana hedada . Nuwana Yehoba Yaluyaluwana 'ina nuwatuhu bewa gidemusa .
46008001	Caigeda wete hesilala 'igu leta 'oina wahepwaila pwaiya , beno pwaoliyedi nuwana 'e'ahaiyedi tomota si'ebwa'ebwaya 'idi 'ebe hemisa da'ule bo 'aiwe 'oidiya . Ginaulaedi 'idi 'abo wasanasanapu , ma hesi sahena wanuwanuwahane 'imi sanapuina 'oina , ma 'ilobwainegomiya ma 'iyadao mabwaiyadi 'atemiyega wahelauwedi , weyahina helau ginaula madouna , ma sanapu hesi geya ginaula madouna .
46008002	Ceguma tanuwatuhu 'abehega tauda tosanapu , beno geya tasanapu bwaibwaini ,
46008003	ma hesiyage 'eguma Yehoba tahelauwe , tauda Yehoba 'isanapugita ma 'ihesinuwanegita .
46008004	Ma 'e'ahaiina tomota si'ebwa'ebwae 'idi 'ebe hemisa 'abo'abowao 'oidiya , sowasowana ta'ai , bo geya ? Cebe hemisa 'abo'abowedi geya 'ebe hemisa moisa , weyahina Yehoba 'iboimo 'imiyamiya , ma hali 'ebe hemisao ginaula besobeso .
46008005	Ta tomota baibaiwadi sinuwatuhuya 'abehega 'ebe hemisao bo nuwana yabowahine baibaiwadi galewa ma bale'uwa simiyamiya .
46008006	Ma tauda Yehoba tasanapuya 'abehega Tamadaina , ma 'iboinamo , ma ginaula mabwaiyadi 'ipaihowediya , ma wete tauda 'ipaihowegita , tauna weyahina . Ta wete 'ida Bada Yesu Keliso tasanapuya 'abehega tauna 'iboimo , ma Kelisoina Yehoba 'ilemeya ma 'ipaihowegita , ma wete ginaula mabwaiyadi 'ipaihowediya .
46008007	Tauda ma'ida sanapu , ma hesi tupwana tohekalesiyao 'idi sanapu we'awe'aidi , weyahina sihenuwanaluwa 'abehega hali 'ebe hemisao wete 'ebe hemisa moisa , 'oinega 'eguma tomotaedi 'ebe hemisa 'abo'abowao 'adi pwaoli si'ai nata simatauta 'oidiya .
46008008	Ma hesi wanuwatuhuyahi 'abehega geya 'e'ahai 'oinega Yehoba 'ida 'abihe bwebwe'anegita , weyahina geya 'eta 'e'ahai yaluyaluwada 'ida 'abihe bwebwe'aneya , bo 'ida 'abihegaleya .
46008009	Coinega 'e'ahai mabwaiyana sawasawahina ta'aidi , ma hesi wanuwatuhuyahi ma sahena 'ami he'ahe'asisiina wa'ai'ai tohekalesiyao we'awe'aidi matadiya , ma 'oinega wa'abi'abi hebe'udi .
46008010	Weyahina 'eguma taiya 'owa 'usanasanapu 'abehega hali 'ebe hemisaowedi ginaula besobeso , ma geya 'aigeda 'idi waiwaimo , 'oinega 'eguma 'adiwa he'ahe'asisiina 'u'ai , ma tasiu 'aigeda 'ina hemisa we'awe'ana 'i'itago , nata tauna wete 'i'ai , ma hesi ma'ina 'ateyoho .
46008011	Moisa tuwa , 'owa ma'ino sanapu , ma hesi 'ino sanapu 'oinega 'abwa tasiuina we'awe'ana 'u'abihegala . Coinega wanuwatuhuyahi 'abehega Keliso 'i'amasa tasimiu we'awe'ana sabi 'abiheteina .
46008012	Ta 'eguma tasimiu we'awe'ana wa'abihebe'u beno 'imi pui Keliso 'oina .
46008013	Ma taugu hesi genuwagu ma 'aigeda tasida ya'abihebe'u , 'oinega 'e'ahaiyedi yaguipailediya moisa , ma sahena yalolotohodi , tabu ta 'oidiyega tasidao ya'abihebe'udi .
46009001	Sahena tomota sitohotoho ma siloinaegau , nuwana silomugiyegau , ma hesi wanuwatuhu 'abehega taugu Bada Yesu 'ina topaihowa 'aigeda , ma Badaina ya'ita pwaiya , ta he'ote'otetelina wete 'oimiya yahepwaileya , ma wahemisaeya .
46009002	Coinega wasanapugauwa taugu Yesu 'ana tohepwaila moisa . Ma tupwana tomota silomugiyegauwa 'abehega taugu geya Yesu 'ana tohepwaila . Ma geya ! Comi wanuwatuhuyahi taugu 'igu lohatotowega 'ida Badaina 'oina 'imi hemisa walaguya .
46009003	Ta bewa gide yagwae 'esa 'agu tolomugiyedi 'oidiya ,
46009004	'abehega taugu gidemusa taudi Keliso 'ana tohepwaila moisa . Weyahina tohepwailaedi taudi 'adiwa ta 'adi we'aha wa'ebwa'ebwaedi , 'oinega 'ilobwaineya ma taugu wete gidemusa wada 'ebwaegau .
46009005	Ma wete taudi tohepwailaedi ta 'ida Bada Yesu tasinao ta Pita wete , 'idi sakowasi 'oidiya mwanediyao sitoetoedi ma wa'itayahidi . Coinega taugu wete 'eguma yahai ma mamwanegu 'ada sakowasi , 'ilobwaineya ma ba'idagu wa'itayahimai .
46009006	Taugu ma Banaba geya hesi 'oima gidemusa wada paihowa 'esa . Tauma 'aboi 'a'ita'ita yahimai , 'ima paihowa 'ana maisa 'oidiyega .
46009007	Caigeda hesilala yahesilalegomi ma wanuwatuhu weyahina . Hesilalaina bewa : Tolo'alehao ta'eha 'oinega 'adi maisa silobalobadi ? Gabemani 'oidiyega , bo siboidimo tuwa 'oidiyega ? Wete 'aigeda 'igu hesilala : Ceguma loheya 'e'ahai 'ibeguli , ma 'eli'eli 'ana tuta , togidega nata 'e'enina 'i'ai bo geya ? Caigeda wete 'igu hesilala : Togidega 'eguma loheya ma'ina baweyao 'i'itayahinamo , ma geya 'aigeda 'ida hunuya 'ina guyai weyahina , to'aha 'ina 'itayahina 'ana bwebwe'ana ?
46009008	Cebe'ita bewa 'ida gogowega ,
46009009	ma Mosese 'ina loina ba'idana sihemahemahetena , 'igwaeya , “ Ceguma bulumakau witi 'alona 'ipaipaihowa 'ilobwaineya ma witiyedi 'oidiyega 'ida 'ai . ” Yehoba geya 'inuwanuwatuhu madouna bulumakau weyahidi ,
46009010	ta hesi 'igwaegwae 'ina topaihowao tauda weyahida . Loina bewa 'ilaguya ma tada hemisa ma 'abehega 'ima paihowa 'oidiyega 'ama 'e'ahai 'ada loba , gidemusa taudi todauna ta wete to'eli'eli sihehemisa ma 'e'ahaiyedi 'idi tanohega sida 'ai .
46009011	Tauma wete gide yaluyaluwami 'adiwa 'adauna pwaiya , 'oinega 'ilobwainegomiya ma 'wapima 'adiwa wa'ebwaemai .
46009012	Hali tohepwailao wahe'aidi , 'oinega 'ilobwainegomiya ma wete wahe'aimai . Tuwa 'a'alama'i'ita madouna , weyahina tabu ta 'ahohopa'ala 'oimiya ma Keliso tetelina walogwahate .
46009013	Ta wete Hada He'asisi 'ana topaihowao wanuwatuhuyahi tomota 'idi helauwao 'oidiyega 'adiwa silobaloba . Topwaoliyedi 'adiwa hebahebaiyedi 'ebepwaoli 'oina sihunuhunudi 'oidiyega si'ewa'ewadi , ma si'ai'aidi .
46009014	Yehoba 'ina loina bewa gide 'abehega Yesu Keliso tetelina 'ana tohepwailao 'adiwa sida lobadi 'idi paihowao 'oidiyega .
46009015	Ma hesi geya yahegwaegomi ma wahe'aigau , ma wete sahena 'imi letaedi yaleledi ma 'abehega wahe'aigau . Sahena yagwaegwae 'e'ahai weyahina . Ceguma gomaleyega ya'amasa , beno bwebwe'ana , weyahina genuwagu ma 'ami ya'ewadi .
46009016	Cigu paihowa bewa tetela bwebwe'ana 'ana hepwaila weyahina , ma geya 'abehega paihowaina 'oinega 'agu hepwatu yaloba , weyahina bewa tuwa 'igu paihowaina , ta 'ilobwainegauwa ma yapaihowa . Ma 'eguma yaguipaila nata mwau madouna 'oiguwa 'ilatu .
46009017	Yehoba 'agu loinaina bewa 'ilaguya 'igu paihowa weyahina , ta geya taugu 'igu nuwatuhuwega , 'oinega sahena maisa yada 'ewa'ewa paihowaina weyahina .
46009018	Beno tuwa yayaliyayamo weyahina tetela bwebwe'ana helauwega ya'ebwaegomi , ma hesi sahena yanuwanuwatuhu maisa weyahina .
46009019	Ta sahena wete tomota 'agu loina silagulagu ma hesi tomota mabwaiyadi weyahidi yapaihowa ma yada 'abihetedi .
46009020	Yamumuga meYudiya 'idi mumugega ma 'oinega 'abehega meYudiya yada 'abihetedi , ma taudi Mosese 'ina loina simulimuliye , 'eguma mahetegwao 'amiyamiya yamumuga 'esa taudi gidemusa , ta 'abehega yalemedi . Ma hesi geya sowana loinaina 'oina yada tagwalegau .
46009021	Ta wete taudi Mosese 'ina loinao geya 'oidiya 'eguma ba'idagwao 'amiyamiya yamumuga 'esa taudi gidemusa ma 'abehega yalemedi . Ta hesi geya'abwa 'agu loina Keliso 'oinega yaligeligehi .
46009022	Ma wete 'eguma taudi 'idi hemisa we'awe'ana ba'idagwao 'amiyamiya , yamumuga 'esa taudi gidemusa ma 'abehega ya'abihetedi . Coinega tomota mabwaiyadi ba'idagwao weyahidi yatoho waiwai ma yamanasamwedi , ma 'oinega tupwadi 'oidiyega 'abihetena siloba Keliso 'oinega .
46009023	Cigu paihowaina tetela bwebwe'ana weyahina , ma 'abehega 'omi mahetegwao 'abihetena taloba tetelaina 'oinega .
46009024	Wanuwatuhuyahi 'eguma hepili 'oina mabwaiyadi sihehepili , ma hesi 'aigeda tuwa 'oidiyega 'inugeta , 'oinega 'ilobwainegita ma tatoho waiwai ma tanugeta .
46009025	Ma taudi tohepiliyedi bale'uwa sitoho waiwai ma si'alama'i'itana 'idi tohoina 'oinega ma 'abehega maisa sawasawalina siloba . Ta hesi tauda tatoho waiwai ma maisa miyamiya hatayana galewa taloba .
46009026	Bewa weyahina yapili waiwai , nuwana yahetapewa waiwai , ma sahena yahehetapewa besobeso .
46009027	Coinega wahigu yaloina pa'ale ma 'oinega sahena yamumuga besobeso , tabu ta 'igu guguya hali tomota 'oidiya mulina taugu yabe'u .
46010001	Ciyagwao , tubudao wanuwatuhu yahidi 'abehega nugeta tutaina tupwa yoho 'awawa sitautauya ma yaloha 'oinega Yehoba 'ihanugetediya , ta wete hola 'alonega 'idi 'eda 'ipaihoweya ta 'oinega sihabala hali tupwa .
46010002	Ma yaloha ta hola 'oidiyega 'idi babitaiso silobeya 'abehega Mosese 'ana tomuliyao .
46010003	Ta wete 'adiwa ma 'adi we'aha mabwaiyana galewega silobeya yaluyaluwadi weyahina , ta 'adi we'aha si'ewa'ewa da'ule 'aigeda 'oinega , ma da'uleina galewega mahetediu sitautauya , sanina Keliso .
46010004	
46010005	Ta hesi Yehoba geya 'iyaliyaya tubudaowedi weyahidi , 'oinega pwatulaina 'oina baibaiwadi si'amasa . Ma wawanidi nobwa si'ebesinediya .
46010006	Ma taudi 'ebe'ita 'oida ma 'abehega sahena galana weyahina tanuwanuwatuhu .
46010007	Wete sahena ta'e'etuluha hali 'ebe hemisao 'oidiya , gide taudi yoho 'awawa 'oina sipaihoweya . Buki He'asisi 'oina taudi weyahidi 'ihepwaila 'igwaeya , “ Tomotaedi simiyatoiya ta si'ai'ai , sinumanuma , muliyetega sitoholo ma siyaliyaya besobeso . ”
46010008	Ta wete silologwali , 'oinega sabwelo 'aigeda 'oina site tuweniti teli tausani 'oidiyega Yehoba 'ilohe'amasidiya . Bewa 'ebe'ita 'oida ta 'abehega sahena taganaganawala .
46010009	Ma wete Yehoba 'ana wahi'wata silaguya ta mwata 'oinega 'ilohe'amasidiya . Bewa 'ihe'itegita 'abehega sahena tauda gide tapaipaihowa 'esa .
46010010	Wete Yehoba silomugiyeya , ta 'oinega 'aigeda anelose 'ihesumaneya ma 'i'abihe galediya 'idi lomugiyedi weyahidi . Cebe'ita bewa 'oida ma 'abehega sahena talolomugi .
46010011	Cebe'itaedi bewa mabwaiyadi Buki He'asisi 'oina silelediya 'abehega bewa tuwa mehau tauda hemaisaedi mwaudi tanuwatuhu yahidi ma sahena puiyedi tapaipaihowadi .
46010012	Ceguma taiya 'owa 'unuwatuhuya 'abehega ma'ino waiwai 'utotoholo , 'u'itayahigo ma sahena 'uwe'awe'a .
46010013	Weyahina 'ebe tohowedi 'oidiyega Seitani 'itohotohogomi , mabwaiyada wete 'itohotohogita , ta hesi Yehoba tahemisaeya weyahina 'ina loina 'ilaguya ma sahena Seitani 'itohotoho hedadegita . Eema 'eguma tahe'alama'i'itana nata 'eda bwebwe'ana 'ihe'itegita ma 'oinega 'ebe tohowedi tahewaiwai sinedi .
46010014	Ciyagwao nuwanuwagu madouna ma hali 'ebe hemisao waguipailedi .
46010015	Comi ma'imi sanapu , 'oinega 'igu gwae bewa weyahina wanuwatuhuyahi madouna .
46010016	Ceguma sakalemeni weyahina taloyauwedo Yehoba 'oina ma tanuma , beno Keliso bweyahinega 'i'abihe bwebwe'anegita ma Keliso mahetedai tahe'aigeda . Gide beledi 'eguma tahisi ma ta'ai , belediina 'oinega Keliso mahetedai tahe'aigeda , weyahina tauna wahina ta'ai'ai .
46010017	Belediina 'aigeda 'oinega mabwaiyada ta'ai'ai , 'oinega Keliso wahina 'oina taheboda 'aigeda .
46010018	Gidemusa tuwa meIsileli baibaiwadi 'idi pwaoliyao sihunudi Yehoba weyahina ma si'aidi , 'oinega Yehoba ba'idadiu siheboda 'aigeda .
46010019	Moisa , 'e'ahaiyedi taudi tomiya ganamuli si'ebwa'ebwaya hali 'ebe hemisao 'oidiya , ma wete 'idi 'ebe hemisaowedi , nuwana 'aiwe bo dimwa , tuwa ginaula besobeso , ma geya 'idi waiwaimo .
46010020	Ta wete paihowaedi taudi tomiya ganamuli ginaulaedi weyahidi sipaipaihowa , geya Yehoba weyahina sinuwanuwatuhu , ta hesi Tomudulele ma'iyanao weyahidi . Ma hesi 'omi genuwagu ma hali 'ebe hemisao weyahidi wapaipaihowa , tabu ta Tomudulele 'iyanao mahetemiyao waheboda 'aigeda .
46010021	Cana 'ita geya bwebwe'ana 'eguma Bada 'ana biyo 'oinega wanumanuma ta 'ina 'ebe'ai 'oinega wa'ai'ai , ma wete Tomudulele 'ina paihowa wapaipaihowadi .
46010022	Weyahina 'ida Badaina 'atena wa'abi hedohedou . Badaina tohewaiwai hedade , 'oinega sahena ta'abi'abi hegamwasowali , tabu ta 'imutugita .
46010023	Ginaula mabwaiyadi sawasawahida ma tapaihowadi , ma tupwana ginaula nata geya si'abi 'abihetegita .
46010024	Cilobwainegita ma paihowaedi tapaihowadi 'iyadao 'adi lema weyahina ma hesi sahena taboidamo 'ada lema weyahina .
46010025	Ceguma hebahebai hesiyona hali tomota 'oidiyega wagimwane , sahena wahehesilala hesiyoina weyahina ma hesi tuwa wa'ai , ma sahena wanuwanuwagala to'aha mwalo 'e'ahaiina 'oina sipaihoweya .
46010026	Weyahina bale'u mabwaiyana ta ginaula mabwaiyana bale'uwa Yehoba 'ina 'ebeloinao .
46010027	Ta hesi 'eguma tomiya ganamuli 'aigeda 'ibwauwego ma 'utautauya 'ina hada ma 'au 'ilagu weyahiu , tuwa 'u'ai , ma sahena 'uhesilala to'aha mwalo 'ipaihoweya 'e'ahaiina 'oina , ta sahena wanuwanuwagala weyahina .
46010028	Ma hesi 'eguma taiya 'ihepwaila latu 'e'ahaiina weyahina ma 'oimiya 'igwae , “ Taudi 'idi paihowa Tomudulele weyahina 'e'ahai beno 'oinega sipaihoweya , ” sahena 'e'ahaiina 'u'ai'ai , tabu ta tohepwailaina 'inuwagala , nuwana 'imatauta , 'oinega 'owa wete 'unuwagala ,
46010029	geya 'uboi 'ino matautega , weyahina 'owa geya Tomudulele 'uda matauteya , ma hesi tohepwailaina 'ina matautega . Ta tomota tupwana sigwaeya , “ Sahena 'agu loina walagulagu taudi towe'a 'idi nuwatuhu weyahina ,
46010030	ta wete sahena taudi silolomugiyegau . Caguina weyahina yaloyawedo pwaiya Yehoba 'oina , ta geya 'aigeda wete 'ana galamo 'oiguwa . ”
46010031	Taudi 'idi gwaeina 'adi maisa bewa , 'abehega 'ilobwainegita ma 'ida paihowa mabwaiyana , 'ada 'e'ahai , 'ada numa , bo to'aha wete , eema mabwaiyana 'oidiyega Yehoba sanina ta'abi hemadou .
46010032	Sahena hali tomota wa'abi'abi henuwagaladi , nuwana meYudiya , bo tomiya ganamuli , bo nuwana Yehoba 'ina tohekalesiyao .
46010033	Gidemusa taugu yatohotoho ma 'abehega sahena taugu 'igu nuwatuhuwega yapaipaihowa , ma hesi to'aha tomota 'idi nuwatuhu gide tuwa yapaihowa 'esa , ma siyaliyaya , ta 'oinega 'adi lema siloba Yehoba 'oinega .
46011001	Cilobwainegomiya ma 'igu mumuga bewa wahe'au'aunaowe , gide taugu Keliso mumugana yahehe'au'aunaoweya .
46011002	Yauwedo 'iyagwao , weyahina he'itaowedi ya'ebwae pwaigomiya wanuwatuhu yahidiya ma wa'abiyahidi .
46011003	Nuwanuwagu ma wasanapu 'abehega Keliso loheloheya 'ida Bada , ma hesi wahiwahine 'idi badao beno mwanediyao . Ta Keliso 'ina Bada Yehoba .
46011004	Ceguma loheya debana ma'ana hewanu 'i'ahwa'ahwanoi bo 'ipalopisai Yehoba 'ina nuwatuhuwega , beno 'ebe debamwadina 'ina Bada Keliso 'oina .
46011005	Ma 'eguma wahine deba daisinamo tapwalolo 'oina 'i'ahwa'ahwanoi bo 'ipalopisai , beno 'ebe debamwadina 'ina badaina , tauna mwanena , 'oina . Moisa tuwa , 'ana 'ita galana , gide 'eguma debana mabwaiyana sino'i .
46011006	Weyahina 'eguma wahine sahena debana 'i'ahu'ahusam debana wa'upwa , ma 'imwadina debana no'ino'ina weyahina , 'oinega 'ida 'ahusam ta 'ana 'ita 'ibwebwe'ana tapwalolo 'oina .
46011007	Tapwalolo 'alona loheya geya sawasawahina debana 'i'ahusam , weyahina loheya 'ana 'ita Yehoba gidemusa , ta wete 'ana hepwatu Yehoba 'ana hepwatu gidemusa . Wahine wete 'ana hepwatu loheya 'ana hepwatu gidemusa .
46011008	Ma loheya nugenugetaina geya wahine 'oinega 'ihapwesama , ma hesi wahine loheya 'oinega 'ihapwesama .
46011009	Wete Yehoba loheya 'ihemasaleheya geya wahine weyahina , ma hesi wahine loheya weyahina 'ihemasaleheya .
46011010	Coinega wahiwahine 'ilobwainediya ma debadi sisamudi tapwalolo 'ana tuta 'oina , ma wahiwahineyedi 'idi hematamatana mwanediyao 'oidiya aneloseyao si'ita .
46011011	Ma hesi 'eguma Bada 'ina 'eda tamulimuliye geya sawasawahina ma wahine 'iboi 'iloiloina . Wete gesowana loheya 'iboi 'iloiloina .
46011012	Weyahina wahine loheya 'oinega 'ilatuwa ta loheya wahine 'oinega 'ili'uwa , ta mabwaiyada Yehoba 'oinega talatuwa .
46011013	Wanuwatuhuyahi , 'eguma wahine debadaisinamo 'i'ahwa'ahwanoi Yehoba 'oina , togidega 'ana 'ita bwebwe'ana bo galana ? Galana 'awa ?
46011014	Mabwaiyada bale'uwa tamiyamiya , 'eguma loheya ta'ita debana dudulena , 'ana 'ita wahine gidemusa , beno 'ebe debamwadina ,
46011015	ma 'eguma wahiwahine debadi dudulena beno 'adi 'ebe hepwatu ma wete 'ana 'ebe 'ahusam .
46011016	Cada loina bewa gide , ma geya 'eta wete hali loina tohekalesiyao mabwaiyada 'oida , 'oinega sahena 'eta taiya loinaina weyahina 'igwaegwae hila .
46011017	Caigeda wete mumugami weyahina geya yada yaliyaya , beno geya bwebwe'ana .
46011018	Weyahina tupwana tomota sihegwaegauwa 'abehega 'imi 'eto'auta 'oidiya wawatawatahigomi hali boda ma hali boda 'oidiyega , ma tupwana 'idi gwae yahemisaeya .
46011019	Ta hesi 'imi 'ewatawatahaina 'ana bwebwe'ana beno 'abehega taiyewedi taudi tohekalesiyao moisa ta'inanadi .
46011020	Ma wete 'imi 'eto'auta 'oidiya 'eguma 'ida Badaina 'ina Cai He'asisi wa'ai , 'ana 'ita geya bwebwe'ana .
46011021	Weyahina tupwami waboi 'amiwa wa'ai'ai , ma tupwadi 'iyamiyao ma'adi gomale , ta wete tupwami wa'ai'ai ma wanumanuma hedada 'oinega waheheyauyaule .
46011022	Cilobwainegomiya ma waboi 'imi hada 'oidiya wa'ai ma wanuma ta sahena Yehoba 'ina tapwalolo wa'abi'abi hegala ma wete taudi wewewewelohedi wa'abi'abihe debamwadinedi . Bewa weyahina gesowana yahehepwatuwegomi .
46011023	Cida Bada Yesu 'ina 'ai 'ana sanapu 'ihe'ita pwaigauwa ta taugu yahe'itegomi , beno nihuwanaina 'oina Yudasa 'itebaeya , Yesuina beledi 'i'eweya ,
46011024	ta 'iloyauwedowa Yehoba 'oina ma 'ihisiya , ta 'igwaeya “ Bewa wahigu 'omi 'ami 'abihetena weyahina . Coinega bewa gide 'agu 'ebe nuwatuhuyahina wapaihowa 'ese . ”
46011025	Si'aiya 'igumwala , ma biyo wete Yesu 'i'eweya ta 'igwaeya , “ Biyo bewa loina 'ehauna weyahina , ma loinaina hauhauna bweyahiguwega ya'abihe latuheyama . Ceguma 'abwa to tuta 'oidiya wanuma wanuwatuhu yahigau . ”
46011026	Belediina 'ana 'ai ma biyoina 'ana numa 'oidiyega Badaina 'ina 'amasa weyahina tahehe'ita tuta mabwaiyana ma 'ana siga 'ihilama .
46011027	Ma hesi 'eguma taiya 'e'ahaiina 'i'ai besobeso , nuwana Badaina 'ina biyoina 'oinega 'inuma besobeso , loheyaina beno 'ina pui , weyahina 'ida Bada wahina ma bweyahina 'oidiya 'ipaihowa besobesoweya .
46011028	Ceguma nuwanuwada ma Bada 'ina 'ai ta'ai , nugeta mumugada weyahina tanuwatuhu , ma wete tada 'abihe dumwalugita , ma muliyetega 'e'ahaiina ta'ai , ma wete biyoina 'oinega tanuma .
46011029	Weyahina 'eguma taiya 'i'ai besobeso nuwana 'inuma besobeso , ma geya 'inuwatuhu Keliso wahina weyahina , 'abwa 'ana loina 'iloba .
46011030	Bewa lamuna 'oinega 'ami lohala ta 'imi we'ao tupwana baibaiwana silatulatu 'oimiya , ma wete tupwana 'ami boda si'amasa pwaiya .
46011031	Cilobwainegita ma mumugada tauda ta'abihe bwebwe'anedi tabu ta Yehoba 'iloinaegita .
46011032	Ma hesi 'eguma tuta bewa 'oina Yehoba 'iloinaegita , beno 'i'abi'abihe dumwaluwegita , ma 'abwa bwa'omatana 'oina mebale'u 'iloinaedi ma tauda geya .
46011033	Ciyagwao , 'eguma tutaina Bada 'ina 'ai wa'ai , 'iyamiyao wayamwadi .
46011034	Ma 'eguma taiya 'igomale , 'ina hada nobwa 'i'ai nugeta , ta 'oinega gesowana 'i'ai'ai hedade tapwalolo 'alona , tabu ma Yehoba 'igamwasowalegomi 'imi tapwalolo 'ana 'ita galana weyahina . Beno tuwa , loinaina weyahina . Ma hesi tupwana 'ami loina wete simiyamiya . Ceguma tutaina yanaowa loinaedi wete ya'abihe dumwaludi 'oimiya .
46012001	Ciyagwao , nuwanuwagu ma Yehoba 'ina heguyai yaluyaluwada weyahidi yalihasi ma wasanapu .
46012002	Weyahina mwalo tupwa guguyou 'oina wamiyamiya ta hali 'ebe hemisao 'oidiya watagwalegomiya , taudi geya sawasawahidi ma sigwae , ma hesi si'abowegomiya .
46012003	Ta bewa tutaina 'eguma taiya Yehoba yaluyaluwana 'oina 'imiyamiya , geya Yesu 'ida heliyeya , ma hesi 'i'ahwa Badae ; weyahina geya 'eta taiya sawasawahina ma Yesu 'i'ahwa Badae , 'eguma geya Yaluyaluwa Tabuna 'oina 'imiyamiya .
46012004	Yaluyaluwa Tabuina 'aigeda tuwamo , ma hesi 'ina heguyai 'oida hagana ma hagana .
46012005	Cida Badaina wete 'aigeda tuwa , ma hesi 'ina paihowa tapaipaihowadi hagana ma hagana ,
46012006	ma lamudi 'aigeda tuwamo , beno Yehoba , weyahina tauna 'ina heguyaiyedi 'adi paihowa 'i'abihe latuwediya .
46012007	Ma Yaluyaluwa Tabuna 'ina 'ehele 'aigeda 'aigeda 'oida beno mabwaiyada 'ada lema weyahina ,
46012008	ta hesi hagadi , weyahina loheya 'aigeda 'ana heguheguyai nuwatuhu , ma 'aigeda sanapu , ginaula dahwadahwaina weyahina ,
46012009	ta 'aigeda hemisa , ma 'aigeda to'abi hebwebwe'ana ,
46012010	ta 'aigeda ginaula 'ebe nuwahenainaida 'ana paihowa , ma 'aigeda Yehoba 'ina nuwatuhu 'ana palopisai , ma 'aigeda yaluyaluwao 'adi 'inana 'abehega bwebwe'ana bo galana , ma 'aigeda wete hali 'enana 'oidiyega 'ihegwaegwae , ta 'aigeda wete 'enanaedi 'ana tobui .
46012011	Heguheguyaiyedi Yaluyaluwa Tabuna tauna 'ana hesinuwa , ma 'iheguheguyai 'aigeda 'aigeda 'oida , ta 'i'ebwaegita ma gide tapaihowa 'ese .
46012012	Tauda gide wahi 'aigeda weyahina tasanapuya 'abehega wahi 'aigeda , ma yahunao baibaiwadi . Wahiina beno Keliso , ma yahunaowedi tauda .
46012013	Weyahina mabwaiyada tababitaiso , Yaluyaluwa 'aigeda 'oinega eeta taheboda 'aigeda . Tauma meYudiya ta 'omi hali tupwao 'oidiyega , ta tomiya mwau ma tomiya bwebwe'ana , ta mabwaiyada taheboda 'aigeda pwaiya Yaluyaluwa Tabuina 'oinega , tauna 'oida 'imiyamiya .
46012014	Eeta wahi yahunao geya 'aigeda , ma hesi baibaiwadi hagadi ma hagadi .
46012015	Ceguma 'ahe 'igwae , “ Taugu geya wahi 'ina boda 'oina yamiyamiya , weyahina taugu geya nima , ” 'ina gwaeina geya gwae moisa .
46012016	Wete gide 'eguma tena 'igwae , “ Taugu geya wahi 'ina boda , weyahina taugu tena , ta geya mata , ” tena 'ina gwaeina geya gwae moisa .
46012017	Weyahina 'eguma matamo beno geya sawasawahina ma 'ihesagoha , ma wete 'eguma tenamo geya sawasawahina ma mahai 'iniso ,
46012018	ta Yehoba bewa gide 'inuwatuhuya ta yahu baibaiwadi 'idi paihowa 'i'ebwaediya .
46012019	Weyahina 'eguma yahu 'aigeda tuwa , beno geya wahi mabwaiyana .
46012020	Coinega wahi 'aigeda 'ipaihoweya , ma hesi yahunao baibaiwadi .
46012021	Geya sawasawahina ma mata nima 'oina 'igwae , “ Genuwagu 'owa . ” Ma wete geya sawasawahina ma deba 'ahe 'oina 'igwae , “ Genuwagu 'owa . ”
46012022	Ta tupwadi wete wahi yahunao 'adi 'ita gide we'adi , ma hesi 'idi paihowa madouna wahi 'ana lema weyahina .
46012023	Tupwana wete yahudao geya tahepwatuwedi , ma weyahidi tahedeba mwadina , ma hesi ta'itayahidi ta ta'ahusamudi ,
46012024	ta geya yahudao mabwaiyadi 'adi 'itayahina gide . Weyahina Yehoba wahida 'ihemasaleheya ma 'abehega yahunaowedi taudi geya 'adi hepwatumo ta'itayahi bwaibwainidi .
46012025	Ma 'oinega sahena wataha 'ilatulatu wahida yahunao 'oidiya . Ma hesi mabwaiyadi sihemahemahetena ma mabwaiyadi sihelemalema 'idi paihowao 'oidiya .
46012026	Weyahina 'eguma yahuda 'aigeda 'imuya , beno wahida mabwaiyana simuya . Wete 'eguma wahida 'aigeda ma'ina yaliyaya , beno wahida mabwaiyana siyaliyaya .
46012027	Coinega 'aigeda 'aigeda tauda Keliso yahunao ,
46012028	weyahina 'ida paihowao hekalesiya 'alona hagana ma hagana . Yehoba 'iheguyaiyediya 'oida , nugeta tauma Keliso 'ana tohepwailao , ta muliyetega palopitao taudi Yehoba 'ina nuwatuhuwao sihehepwaile nugete , muliyetega tohe'itao , ma ginaula 'ebe henainaida 'adi topaihowao , ma to'abi hebwebwe'ana , ma to'abihetenao , ma tohanugetao , ta taudi hali 'enana 'adi tohegwaegwaeyao .
46012029	Weyahina geya sawasawahina ma mabwaiyada paihowa 'aigeda tuwa 'oina tahetopaihowa Keliso weyahina , nuwana Yesu tetelina 'ana tohepwailao , nuwana palopitao , nuwana tohe'itao , nuwana ginaula 'ebe henainaida 'adi to'abihelatuwao ,
46012030	nuwana to'abihe bwebwe'ana , nuwana hali 'enana 'ana togwaeyao , nuwana hali 'enanaedi 'adi tobui .
46012031	Paihowaedi mabwaiyana Yehoba 'iheguyaiyeya 'oida , 'oinega 'ilobwainegomiya ma heguheguyai bwebwe'adi nuwami 'i'ewa , ma wete 'eda 'ausalana moisa yahe'itegomi , beno helau .
46013001	Ceguma 'igu gwaeyao bwebwe'adi , gide tologuguyao ma aneloseyao 'idi gwae , ta 'eguma helau geya 'ateguwa 'imiyamiya , 'igu guguyaedi ginaula bwagabwaga , gide sinaha silahulahusi besobeso , nuwana yoguli simu'amu'a besobeso .
46013002	Ta wete 'eguma taugu Yehoba 'ina palopita , ta ma'igu sanapu ma sawasawahigu yahepwaila ginaula dahwadahwanidi , ma 'eguma yahemisa moisa Yehoba 'oina ma 'oinega yagwae 'oya 'oidiya , sawasawahina sitau hali tupwa , ta 'eguma geya helau 'ateguwa , taugu tuwa loheya bwagabwaga .
46013003	Ta 'eguma 'igu tobwatobwa mabwaiyana yaheguyaiye tomota 'oidiya ma wahigu wete yatagwale ma sigabu 'idi pwaoli weyahina , ta 'eguma geya helau 'ateguwa 'imiyamiya , 'igu paihowaedi huwaidi geya'abwa yalobaloba .
46013004	Moisa , helau ginaula madouna , weyahina 'eguma helauina 'ateda 'imiyamiya , sawasawahina ma tahe'alama'i'itana ma tomota ta'ate muyamuyaedi , ta sahena tahehe'ipi'ipiyedi . Ta sahena wete tanuwanuwahane , nuwana tagagagagasa ,
46013005	ma hesiyage 'iyadao tahe'asisiyanedi , ma sahena 'enuwanuwaha bo hegamwagamwagu bo 'aleha 'oidega si'ita'ita .
46013006	Ta sahena mumuga galana weyahina tayaliyaliyaya ma hesi mumuga dumwaluna weyahina tayaliyaya .
46013007	Ceguma helau 'ateda 'imiyamiya sauga baibaiwana ta'alama'i'itana moisa , eeta tahemisa moisa , ma'ida nuwatuhuyahina 'ada 'abihetena Yehoba 'oinega 'abwa taloba , ma tuta mabwaiyana tatoholo pa'ala .
46013008	Helau sahena 'igumwagumwala , ta hesi taudi Yehoba 'ina palopitao 'abwa 'idi hepwailao sigumwala . Wete taudi hali 'enana ma hali 'enana 'oidiyega sigwaegwae , 'abwa 'enadiyedi sigumwala . Ma tosanapuwao 'abwa 'idi sanapu sisawala .
46013009	Weyahina bewa tuwa 'ida sanapu tupwana tuwa , 'oinega 'ida hepwaila tupwana wete ,
46013010	ta tuta sinaonaoma 'oidiya sanapu hauhauna mabwaiyana 'ilatuma , ma sanapu miyamiyana tanuwanaide .
46013011	Gidemusa taugu mwalo hene gwama tuwa , ma hesi bewa tuwa yaheloheya pwaiya ta gwagwama 'idi gwaeyao ta 'idi paihowao ta 'idi nuwatuhuwao 'oiguwega sigumwala pwaiya .
46013012	Bewa tuwa 'ida sanapu geya madouna , gide 'alu'aluwa nuwana 'ainuwadawada gidemusa , ma hesi 'abwa 'ana moisa 'ida hapwesa 'oida . Ma taugu sanapu tupwana tuwa yasanapuya , hesi 'abwa mabwaiyana yasanapu , gidemusa bewa tuwa Yehoba 'isanapu bwaibwainigauwa .
46013013	Ginaula madouna 'etoi simiya hataya , 'aigeda tahemisa , 'aigeda tanuweya , 'aigeda tahelau , ma mabwaiyadi 'oidiyega helau 'imadou hedadeya .
46014001	Coinega 'ilobwainegita ma tatoho waiwai ma tahelau moisa , ma wete tatoho waiwai ma Yehoba Yaluyaluwana 'ina heguyai 'oida talobadi , ma hesi heguheguyai 'aigeda bwebwe'ana hedada , beno palopisai Yehoba 'ina nuwatuhu sowasowana tahepwaila nugete .
46014002	Ta 'aigeda wete heguyaiina tomota 'oidiya , beno hali 'enanao 'adi tala weyahidi . Ceguma hali 'enana 'oidiyega tagwaegwae , beno tuwa Yehoba 'oina tagwaegwae , ta geya tomota 'oidiya , 'oinega gwaeyedi 'adi sanapu tomota 'oidiya palipalina , ma bewa Yaluyaluwa Tabuna 'ina waiwaiyega sanapu dahwadahwaina tahehegwaegwae , eeta tomota geya sida nuwasabwalena .
46014003	Ta 'eguma tapalopisai tomota 'oidiya , eema 'ida gwaeyega sinuwa sabwalena , beno 'adi lema , ma 'ane 'atepatu ta yaliyaya siloba .
46014004	Ta 'eguma taiya hali 'enana 'oinega 'ihegwaegwae , beno 'iboinamo tuwa 'i'abi'abihete hila , ma hesi 'eguma palopitaedi sigwae hekalesiyao 'enadiyega beno mabwaiyadi 'adi lema .
46014005	Taugu nuwanuwagu ma mabwaiyami hali 'enana 'oidiyega wagwaegwae . Ta wete nuwanuwagu madouna ma wapalopisai Yehoba 'ina nuwatuhu , weyahina palopitao 'idi paihowa ginaula madouna . Ta gwae hali 'enanao 'oidiyega geya ginaula madouna , ma hesi 'eguma 'aigeda tobui 'imiyamiya , ma gwaeyedi tauna 'igibuidi , beno ginaula bwebwe'ana tohekalesiyao 'adi lema weyahina .
46014006	Ciyagwao , wanuwatuhuyahi 'eguma yanaowa 'oimiya , ma hali 'enana 'oinega yagwaegwae 'oimiya , gesowana lema waloba . Ma hesi 'eguma yanaowa 'oimiya ma lotohona 'ehauna bo sanapu bo palopisai bo he'ita ya'ebwaegomi , bewa 'ami lema .
46014007	Gidemusa 'eguma sinaha tomota silahusa besobeso bo gita sihunu besobeso , geya sawasawahina ma siwali bwaibwaina .
46014008	Ma wete 'eguma taiya yoguli 'imu'amu'a besobeso , 'enana 'ana sanapu geya hene tada sanapuya , nuwana 'aleha , bo nuwana to ginaula 'ana bwau weyahina .
46014009	Tauda wete gidemusa , 'eguma geya tagwaegwae dumwalu nata gesowana wete tomota 'ida gwaeyedi sinuwa sabwalenidi , weyahina 'ida gwaeyedi gide hedagadaga bwagabwaga .
46014010	Ta moisa , bale'uwa 'enana baibaiwa hedada simiyamiya , ma tupwa 'aigeda 'aigeda toni'asa taudi 'enadi sisanasanapudi .
46014011	Ceguma hali tupwa 'enadi geya yasanapu , taugu gide taumana yahenainaida , ta geya sowasowahigu ma 'enadi yasanapudi . Ta taudi wete geya sawasawahidi 'enagu sisanapu .
46014012	Yauwedo 'iyagwao , nuwanuwami ma Yehoba Yaluyaluwana 'ina heguyai 'oimiya wa'ewadi , 'oinega 'ilobwainegomiya ma watoho ma 'ami heguheguyaiyedi 'oidiyega tohekalesiyao wa'abihe waiwaiyedi .
46014013	Ceguma taiya 'oimiyega hali 'enana 'oidiyega 'igwaegwae , 'ilobwaineya ma 'i'ahwanoi Yehoba 'oina ma sanapu 'ida loba , ta 'oinega 'ina gwae 'ibui .
46014014	Weyahina 'eguma hali 'enana 'oinega ya'ahwa'ahwanoi , 'enanaina 'ana sanapu geya yasanapu , weyahina yaluyaluwagumo 'i'ahwa'ahwanoi , ma hesi 'igu gwaeyedi geya yasanapudi , to'aha weyahina yagwaegwae .
46014015	Cilobwainegauwa ma ma'igu sanapu ta wete yaluyaluwaguwega ya'ahwa'ahwanoi , ma weteyage yawali hepwatu Yehoba 'oina yaluyaluwaguwega ta wete ma'igu sanapu .
46014016	Ceguma taiya 'owa yaluyaluwamo 'oinega 'uhehepwatu hali 'enanega , ma geya 'usanapu , ma 'iyamwao wete geya sinuwa sabwalena , taudi sahena silolo'emeni .
46014017	Hepwatuina bwebwe'ana , ta hesi 'iyadao geya 'ida lemediya .
46014018	Taugu yaloyauwedo Yehoba 'oina weyahina hali 'enana 'oidiyega yagwaegwae hedada .
46014019	Ta hesi tapwalolo 'oina , nuwanuwagu ma gwaeina yasanasanapu 'oinega yada hepwaila to'uto'upana tuwa , ma tomota yahe'itadi . Ta geya nuwagu hali 'enana 'oidiyega tapwalolo 'oina yagwaegwae hedada , weyahina gwaeyedi tomota geya sisanapu .
46014020	Ciyagwao , sahena 'imi nuwatuhu gwagwama gidemusa , ma hesi wanuwanuwa loheya madouna gide . Ta sahena mumuga galana weyahina wanuwanuwatuhu ma 'abehega wasanapudi .
46014021	Buki He'asisi 'alona Yehoba 'ina loina 'aigeda 'imiyamiya , 'igwaeya , “ ‘ Taumanao 'abwa sinaoma ma hali 'enanao 'oidiyega 'igu bodao 'oidiya 'igu gwae sida hepwailedi , ma hesi sahena wete 'igu gwaeyedi simulimuliyedi . ’ Yehoba 'ina gwae bewa gidemusa . ”
46014022	Ceguma hali 'enana 'oinega tagwaegwae , beno 'ila'ilala geya taudi tohemisao weyahidi ma hesiyage taudi geya sihemisa weyahidi . Ta Yehoba 'ina nuwatuhu 'ana palopisai beno tohemisao 'adi lema weyahidi .
46014023	Coinega tauda tohekalesiyao 'eguma tapwalolo weyahina tadeli 'autama ma hali 'enanao 'oidiyega tagwaegwae , ma tupwadi taudi geya Yesu 'ana tohemisao siluhu ma 'enada palipalidi sihesagohedi , nuwana sinuwatuhu 'abehega taheyauyauleya , 'awa ?
46014024	Ta 'eguma mabwaiyada Yehoba 'ina nuwatuhu tapalopisai ma tupwadi taudi geya Yesu 'ana tohemisao siluhuma , ma taudi 'enadiyega sihesagoha , nata sinuwabui ma si'ahwa moisa .
46014025	Ma 'oinega 'idi nuwatuhu dahwana weyahina sinuwagala ma'idi deba mwadina , ma Yehoba matana sibe'u talutalubu'i ma 'oina si'etuluha ma si'ahwa moisae , ma 'oinega sigwae , “ Moisa , Yehoba ba'idamiu wamiyamiya . ”
46014026	Ciyagwao , 'eguma tapwalolo weyahina waluhuluhu , 'aigeda tomota wali 'i'ahala lagasi , 'aigeda 'ihe'ita , 'aigeda lotohona hauhauna 'ihepwaila hapwese ; ma 'aigeda hali 'enana 'oinega 'igwae , ma 'aigeda gwaeina 'igibui , eeta paihowaedi 'oidiyega boda silemedi .
46014027	Ta 'eguma hali 'enanao 'adi togwaeyao simiyamiya , bwebwe'ana 'eguma siteluwa nuwana sitetoimo 'aigeda 'aigeda 'oidiyega sigwae . Ta wete tobuiyao sida miyamiya ma gwaeyedi sida buidi .
46014028	Ta 'eguma 'enanaedi geya 'adi tobuimo , sahena 'aigeda taiya hali 'enana 'oinega 'igwaegwae latu tapwalolo 'ana tuta , ma hesi 'iboinamo 'oina ma wete Yehoba 'oina sowasowana 'igwae .
46014029	Ta wete palopitao 'eluwa nuwana 'etoi sida gwae ma 'oinega mabwaiyami 'idi gwaeyedi wada hesagohedi ta weyahidi wanuwatuhu ma wahesinuwa .
46014030	Ma 'eguma 'aigeda tomota tapwalolo 'alona 'imiyamiya ma lotohona 'ehauna 'iloba , 'ida toholo ma ginaulaina 'ida hepwaila hapwese , ta tologuguyaina 'ida 'alahenono .
46014031	Ta mabwaiyami sawasawahimi ma 'aigeda 'aigeda wapalopisai ma wa'abihe pa'aligomi , ma nuwami 'ibwebwe'ana .
46014032	Ta palopitaedi sowasowana yaluyaluwadi siboidimo siloiloinaedi ,
46014033	weyahina Yehoba 'iloiloina dumwaluwegita , 'oinega ma'ida yaliyaya talotapwalolo .
46014034	Ta wahiwahine 'omi , 'ilobwainegomiya ma 'ebe tapwalolo baibaiwadi 'oidiya wa'ala henono tuwa , ma gwae wahesagohedi . Weyahina Buki He'asisi 'oina Mosese 'ina loina wahiwahine weyahidi bewa gidemusa , ta wete gidemusa tohekalesiyao 'adi loina tupwa mabwaiyana 'oidiya .
46014035	Ta 'eguma wahiwahine nuwanuwadi ma to'aha sisanapu , sowasowahidi siboi 'idi hadao 'oidiya sihesilala mwanediyao 'oidiya , ma taudi sihe'itadi . Weyahina 'eguma wahiwahine sigwae tapwalolo 'oina , 'ebe debamwadina 'oida .
46014036	Ma geya'abwa wanuwanuwahane 'abehega waboi 'oimiya Yehoba 'ina gwae 'ihapwehapwesa , nuwana waboimo 'oimiya 'imiyamiya .
46014037	Ma wete 'eguma taiya 'inuwatuhuya 'abehega tauna palopita ma Yehoba yaluyaluwana 'oina 'imiyamiya , nugeta 'ida sanapu 'abehega 'igu gwae leta bewa 'oina , beno Yehoba 'ina loina 'oimiya .
46014038	Ta 'eguma taiya gwaeyedi genuwana , tuwa hede ma'ina henainaida 'ida miyamiya .
46014039	Coinega 'iyagwao , 'ilobwainegomiya ma watoho waiwai ma Yehoba 'ina nuwanuwa wapalopisai , ta hali 'enana 'adi gwaeyao weyahidi sahena wa'au'ausi tapwalolo 'oina .
46014040	Ma wete ginaula mabwaiyana dumwaludi ta bwebwe'adi 'imi tapwalolo 'oidiya wada paihowadi .
46015001	Ciyagwao , tetelaina yahepwaila pwaiyeya 'oimiya , wanuwatuhuyahi 'abehega mwalo 'atemi watagwaleya tetelaina 'oina , ma 'i'abihe pa'aligomiya ta 'oinega 'ami 'abihetena walobeya , 'eguma tetelina wa'abiyahiya . Ta 'eguma geya wa'abiyahi pa'alina , 'imi hemisaowedi gide ginaula bwagabwaga .
46015002	
46015003	Tetelaina lamuna ya'ita lobeya 'oinega yahepwaile 'oimiya 'abehega Keliso 'ida puiyao weyahidi 'i'amasa , gidemusa Buki He'asisi 'ina hepwaila ,
46015004	ta galiha silaguya , ma sabwelo hetoina 'oina 'itoholo hila , gidemusa Buki He'asisi 'ihepwaila 'esa .
46015005	Citoholo hila ma Pita 'i'iteya ta wete 'ana tohepwailao site tuwelo si'iteya .
46015006	Caigeda tuta 'oina 'iyadao wete site paibi handeledi si'iteya . Bodaedi 'oidiyega baibaiwadi bewa tuwa simiyamiya , ma tupwadi si'amasa .
46015007	Yemesa wete 'i'iteya , ta wete Keliso 'ana tohepwailao mabwaiyadi si'iteya .
46015008	Ta 'ebe losaloha taugu wete ya'iteya , ma hesi taugu 'igu tole 'ebe henainaida , geya gidemusa taudi 'idi tuta silobeya ta sitoleya .
46015009	Ta wete taugu loheya galagu . Weyahina Yehoba 'ana tohemisao ya'abihe muyemuyediya , 'oinega Keliso 'ana tohepwailao mabwaiyadi sibwebwe'ana sinegauwa .
46015010	Ma hesi Yehoba 'i'atemuya muyaegauwa ta 'ilemegauwa . Coinega geya 'i'abihete daidaisigau , weyahina yahemisa bwaibwaina ma tohepwailao mabwaiyadi 'idi paihowa ya'ebesineya , geya taugu 'igu waiwaiyega , ta Yehoba 'ina helau 'oinega .
46015011	Coinega tohepwailaedi 'oimiya siloguguya pwaiya , ma taugu wete 'oimiya yaloguguya pwaiya , ta Keliso wahemiseya .
46015012	Cima guguya 'oimiya 'ahepwaileya 'abehega Keliso 'amasega 'itoholo hila , ta wahemiseya . Ma to'aha weyahina tupwami wagwae 'abehega tomota geya sawasawahidi ma 'amasega sitoholo hilama ?
46015013	Weyahina 'eguma tomota sahena 'amasega sitotoholo hila , Keliso wete 'amasega gesowana 'itoholo hila .
46015014	Coinega 'ima loguguyaedi tuwa ginaula bwagabwaga , eeta 'imi hemisaina Keliso 'oina beno hemisa bwagabwaga .
46015015	Wete tauma Yehoba 'ana tohepwailao 'a'abowegomiya 'ima gwaeyedi 'oidiyega , weyahina 'agwaeya , “ Yehoba Keliso 'amasega 'i'abi hetoholo hileya , ” ta to'amasaedi geya sida toholo hila .
46015016	Coinega Keliso wete gesowana 'itoholo hila .
46015017	Ta Kelisoina wete wahemisa bwagabwaga , ma 'oinega 'imi puiyao tuwa 'abwa simiyamiya 'oimiya .
46015018	Ma 'iyadaowedi taudi mwalo Keliso sihemisaeya ta si'amasa pwaiya , beno ta'eha simiyamiya ?
46015019	Ta wete tauda Keliso 'ana tohepwailao nuwa'ole'oleda , 'eguma Keliso 'ina 'abihetena 'oida tuta bewa bale'umo weyahina , ta geya tuta 'inaonaoma 'ida 'amasa mulina weyahina .
46015020	Ta 'ana dumwalu hesi beno Keliso 'amasega 'itoholo hila , tauna 'ihanugeta ma muliyetega to'amasao mabwaiyadi .
46015021	Weyahina loheya 'aigeda tuwa 'oinega 'amasa 'ilatuwa bale'uwa , beno Adama , ta wete gidemusa loheya 'aigeda 'ina paihowega toholo hila 'i'abilatuheya .
46015022	Tasanapu pwaiya 'abehega Adama 'ina pui 'oinega tauda 'amasa 'oida 'ilatuwa , ma hesi Keliso 'oinega yawasida hataya talobeya .
46015023	Ta yawasi hataya 'ina tauya bewa gidemusa , nugeta Keliso 'itoholo hila , ma 'abwa tutaina 'ihilama tauda taiyawedi 'ina bodao wete tatoholo hila .
46015024	Ma muliyetega Kelisoina nata toloinao mabwaiyadi 'ihewaiwai sinedi gide welabana ma hi'ahi'a ma yaluyaluwa galadi mabwaiyadi 'ihewaiwai sinedi , ma tuta 'ana 'ebe losaloha 'oina Keliso 'ina 'ebeloina 'i'ebwae Tamana 'oina .
46015025	Weyahina Kelisoina nata ma'ina waiwai 'iloiloina eema 'ana siga 'ana 'alehaowedi mabwaiyadi 'ihewaiwai sinedi ,
46015026	eeta 'ana 'ebe losaloha 'amasa 'ihewaiwaisine ma 'igumwala .
46015027	Weyahina Yehoba loina mabwaiyana Keliso 'i'ebwaeya . Beno tuwa Keliso gesowana To'ebwayaina 'iloiloinae .
46015028	Coinega 'abwa tutaina Keliso ginaula mabwaiyadi 'iloinaedi , muliyetega tauna 'itagwala Tamana 'ina loina 'oina , weyahina Tamana Keliso 'ina loina mabwaiyana 'ana to'ebwaya , 'oinega Yehobaina 'ihane hedade .
46015029	Ta 'eguma to'amasa sahena sitohotoholo hila , to'aha weyahina tomota sibabitaiso to'amasao weyahidi ?
46015030	Ma wete togidega taugu ? Ceguma gesowana 'amasega yatoholo hila to'aha weyahina 'ebe hesilae 'oina tuta mabwaiyana yapaipaihowa Keliso weyahina ?
46015031	Moisa , sabwelo 'aigeda 'aigeda 'oidiya gide ya'ama'amasa , ma hesi ma'igu yaliyaya 'omi 'imi toholo pa'ala weyahina , 'ida Bada Yesu Keliso 'oina .
46015032	Ta wete mwalo Epeso 'oina loheloheya gamwagamwasowalidi totopwatula gide silolo'alehegau , ma hesi lo'alehaina geya 'ana bwebwe'anamo 'oiguwa 'eguma geya 'amasega yatoholo hila ! Coinega tupwana tomota sigwae 'abehega 'ilobwainegita ma tuta bewa bale'uwa tayaliyaya 'ida 'ai ta 'ida numa 'oidiyega , weyahina nata 'amasa 'ana tuta , gesowana 'aigeda wete to'aha talobaloba .
46015033	Ta hesi gwaeyedi beno 'abo tuwa , 'oinega sahena 'oidiyega si'abowegomi , tabu ta mumugadi galana wahe'au'aunaowedi .
46015034	Nuwana tupwami Yehoba wahenainaideya . Bewa 'ebe debamwadina 'oimiya , 'oinega 'ilobwainegomiya ma wada sanapu , ma mumuga galana walolagu .
46015035	Ma tupwami geya wanuwanuwa sabwalena toholo hila weyahina , 'oinega wagwae . “ To'amasaedi to 'wapi 'oinega sitoholo hila ? ”
46015036	Coinega 'ilobwainegomiya ma wada sanapu 'abehega 'eguma patu ta'uma ma 'ibwala 'abwa patuina 'imwahulu .
46015037	Wasanapuya 'abehega 'eguma pegapega nuwana 'aigeda patu tadauni , 'wapina 'oinega 'ibwala , geya patu nugenugetaina 'ana 'ita gidemusa , ma hesi hagana ,
46015038	weyahina toloina tauna Yehoba , ma 'aiwe ta pwatula 'aigeda 'aigeda 'adi 'ita 'ina nuwatuhu gidemusa , ta 'ilagudiya .
46015039	Ta wete wahi Yehoba 'iloinaeya , tomota wahida hagana ma hagana , hebahebai wahidi hagana , bwasumo wahidi hagana , ma silahana wete wahidi hagana .
46015040	Ta wete megalewa wahidi hagana ma gogo gabulena wahida hagana , wete 'adi 'ebe hepwatu hagana tauda 'oidega .
46015041	Ta wete hala 'ana hepwatu hagana , ma wai'ena 'ana hepwatu hagana , ma 'ipwala wete 'adi hepwatu hagana ma hagana .
46015042	Cida toholo hila wete gidemusa , wahida mwahumwahuludi sigaligalihedi , ma 'abwa 'eguma tatoholo hila wahida gesowana simwahumwahulu .
46015043	Moisa , wahida 'ebe debamwadina ma we'awe'aidi sigaligalihedi ma 'iyamo wahida galewa tatotoholo hila , ma wahidaedi ma'adi hepwatu ta waiwaidi ,
46015044	weyahina wahi bale'uwa sigaligalihedi ta wahi galewa sitotoholo hila , weyahina wahi bale'u hagana ma wahi galewa hagana .
46015045	Buki He'asisi 'ina hepwaila wete gidemusa 'igwaeya , “ Loheya nugenugetaina , Adama wahina mayawasina ; ma loheya heluwena yaluyaluwana 'oinega sowasowana yawasida 'i'ebwaegita . ”
46015046	Loheya yaluyaluwana geya 'ilatu nugeta , ma hesi wahida 'ihapwesa nugeta ma yaluyaluwa muliyetega .
46015047	Weyahina loheya nugenugetana Yehoba 'ipaihoweya bale'u 'oinega , ta loheya heluwena galewega 'isuluma .
46015048	Mabwaiyada Adama tubunao bale'uwa tamiyamiya , 'ada 'ita mebale'u gidemusa , ma wete wahida hauhaudi galewega 'abwa ta'ewadi , 'adi 'ita gidemusa Keliso wahina hauhauna .
46015049	
46015050	Ciyagwao wanuwatuhuyahi 'abehega wahida bale'uwa 'imwahumwahulu gesowana 'iluhu galewa , weyahina wahi bale'uwa mwahuluna , ta wahi galewa geya 'ida mwahuluwa .
46015051	Ma wete sanapu hauhauna yahe'itegomi 'abehega gesowana tohekalesiyao mabwaiyada ta'ama'amasa , ma hesi tupwada 'abwa mayawasida tamiyamiya ma Yehoba wahida 'ida buidi .
46015052	Weyahina tuta 'ana 'ebe losaloha 'oina yoguli 'ida mu'a madouna , ma Yehoba wahida 'ida bui mwayamwayauwedi , ma wete to'amasao mawahi hauhaudi sitoholo hila , ta tauda mayawasida wahida wete 'ibuidi .
46015053	Weyahina Yehoba sawasawahina wahi mwahumwahuludi ma 'ama'amasidi 'ibuidi ma si'ehau ta miyamiya hatayadi .
46015054	Ma 'abwa tuta nage 'oina Buki He'asisi 'ana 'ahwa moisa 'ilatu , beno 'igwaeya , “ Tauna 'abwa 'ihewaiwai moisa ma 'amasa 'igumwala .
46015055	Weyahina gesowana 'amasa 'ihehewaiwai , ma hesi 'amasa 'ina gala 'oida 'igumwala . ”
46015056	Camasaina 'ina waiwai 'ilatuwa mumuga galana 'oinega , eeta mumuga galagala 'ina waiwai beno Mosese 'ina loinao 'adi ligeha 'oidiyega .
46015057	Ma hesi 'ida Bada Yesu Keliso 'i'abihetegita ma galanaina 'oinega tahewaiwaisine , eeta Yehoba 'oina taloyauwedo madouna .
46015058	Ma wete 'iyagwao yaloyauwedo madouna 'oimiya ta yaguguyegomi ma watoholo pa'ala ma tuta mabwaiyana wada hetapewa Bada 'ina paihowa 'oina , weyahina 'abwa Bada 'ina paihowaina 'oinega huwaina taloba .
46016001	Ginaula 'aigeda wete , helau Yehoba 'ina tomotaedi Yelusalema 'oina 'adi lema weyahina . Mwalo meGaletiya 'idi helau weyahina yahegwaediya , 'oinega 'omi wete gidemusa wada paihowa 'esa ,
46016002	beno Sabati 'aigeda 'aigeda 'oidiya 'imi helau mabwaiyana walagulagu . Ceguma 'imi mane madouna , helau madouna , ta 'eguma 'imi mane 'i'iuna 'imi helau 'i'iuna wete , ma tutaina yatauyawa , 'imi helauina 'imiyamiya .
46016003	Coinega tutaina yanaowa 'oimiya tupwadi 'iyamiyao wahesinuwedi ma 'imi helauina sitauye Yelusalema 'oina , ta wete meYelusalema 'idi leta yada lele ma helauina mahetena sitauyedi .
46016004	Ceguma nuwanuwami , taugu wete taudi mahetegwao 'atauya Yelusalema .
46016005	Bewa tuwa nuwanuwagu ma yatau Masidoniya ma muliyetega yanaowa 'oimiya ,
46016006	ta nobwa ya'aiyawasi ma tupwana yamiya 'amana , nuwana 'ana siga gogai 'ana tuta 'igumwala , ma wahegelugau to tupwa 'oina nuwanuwagu yatau .
46016007	Weyahina genuwagu tuta to'uto'upana tuwa ba'idami tamiyamiya , ma hesi 'eguma Yehoba 'itagwala , ma tuta tupwana dudulena ba'idami nobwa tamiyamiya .
46016008	Bewa tuwa Epeso 'oina yamiyamiya 'ana siga Penitikosi Guyaina 'igumwala , muliyetega yatauyawa .
46016009	Weyahina 'asa bewa 'oina sawasawahina ma Yesu 'ina paihowa madouna yapaihowa , bwagana 'agu sahiyao baibaiwadi simiyamiya .
46016010	Ta Timoti wete 'eguma 'inaowa 'oimiya wabwauwe 'imi hada ma wahelauwe madouna , weyahina tauna 'ida Bada weyahina 'ipaipaihowa , taugu wete gidemusa .
46016011	Ma sahena taiya Timotiina 'ilohesohesoiye , ta tutaina 'ihilama 'oiguwa wa'abihete ma ma'ina yaliyaya 'ida hilama , weyahina tauna ma tupwadi wete 'iyadao yayamwayamwadi .
46016012	Apolosa wete tauna tasidai 'aigeda , ma mwalo Apolosaina ya'ahwanoiyeya ma 'abehega 'iyadao mahetenao sinaowa 'oimiya , ta 'iguipaila , ma 'abehega 'eguma to tuta 'oina bwebwe'ana 'itauyawa .
46016013	Ciyagwao wa'itayahigomi , ma ma'imi hemisa moisa watoholo pa'ala ma wahewaiwai ,
46016014	ta wete 'imi paihowa mabwaiyana 'oidiya wahehelau hilegomi .
46016015	Sitipana 'ina bodao wasanapudiya 'abehega taudi Keliso 'ana tohemisa nugenugetadi tupwa Akaya 'oina , ma sitagwala pwaidiya Yehoba 'ina tomota 'adi 'abihetena weyahina ,
46016016	'oinega yahenuwa lagugomi ma 'idi gwaeyao wamuliyedi , ma taiyawedi wete mahetediyao Keliso weyahina sipaipaihowa taudi wete wamuliyedi .
46016017	Tuta bewa yayaliyaya madouna weyahina Sitipana ma Potuneto ma Akeiko sitauya pwaima , ta taudi gide 'omi 'ami miyalaenao , taudi si'abi'abihe yaliyayegomi .
46016018	Gidemusa 'omi mwalo wete si'abihe yaliyayegomiya , 'oinega bewa tuwa 'ada lotohona bwebwe'ana hedada . Loheloheyaedi wahe'asisiyanedi , ta wete taiyewedi taudi gidemusa .
46016019	Tohekalesiyao mabwaiyadi tupwa Esiya 'oinega 'idi loyauwedo 'inaonaowa 'oimiya . Ma wete Akuila ma Pilisila , ta wete tohekalesiyao taudi 'idi hada sitapwatapwalolo 'ida Badaina saninega , 'idi helau 'oimiya .
46016020	Tohekalesiyao mabwaiyadi wete 'idi helau 'oimiya . Ciyamiyao helauwega wa'atusapwalidi .
46016021	Bewa 'igu loyauwedo 'oimiya taugu nimaguwega yaleleyawa .
46016022	Ceguma taiya geya Bada 'ihelauwe nata 'imiya mwau . Bada yo , nuwanuwagu ma 'unaoma .
46016023	Cida Bada Yesuina 'ina helau 'oimiya 'ida miyamiya .
46016024	Ta wete 'igu helau Yesu Keliso saninega 'inaonaowa mabwaiyami 'oimiya . Taugu Paulo
47001001	Yauwedo meKolinita 'omi Yehoba 'ina tohekalesiyao ma 'omi wete Yehoba 'ana tohemisao tupwa Akaya mabwaiyana 'alona , 'imi leta bewa tasidai Timoti 'i'abihetegauwa ma 'aleleyawa , taugu Paulo 'oiguwega , weyahina Yehoba 'ina hesinuwega yahetohepwaila Yesu Keliso weyahina .
47001002	Tamadai Yehoba ma 'ida Bada Yesu Keliso 'idi helauwega tuwa wamiya yaliyaya .
47001003	Yehoba tauna 'ida Bada Yesu Keliso Tamana 'oina taloyauwedo weyahina 'iboinamo tauna 'atemuyamuya huhuna ,
47001004	ma 'ima miyamwau 'oidiyega 'i'abihe yaliyayemaiya , 'oinega sowasowahima taudi tomiya mwau wete 'a'abihe yaliyayadi , weyahina 'ima 'ebe yaliyayaina Yehoba 'oinega 'alobeya sowasowahina 'alagubale 'oidiya ma taudi wete siyaliyaya .
47001005	Moisa , Keliso 'ana muyao tauma 'alotohodiya , ma 'oinega Keliso 'ina yaliyaya 'i'ebwaemaiya , tauna 'ina yaliyaya gide .
47001006	Ma 'eguma tauma muya 'aloba , beno 'omi 'ami 'abi he'atepatu ma 'ami 'abihetena weyahidi . Ma wete 'eguma 'ama 'ebe 'abihe'atepatu 'aloba , beno 'omi 'imi 'atepatu weyahina , 'eguma 'imi miyamwau gide tauma 'ima miyamwau , ma wete 'eguma 'oidiyega wa'alama'i'ita nata 'omi wa'atepatu .
47001007	Coinega 'ima hemisa 'omi weyahimi 'ihewaiwai pwaiya , weyahina 'asanapugomiya 'abehega wamuyamuya tauma gide , ma wete wa'atepatu gide tauma .
47001008	Ciyagwao , nuwanuwagu ma wasanapu 'ima muyamuyao weyahidi , tutaina Esiya 'oina 'amiyamiya , beno 'ima nuwagala madou hedade 'anuwatuhuya 'abehega nata 'a'amasa .
47001009	Cana 'ita gide 'ama 'alehaowedi sida lohe'amasimai , ma hesi Yehoba tuwa sowasowahina ma to'amasa 'i'abihe toholodi , ta miyamwauina 'alobeya , 'oinega 'anuwatuhu yahiya 'abehega geya tauma 'ima waiwai , ma hesi Yehoba 'ina waiwai 'oinega 'i'abihetemaiya .
47001010	Ma 'i'abihete pwaimaiya 'ebe hesilaeina 'oinega , ma wete 'anuwatuhu yahiya 'abehega 'abwa 'i'abihetemai tuta mabwaiyana 'oidiya .
47001011	Comi wete 'imi 'ahwanoiyega walememai ma 'oinega maisa bwebwe'ana Yehoba 'oinega nata 'aloba , mabwaiyada 'ida 'ahwanoi 'oidiyega , 'oinega mabwaiyada taloyauwedo 'abihetenaina 'alobeya weyahina .
47001012	Caigeda nuwatuhu weyahina yayaliyaya madouna , beno yasanapuya moisa 'ima mumuga 'ausalana ma dumwaluna tomota 'oidiya , geya sanapu bale'u 'oidiyega , ma hesi Yehoba 'ina helau 'oima 'oinega , ma gide 'apaihowa madouna 'oimiya .
47001013	Cimi leta bewa 'aleleyawa mabwaiyana sowasowahina wahasilidi ma wasanapudi , 'oinega nuwanuwagu ma wanuwa sabwalena ,
47001014	gide wasanapu pwaiya tupwana , ma 'abwa Bada Yesu 'ina sabwelo madouna 'oina wayaliyaya tauma weyahima , ma tauma wete 'ayaliyaya weyahimi .
47001015	Comi yasanapugomiya 'imi hemisa 'oima , 'oinega mwalo nuwanuwagu yahabo'enegomi maluwa ma 'ane yaliyaya waloba .
47001016	Caigeda 'igu 'adau Masidoniya weyahina 'ana sauga , ma heluwena beno Masidoniyega yada hilama 'oimiya , ma 'oinega 'igu 'adau weyahina wada lemegau ma yada tauya Yudiya .
47001017	Sahena wanuwanuwatuhu 'abehega 'igu gwaeina mwalo weyahina yahenuwa naluwa . Geya . Sahena yatagwatagwala 'abo'abo gide taudi mumuga bale'u 'ana tomuliyao .
47001018	Gide tuwa Yehoba 'ina gwae moisa , taugu wete 'igu gwae 'oimiya gwae moisa , ma sahena yatagwatagwala 'abo'abo .
47001019	Gidemusa Yehoba Natuna Yesu Keliso , tauna weyahina Silibenosi ma Timoti ba'idagwao 'alohatotowa 'oimiya , 'abehega Yesuina geya 'itagwala 'abo'abo , ma hesi tuta mabwaiyana 'itagwala bwaibwaina .
47001020	Weyahina Yehoba 'ina gwae hemisa mabwaiyadi talobaloba Yesu 'iboimo 'oinega . Coinega Yesuina saninega tatagwalegita , ma Yehoba tahepwatuwe .
47001021	Cida miya bwebwe'ana Keliso ba'idadai Yehoba 'i'ebwaegita , 'omi ma tauma , ta tauma 'ima paihowa 'i'ebwaemaiya ,
47001022	ma 'ina 'ila'ilala 'oida 'ilaguya , beno Yaluyaluwana 'ateda , ma 'oinega tasanapugita 'abehega tauda 'ina tomotaiyao .
47001023	Bewa Yehoba 'isanapuya yagwaegwae moisa 'abehega mwalo geya yabo'enegomi 'imi tupwa Kolinita 'oina weyahina geya nuwagu ma yaloina pa'alegomi 'imi mumuga galana weyahina .
47001024	Geya 'abehega 'ahetoloina pa'alina 'oimiya 'imi hemisa ta 'imi tapwalolo weyahidi , weyahina 'imi hemisega watoholo pa'ala pwaiya , ma hesi sabi lemegomi 'imi yaliyaya weyahina .
47002001	Moisa , tutaina mwalo yanuwatuhuya 'abehega sahena yabo'ebo'enegomi ma yaheheliyegomi ta debamwadina ya'ebwa'ebwaegomi 'iyamiuina 'ina mumuga galana weyahina . Beno namo 'imi leta yaleleyawa .
47002002	Coinega yanuwatuhuya 'abehega 'eguma 'igu gwaeyega ya'abihenuwa galegomiya , 'oimiyega taiya 'i'abihe yaliyayegau ?
47002003	Ma 'imi letaina yaleleyawa ma'igu 'atemuya ma ma'igu nuwagala ma 'igu dou , ma 'oinega tutaina 'eguma yabo'enegomi wa'abihe yaliyayegau , ma sahena yanuwanuwagala , ma hesi mabwaiyami yahemisaegomiya ma yanuwatuhu yahiya 'abehega taugu 'igu yaliyayega 'omi wete wayaliyaya . Coinega 'imi letaina yaleleyawa , geya 'abehega ya'abihe nuwa galegomi ma hesi 'igu helau madou hedade 'oimiya wasanasanapu .
47002004	
47002005	Ma 'iyamiu galanaina 'i'abihenuwa galegauwa tupwana tuwa , ma hesi 'omi nuwagala madouna 'i'ebwaegomiya , ma geya nuwagu ma yaheliye ,
47002006	weyahina galana 'ana maisa 'ilobeya mabwaiyami 'oimiyega , tuwa sowasowahina .
47002007	Sahena mwau madou hedade talagulagu 'oina , 'oinega 'oimiya ya'ahwanoi ma 'ina puiina wanuwasam ma wa'abihe yaliyaya hila ma wete ba'idamiu wahe'iya'iyagu hila .
47002008	
47002009	Bewa weyahina 'imi leta yaleleyawa ma 'abehega yatohogemi , nuwana loina mabwaiyana wamuliyedi , bo geya .
47002010	Ceguma taiya 'ina pui wanuwasam taugu wete yanuwasam , ma to'aha taugu yanuwasamuya beno 'omi 'imi bwebwe'ana weyahina , Keliso matana ,
47002011	'amuge ma Seitani 'ihewaiwai 'oida , weyahina 'ina nuwatuhu galana tasanapu pwaiya .
47002012	Mwalo yatauya Tilowasi , Keliso tetelina sabi lohatotoina , ma Yehoba 'eda bwebwe'ana 'iso'eya , 'igu lohatotoina weyahina ,
47002013	ma hesi yanuwatuhuya madouna weyahina tasigu Taito geya yaloba . Coinega meTilowasi ya'ebesinediya ma yatauya Masidoniya .
47002014	Coinega Yehoba 'oina yaloyauwedo , weyahina Keliso 'ina waiwaiyega tuta baibaiwana 'i'abi'abi hewaiwaiyemai ma 'ima paihowega Keliso 'ana sanapu tupwa mabwaiyana 'oidiya 'idabalala gide hoya mahaina 'ausala hedade 'idabalala ma tomota sinisoniso ,
47002015	beno Keliso 'ina paihowa Yehoba 'oina , ta weyahina 'alolohatoto gide hoya mahaina 'ausalana 'alelewane taudi Yehoba 'i'abi'abihetedi 'oidiya , ta wete taudi nata sihesilae hataya 'oidiya .
47002016	Taudi tohesilae 'oidiya mahainaina 'ana lotohona tuwa gide to'amasa mwahuluna , ma hesi taudi Yehoba 'i'abihetediya mahainaina 'ana lotohona tuwa gide yawasi 'ausalana mahaina gide . Hisa tomota sowasowadi paihowa bewa ? Geya baibaiwana .
47002017	Ma tauma geya gide tolohatoto 'abo'abowao , taudi 'idi wasawasa tuwa weyahina silolohatoto , ma hesi tauma ma'ama hemisa , gide Yehoba 'iloinemaiya , 'oinega tauna matana Keliso tetelina 'agwaegwaene moisa .
47003001	Togidega , 'abehega 'agwae gagasa mumugama 'ausalana weyahina ? Geya'abwa . Ma hesi tomota tupwadi nuwanuwadi 'idi leta 'igwaeya , “ Leta bewa 'ana to'ewa'ewa mumugana 'ausalana . ” Genuwama 'ima letaina walele gidemusa , bo nuwana tomota hagadi 'ima letao sileledi gidemusa .
47003002	Weyahina 'omi tuwa 'ima letaowedi , ma tomota mabwaiyadi 'oimiyega sihasili , ma 'oinega 'imi mumuga 'ausalana si'ita ma 'ima paihowa 'oimiya sida sanapu 'abehega 'ausalana ,
47003003	ma nage 'oinega wahe'itadi 'abehega 'omi tuwa leta Keliso 'oinega , Yehoba tauna mayawasina Yaluyaluwanega 'ileleya , geya 'ebelele 'oinega , nuwana dimwa tabatabadi 'oidiya , ma hesi tomota 'atena , ma 'omi gide leta , ta 'a'ebwayaegomiya tomota mabwaiyadi 'oidiya .
47003004	Bewa weyahina Keliso 'ina 'abihetenega 'a'atepatuwa Yehoba matana .
47003005	Geya 'abehega tauma weyahima 'agwaegwae hanehane ma 'agwae , “ Tauma 'ima bwebwe'ana 'oinega paihowa 'apaipaihowadi , ” ma hesiyage Yehoba 'iboimo 'i'abi'abi hewaiwaiyemai ,
47003006	ma sowasowahina 'ina loina hauhauna weyahina 'ahehetopaihowa . Loinaina hauhauna geya lelelelena , ma hesi Yaluyaluwa Tabuna 'oinega , weyahina loina lelelelena 'amasa 'i'ebwaegita , ma tuwa loinaina Yaluyaluwa Tabuna 'oinega yawasida miyamiya hatayana 'i'ebwaegita .
47003007	Ma loina miyamiyana 'amasa weyahina , ma dimwa tabatabadi 'oidiya silelediya ta Yehoba Mosese 'i'ebwaeya , 'asilala madouna 'alona , ta Mosese manina 'oinega 'asilala 'isaesae ma tupwana 'imiya 'amana , ma 'oinega wete 'isawala , ma tutaina Mosese manina 'isaesae meIsileli geya sowasowahina ma si'ebubu .
47003008	Coinega tasanapuya 'abehega loina hauhauna Yaluyaluwa Tabuna 'oinega 'ina wasawasa madou hedade 'asilalaina .
47003009	Loina miyamiyana 'oinega tomota yatala siloba ma hesi loina ma'ina wasawasa 'asi'asilalana . Loina hauhaunaina mumuga dumwaluna 'i'ebwaegita ta 'ina wasawasa 'asilala hedade .
47003010	Wete loina miyamiyana 'ina 'asilala 'ana 'ita gide sawasawalina , ma hesi loina hauhauna 'ina 'asilala bwebwe'ana hedade .
47003011	Loina miyamiyana geya 'ida miyahataya , ma hesi 'asi'asilalana , 'oinega tasanapuya 'abehega loina hauhauna tauna miyamiya hatayana ma 'asilala hedade .
47003012	Tanuwatuhu yahiya 'abehega loina hauhauna 'oinega tabwebwe'ana hataya , ma weyahina ta'atepatu ,
47003013	ma Mosese geya gide tauda , weyahina Mosese manina 'asilalana nata 'isawala , ma 'i'ahu 'au'ausiya ta 'abehega sahena meIsileli si'ita'ita .
47003014	Moisa , meIsileliyedi nuwa potapotadi , mwalohene ta nige , weyahina 'abwa tuwa bewa 'eguma loina miyamiyana 'ana hasila sihesagohe , nuwadi sitala 'au'ausidi 'idi nuwa potepotega , ma sahena sinuwanuwa sabwalena , ma Keliso 'iboimo sowasowahina tala'ausina 'i'ewa yahuledi .
47003015	Moisa , mwalohene ta nige 'eguma Mosese 'ina loinao sihesagohedi , nuwadi sitala'au'ausidi ma geya sinuwa sabwelenidi ,
47003016	ma hesi 'eguma 'aigeda taiya 'i'itahila 'ida Badaina 'oina 'ihemisa , beno tala'au'ausina 'i'ewayahule .
47003017	Ma Bada tauna Yaluyaluwa , ma Badaina Yaluyaluwana 'ada tolihasa .
47003018	Coinega geya 'aigeda 'ahubodaboda manida 'imiyamiya , ma Bada 'ina wasawasa 'asi'asilalana 'oina ta'e'ebubuna , ta tupwana ma tupwana 'ibuibuigita tauna 'ana 'ita 'asi'asilalana gide . Paihowa bewa Badaina 'oinega , tauna yaluyaluwa tuwa .
47004001	Cima paihowa bewa Yehoba 'ina 'atemuyemuyega 'i'ebwaemaiya , 'oinega sahena 'awe'awe'a .
47004002	Mumuga galadi ta 'abo'abowedi 'alogwahata pwaidiya , ma wete sahena Yehoba 'ina gwae 'abuibui 'abehega he'ita 'abo'abo 'oinega 'ahehe'ita , ma hesi he'ita moisa 'agwaegwae latuwe , ma 'omi mabwaiyami tauma 'ima mumuga 'ausalana Yehoba matana wa'ita .
47004003	Ma 'eguma tupwana tomota 'ima he'itao geya sisanapu , siboidimo hesilae 'ina 'eda 'oinega sitautauya .
47004004	Taudi geya sihemisa , weyahina bale'u bewa 'ina bada 'i'abihegibu pwaidiya , ma 'oinega 'asilala sahena si'ita'ita , beno Keliso 'ina wasawasa tetelina , tauna 'ana 'ita Yehoba gidemusa .
47004005	Cima lohatoto geya tauma weyahima , ma hesi Yesu Keliso tauna 'ida Badaina weyahina , ma tauma 'imi topaihowao tuwa Yesu weyahina .
47004006	Weyahina Yehobaina 'igwaeya , “ Guguyou 'oina 'asilala 'ida saehane , ” ma Yehoba 'atema 'isaesaehane , 'oinega tauna 'ina 'asilala Keliso manina 'a'ita'ita .
47004007	Cima wasawasa galewega 'wapima we'awe'adi 'oidiya 'imiyamiya , gide tobwatobwa wasawasa walata miyamiyana 'alona , 'oinega tomota sisanapumai 'abehega 'ima waiwai madouna geya tauma 'oimega , ma hesi Yehoba 'oinega .
47004008	Tomota 'ama mwau baibaiwadi si'ebwaemaiya ta hesi geya sowasowadi ma si'abihe galemai , 'oinega 'ima nuwatuhu baibaiwana ta geya 'abe'u .
47004009	Cama mwau loheloheya si'ebwaemaiya , ma tuwa Keliso 'abwa ba'idamai 'amiyamiya . Wete sihunuhunumai , ma hesi geya silohe'amasimai .
47004010	Tuta mabwaiyana 'oidiya 'ana 'ita gide wahima si'ama'amasa , gidemusa Yesu 'i'amasa , ma 'oinega tomota si'ita Yesu yawasina 'oima 'ipaipaihowa .
47004011	Moisa , mayawasima tuta bewa bale'uwa , ma Yesu weyahina tuta mabwaiyana 'oidiya 'ama 'alehao silolohe 'amasimai ma hesi Yesu yawasina 'wapima we'awe'adi 'alodi 'ihehetapewa .
47004012	Gide tuwa 'amasa tauma 'aloma 'ipaipaihowa , ma 'oinega 'omi yawasi bwebwe'ana 'oimiya 'ipaihowa .
47004013	Mwalo 'aigeda loheya 'ileleya 'igwaeya , “ Taugu yahemisaeya , 'oinega yagwae latuweya . ” Tauma wete 'ima hemisa tauna gide , ta 'oinega 'ima hemisega 'ahehepwaila ,
47004014	ma Yehoba 'asanapuya 'abehega 'ida Bada Yesu 'amasega 'i'abihe toholo hileya , ma tauma wete Yesu ba'idamai 'i'abihe toholo hilemai , ma 'omi wete ba'idamayao 'itoegita tauna matana .
47004015	Bewa mabwaiyana 'omi weyahimi , ma 'oinega Yehoba 'ina helau 'ilelelelewana tomota mabwaiyadi 'oidiya , taudi ba'idadao taloyauwedo madouna , ma wete Yehoba 'ana hepwatu ta 'ina wasawasa 'imadou hedada .
47004016	Coinega geya 'awe'a . Bwagana wahida siwe'awe'a , ma hesi tuwa 'aloda tahehe'ehau sabwelo 'aigeda 'aigeda 'oidiya .
47004017	Muyamuyaedi bewa meyameyahadi tuwa , ma tuta to'uto'upanamo 'oidiya talobalobadi , ta hesi si'abihe waiwaigita ma 'abehega 'ida wasawasa bwebwe'ana hedade ma miyamiya hatayana 'abwa ta'ewa .
47004018	Weyahina 'ida 'ebemasi ginaulaedi geya ta'ita'itadi 'oidiya . Moisa , ginauledi ta'ita'itadi sawasawalidi tuwa , ma hesi ginaulaedi geya tada 'itediya taudi ginaula miyamiya hatayadi .
47005001	Wahida gide 'ida hada bale'uwa , tasanapuya 'eguma 'ilotaligeha , 'ida hada hauhauna taloba galewa , geya tomota nimadiyega sipaipaihowa , ma hesi miyamiya hatayana Yehoba tauna 'oinega .
47005002	Bewa bale'uwa ma'ida nuwagala tayamwayamwa , nuwanuwada 'ida hada galewa ta'ewa ,
47005003	gide 'ada 'ale'o hauhauna ma 'ausalana ta'ote , ma sahena talolobugewa .
47005004	Moisa , 'abwa hada bale'uwa 'oina tamiyamiya ma'ida muyamuyao , ta 'ida nuwatuhu baibaiwadi tuwa , ma geya 'abehega 'ada 'ale'owao tahalolodi , ma hesi 'abehega 'ada 'ale'o hauhauna ta'ote , ma 'oinega wahida talatala sawalidi sibui yawasida hauhauna 'oina .
47005005	Bewa mabwaiyana Yehoba 'i'atububuya ma 'i'ebwaegita , ta 'ila'ilala 'i'ebwaegita ma 'oinega 'ana moisa tasanasanapu beno Yaluyaluwa Tabuna .
47005006	Coinega tuta mabwaiyana 'oidiya ta'ate'atepatu , ma tasanapuya 'abehega 'eguma 'ida hada bale'uwa 'oina tamiyamiya beno geya Bada 'ina tupwa ,
47005007	weyahina 'ida hemisa 'oinega tatautauya ma geya 'ebubunega .
47005008	Coinega ta'ate'atepatu , ma nuwanuwada ta'amasa ta wahida ta'ebesinedi , ma Bada 'ina tupwa talatu .
47005009	Ma 'eguma wahida tamiyamiya bo nuwana 'eguma ta'amasa , 'ida 'ebemasi tuwa to'aha Badaina nuwanuwana .
47005010	Weyahina 'abwa 'eguma tutaina Keliso 'ina wagahata wasawasa 'oina 'imiyatoi sabi loinegita , mabwaiyada 'ada maisa 'oinega taloba , nuwana 'ausalana nuwana galana , gide 'ida paihowao bale'uwa .
47005011	Bewa weyahina tauna Badaina 'amatauteya ta tomota 'oidiya 'alohatotowa . Yehoba 'ima mumuga 'isanasanapu ma yanuwatuhu yahiya 'omi wete wasanasanapumai 'abehega bwebwe'ama .
47005012	Geya 'a'ahwa bwebwe'anemai tauma 'ima gwae bewa 'oidiyega , ma hesi taudi sinuwanuwatuhu hewasawasa weyahina , ma geya 'atedi weyahina , 'eguma wagwae hila 'oidiya wahe'itadi 'abehega tauma 'ima mumuga 'ausalana .
47005013	Ceguma 'ima gwae bewa gide gwae yauyaule beno Yehoba weyahina , ma hesi 'eguma 'ima gwae dumwaluna beno 'omi weyahimi .
47005014	Keliso 'ina helauwega 'agwaegwae , weyahina tauna tuwa 'ama toloina . Moisa tuwa , tauna mabwaiyada weyahida 'i'amasa , 'oinega mabwaiyada gide to'amasao .
47005015	Ta 'ina 'amasa mabwaiyada weyahida huhuna , 'abehega 'abwa mayawasida , geya tauda 'ida paihowao sabi paihowaidi , ma hesi Keliso weyahina , tauna weyahida 'i'amasa ta wete 'itoholo hila .
47005016	Mwalo , 'igu nuwatuhu 'abehega Keliso loheya galana ma hesi yanuwabui pwaiya , 'oinega sahena tahesihesinuwa tomota 'oidiya 'abehega bwebwe'adi bo galadi , beno mebale'u 'idi nuwatuhu gide ,
47005017	ma hesi wanuwatuhuyahi 'abehega taiya Keliso 'oina 'imiyamiya , tauna 'ihetomota hauhauna . Cina mumuga miyamiyaina 'igumwala pwaiya , ma hauhauna 'ilatuwa .
47005018	Cehele bewa Yehoba 'oinega , tauna Yehobaina Keliso 'ina paihowega 'itoegita tauna 'oina ta ba'idadai tahe'iya'iyagu hila , ma wete 'ida paihowa 'i'ebwaegita ma tomota ta'ewedima he'iya'iyaguina 'oina .
47005019	Moisa , Yehoba gide Keliso 'alona 'imiyamiya , ta mebale'u 'itoegita tauna 'oina sabi he'iya'iyagu hila , ma 'ida puiyao 'inuwasamudiya ma sahena tahehemaisadi , 'oinega he'iya'iyagu hila tetelina 'i'ebwaegita ma tahehepwaila tomota 'oidiya .
47005020	Tauma Keliso 'ana tohepwailao ta Yehoba 'oimega 'ilolohatoto 'oimiya , ma Keliso weyahina 'a'ahwanoiyegomi ma Yehoba 'oina wahe'iya'iyagu hila .
47005021	Yehobaina tauda weyahida Keliso 'iloineya , tauna geya 'eta 'ina pui , ma hesi Yehoba 'itagwaleya ma Kelisoina weyahida 'ihetogala , ma 'ane tauna ba'idadai Yehoba 'ina mumuga bwebwe'ana ta'ewa .
47006001	Coinega Yehoba ba'idamai 'apaipaihowa , ta 'oimiya 'a'ahwanoi ma sahena 'ina helau wa'ahwa ginaula bwagabwagae ,
47006002	weyahina 'igwaeya , “ Tuta bwebwe'ana 'oina 'enau yahesagoheya , 'oinega 'abihetena 'ana tuta 'oina ya'abihete pwaigowa . ” Moisa , bewa tuta bwebwe'ana ma 'ami 'abihetena waloba .
47006003	Cabihetena bewa tomota mabwaiyadi weyahidi , genuwama ma 'aigeda taiya 'ilolomugiyemai 'ima paihowao weyahidi . Geya 'aigeda wete 'ebe'etoboda 'alagulagu ,
47006004	ma hesi 'ima paihowao mabwaiyana bwebwe'ana 'ahe'itaeya 'abehega Yehoba 'ina topaihowao bwebwe'ama . Cima paihowa bewa : 'alama'i'ita madouna , muyamuya , miyamwau , hesilae ,
47006005	sapi , 'ebepai , 'aleha , paihowa , 'oyatola masala , gomale ,
47006006	mumuga 'asilalana , sanapu , 'atemuyamuya , he'iya'iyagu , Yaluyaluwa Tabuna 'ateda , ta wete helau moisa ,
47006007	ta 'ima gwae moisa , ma wete Yehoba 'ina waiwai 'oima , ma 'ima 'ebe'aleha 'ebeulaulamega ma 'adigeyegeyemega , beno 'ima mumuga bwebwe'ana .
47006008	Tuta tupwana tomota si'ahwa bwebwe'anemai ma tuta tupwana si'ahwa galagalaemai . Wete si'ahwa 'abo'abowemai ma hesi geya 'a'abo .
47006009	Tomota geya sisanapumai ma hesi Yehoba 'isanapumaiya . Tauma gide 'ama'amasima ma hesi yawasima 'ausalana . Si'abi'abi hegalemaiya ma geya silohe'amasimai .
47006010	Tauma ma'ima nuwagala ma hesi 'atema 'ayaliyaliyaya . Tauma gide wewelohe , ma hesi wasawasa 'aheheguyai tomota baibaiwadi 'oidiya . Geya wete 'ima tobwatobwamo ma hesiyage ginaula mabwaiyana 'oima simiyamiya .
47006011	Ciyagwao meKolinita 'omi , 'agu lotohona mabwaiyana yahepwaila latuwa 'oimiya ,
47006012	ta 'ateguwa yahelauwegomiya , ma hesi geya wayaliyaya 'oiguwa .
47006013	Coinega natugwao , 'ilobwaineya ma 'atemiyega wahelauwegau .
47006014	Sahena watubwetubwegomi taudi geya sihemisa Keliso 'oina ba'idamiyao , weyahina geya sowana mumuga bwebwe'ana ma galana ma'aigeda wapaihowa . Wete geya sowana 'asilala ma guguyou ba'idana sihe'iya'iyagu .
47006015	Wete geya sowana Keliso ma Tomudulele ba'idana sihe'iya'iyagu . Ceguma Kelisoina 'uhemiseya , geya sowasowahina tomota taudi geya sihemisa ba'idamwao wapaihowa mahemahetena .
47006016	Wete geya sowasowahina hali 'ebe hemisao talagu luhuwedi Yehoba 'ina hada 'alona . Yehoba tauna mayawasina ta 'ina hada tauda , ma 'igwaeya , “ ‘ Taugu taudi 'oidiya yalo'asa ma 'alodiya yayawala dadana ma taugu 'idi Yehoba ma taudi 'igu tomotao ! ’
47006017	Coinega Yehoba wete 'igwaeya , ‘ Hali boda 'oidiyega walatu ma wa'ebesinedi , ma sahena ginaula bi'ibi'idi wa'abi'abitohodi , ma yatoegomi 'igu tupwa ,
47006018	ma 'oiguwa wa'ahwa tamana ma 'omi natugwao meloheyami ma mewahinemi . ’ Bewa Yehoba Tohewaiwai tauna 'ina gwae . ”
47007001	Ciyagwao , Yehoba 'ina gwae hemisaedi tahesagohediya , 'oinega wahida ma yaluyaluwada ta'abihe 'asilaladi ginaula bi'ibi'idi 'oidiyega , ma tahe'ehau moisa ta ma'ida he'asisi Yehoba 'oina .
47007002	Ciyagwao wahelauwemai , weyahina 'ima mumuga mabwaiyana 'ausalana . Geya 'aigeda wete nuwami 'ada 'abihe galeya , bo 'a'abihe 'wanigomi , bo 'a'abowegomi .
47007003	Cigu gwae bewa geya sabi heliyegomi , weyahina nuwama wa'ewa pwaiya , mwalo gide yahegwaegomiya ma 'abehega 'omi ba'idagwao tamiya 'ama'amasa .
47007004	Yayaliyaya pwaiya weyahimi ma yahehepwatu , ta 'igu nuwatuhu 'ibwebwe'ana pwaiya weyahimi . Bewa tuwa 'ima miyamwau , ma hesi tuwa weyahimi yayaliyaya madouna .
47007005	Mwalo 'atauyama 'ebwa Masidoniya , geya 'aigeda wete 'ebe'aiyawasi 'aloba , ma wete tuwa miyamwau mabwaiyana , beno 'aleha , tupwa mabwaiyana 'oidiya , ma matauta 'atema .
47007006	Ma Yehoba , tauna tonuwagala 'adi to'abiheyaliyaya , tauma 'i'abihe yaliyayemaiya ginaula 'eluwa 'oidiyega , beno Taito 'ina tauyama 'oinega ,
47007007	ma wete tetelimi 'oinega , weyahina Taito 'ihegwaegauwa , 'igwaeya , “ MeKolinitaedi nuwanuwadi ma 'utauya 'uhabo'enedi . Ma 'ino gwae weyahina sitagwala pwaiyediya , ta 'idi pui 'oinega sinuwabuiya ma'idi dou . Bewa ya'iteya ta yayaliyaya madouna . ”
47007008	Mwalo 'imi leta yaleleya , ta 'i'abihenuwa mwauwegomiya , ma taugu wete weyahimi yanuwagala , ma tuwa sahena yanuwanuwagala letaina weyahina , weyahina 'omi 'imi nuwagala tuta to'uto'upanamo 'oina .
47007009	Coinega taugu yayaliyaya , geya 'imi nuwagala weyahina , ma hesi weyahina 'imi nuwagala 'oinega wanuwabuiya 'imi puiyao 'oidiyega . Cimi nuwagalaina walotohoya 'abehega Yehoba 'oinega 'inaoma , ma geya 'eta wete 'oimiya galana yapaihowa .
47007010	Moisa , nuwagala Yehoba 'oinega ginaula 'ausalana ma 'i'abihe nuwabuigita , ma 'oinega 'abihetena taloba . Coinega sahena nuwagalaina talologwahate . Ma hesi hali nuwagala bale'u 'oinega 'abwa 'ilohe'amasigita .
47007011	Wa'ita , 'imi nuwagala bewa 'oinega Yehoba bo'i 'i'abihetegomiya , ma wahetapewa , ta wahewaiwaiya ta 'imi mumuga 'ibwebwe'ana mabwaiyana , 'oinega galanaina weyahina wagamwasowala pwaiya , ma wamatauta , ma nuwanuwami yatauyawa 'oimiya , ma wahewaiwaiya ma togalaina 'ana loina wa'ebwaeya . Ginaula mabwaiyana 'oidiyega 'imi paihowa 'ausalana wahe'itaeya .
47007012	Cimi leta mwalo yaleleyawa geya 'iyamiu topuimo weyahina , ma geya loheyaina 'ipuiya 'oina weyahina , ma hesi 'omi mabwaiyami weyahimi , ma 'abehega Yehoba matana wahe'itae 'igu gwae 'ana hematamatana bwebwe'ana .
47007013	Coinega yayaliyaya pwaiya madouna . Wete Taito 'ina yaliyaya tauma 'ima yaliyaya 'ilohepoiya , weyahina Taitoina 'imi mumuga 'ausala 'oinega 'iyaliyaya .
47007014	Mwalo Taito 'imiyamiya ta yahepwatuwegomiya , ma Taito matanega 'i'ita pwaiya , 'oinega geya wete 'ebe debamwadina 'oiguwa . Ma hesi 'igu gwae mabwaiyana 'omi weyahimi 'ana moisa 'ilatu pwaiya .
47007015	Taito 'imi hematamatana mabwaiyana 'inuwatuhu yahiya , tutaina tauna 'oina watagwalegomiya ma'imi 'ateyoho , 'oinega nuwana wa'ewa bwaibwainiya .
47007016	Ma taugu wete yayaliyaya 'imi mumuga mabwaiyana 'ausalana weyahina .
47008001	Ciyagwao , nuwanuwama ma tohekalesiyao Masidoniya 'alona wasanapudi 'abehega Yehoba 'i'abihetediya 'ihenuwa laguwediya ta 'ehele 'awawa 'ausalana silaguya .
47008002	Taudi towewelohe gide tuwa 'ebetohona silobeya 'idi miya 'ana mwau 'oinega , ma hesi tuwa ma'idi yaliyaya helau bwebwe'ana hedade silaguya .
47008003	Yagwaeya moisa , meMasidoniyaedi 'atedi sitagwalediya ta 'idi ginaulao si'ehele 'awawediya ma'ana loheposeyana .
47008004	Ma si'ahwa'ahwanoi waiwai 'oima ma 'eguma sowasowahina sihelau Yelusalema 'ana tohekalesiyao 'adi sagu weyahina .
47008005	Tauma 'ima nuwatuhu ma sihelau , ma'iyamo 'idi 'ehele madou hedade , weyahina Bada 'oina sitagwala nugetediya , 'oinega wete sitagwalediya tauma 'oima , gide Yehoba 'ina nuwatuhu .
47008006	Coinega Taito 'ahegwaeya , 'agwaeya , “ Mwalo 'uhegaina ma meKolinita 'u'abihetediya 'idi 'ehele 'ana paihowa weyahina , 'oinega 'u'abihetedi wete ma silosalohi . ”
47008007	Comi wamumuga 'ausala pwaiya 'imi paihowa baibaiwana 'oidiyega , beno hemisa ma hepwaila ma sanapu ma hepwatu ma wete 'imi helau 'oima , 'oinega sowasowahimi ma 'ehele 'ausalana wete wapaihowa .
47008008	Bewa 'igu gwae tuwa ma geya 'abehega yaloinegomi , ma yanuwatuhuya tohekalesiyao tupwana sihehetapewa 'ehele 'awawa weyahina , 'oinega 'ebetohona bewa yalaguya ma ta'ita nuwana wa'ehele bwaibwaina , bo geya .
47008009	Comi 'ida Bada Yesu Keliso 'ina helau wasanapuya , tauna 'ina wasawasa madouna 'i'ebesineya ma 'iheweweloheya sabi 'abihetegomi , ta 'abehega 'ina hewewelohe 'oinega 'omi wahewasawasa .
47008010	Coinega nuwatuhu ya'ebwaegomi . Bolime 'igumwala nuwanuwami ma wahelau , 'oinega wahelau nugeta , ta hali boda mulimiya .
47008011	Coinega sowasowahina ma walosalohi . Mwalo wahetapewa ta wahegaineya , 'oinega nata wete 'imi 'atetagwalega to'aha 'oimiya simiyamiya 'oidiyega helauina walosalohi .
47008012	Sahena wagwaegwae ma wagwae , “ Geya 'eta ginaula 'oima ma 'oinega 'ahelau . ” Hesi tuwa wahetapewa ma to'aha 'oimiya 'imiyamiya 'oidiyega wahelau , ma Yehoba wa'abihe yaliyaya .
47008013	Bewa geya 'abehega 'omi 'imi helau 'ana mwau madouna ma hali 'asa 'idi helau 'ana mwau muhemuhena , ma hesiyage mahemahetena tuwa .
47008014	Ceguma bewa tuwa 'imi tobwatobwa baibaiwana , sowasowahina ma hali 'asa wa'abihetedi 'idi miyamwau 'oidiyega , ma 'eguma to tuta taudi 'idi tobwatobwa baibaiwana si'abihetegomi wete , 'eguma wamiya mwau . Coinega wada hemahemahetena .
47008015	Gidemusa gwae 'imiyamiya Buki He'asisi 'oina 'igwaeya , “ Taudi sihe'auta madouna 'adi 'e'ahai geya 'ana tupwamo , ma taudi sihe'auta 'i'iuna 'adi 'e'ahai tuwa sowasowahidi , eeta sihemahemahetena . ”
47008016	Yehoba 'oina yaloyauwedo , weyahina Taito 'ina nuwatuhu madouna 'i'ebwae pwaiya , ma tauna 'i'abihetegomi , gide tauma wete 'ima nuwatuhu .
47008017	Coinega tutaina 'ahegwaeya ma 'ihabo'enegomi 'itagwala bwaibwaineya , weyahina beno tauna 'ina nuwatuhu madouna .
47008018	Coinega wete tasidai 'aigeda Taito ba'idana 'ahetunediwa , tauna tologuguya 'aigeda wasa bwebwe'ana weyahina , ma sanina madouna tohekalesiyao 'oidiya ,
47008019	ma tohekalesiyao 'ina paihowa si'ebwaeya ta tauna ba'idamai 'asakosakowasi 'ehele weyahina sabi 'abihetegomi , ma 'oinega tomota Yehoba sihepwatuwe .
47008020	Geya nuwama ma 'eta taiya 'ilomugiyemai 'igwae , “ Helau 'awawaina madouna ma geya sida 'itayahi bwaibwainiya . ”
47008021	Ma hesi nuwanuwama tuta baibaiwana 'oidiya 'ada paihowa dumwalu Yehoba matana , ma wete tomota matadiya .
47008022	Tasidai wete 'aigeda ba'idadiu 'ahesumaneyawa , tauna 'asanapuya 'abehega tohemisa moisa 'ina paihowa baibaiwana 'oidiyega , ma bewa tuwa 'omi 'imi mumuga bwebwe'ana 'ihesagoha pwaiya ta 'ihemiseya , 'oinega nuwanuwana madouna 'ihabo'enegomi sabi 'abihetegomi wete .
47008023	Taito wasanapuya 'abehega ba'idagu 'apaihowa mahemahetena 'ami lema weyahina , ma tasidaowedi taudi tohekalesiyao weyahidi sipaipaihowa , ta weyahina tomota Keliso sihepwatuweya .
47008024	Coinega 'ilobwainegomiya ma tasidaowedi wahelau bwaibwainidi , ma boda hekalesiya baibaiwadi si'ahwa moisaegomi , ma wete si'ahwa moisaemai 'ima hepwatu 'imi helauina weyahina .
47009001	Sahena leta 'oinega yahenuwa laguwegomi 'imi 'ehele tohekalesiyao weyahidi , weyahina wasanapu pwaiya ,
47009002	ma wete yasanapugomiya 'abehega 'eheleina weyahina wayaliyaya , 'oinega 'omi ya'ahwa bwebwe'anegomiya meMasidoniya 'oidiya , yagwaeya , “ Tupwa Akaya 'oina taudi meKolinita sihetapewa pwaiya ta 'idi helau si'atububuya bolime 'igumwala 'oina . ” Coinega baibaiwadi 'oidiyega wete gide sipaipaihowa 'ese .
47009003	Geya nuwagu ma 'igu hepwatu weyahimi tomota si'ahwa 'abo'abowegau , 'oinega tasidaowedi yahesumanediwa sabi 'abihetegomi ma 'imi helauina wa'atububu , gide 'imi hetapewa yahepwaileya 'oidiya .
47009004	Ceguma 'abwa tupwana meMasidoniya ba'idagwao 'atauyawa ma si'italobegomi 'imi helau geya wa'atububu , bewa 'ebedeba mwadina 'oiguwa ma wete 'oimiya , 'igu hepwaila nugetaina weyahina .
47009005	Coinega yanuwatuhuya 'abehega 'ilobwaineya ma tasidaowedi sida tauyawa nugeta sabi 'abihetegomi 'imi helauina wagwae hemisaeya 'ana 'atububu weyahina , ma taugu tuta muliyetega wete yatauyawa . Weyahina sahena lohesuhesumana 'oinega wahehelau ma hesi 'atetagwalega .
47009006	Cehele 'ana nuwatuhu gide tanoha . Tauna 'idauna 'i'iuna 'i'etahi 'i'iuna , ma tauna 'idauna madouna 'i'etahi madouna .
47009007	Coinega 'omi 'aigeda 'aigeda tauna 'ina nuwatuhu 'oinega 'i'ehele , geya 'abehega lohesuhesumanega nuwana he'i'imega , ma hesi 'atetagwalega , ta bewa Yehoba 'ina 'ebe yaliyaya .
47009008	Ma Yehobaina sowasowahina ma 'ehele mabwaiyana 'ida losiwa 'oimiya , eema tuta baibaiwana sowasowahimi , ma wete ma'ana tupwa madouna 'imi 'ehele weyahina .
47009009	Caigeda gwae lelelelena Buki He'asisi 'oina Yehoba weyahina 'igwaeya , “ Ceheleyao 'isaweyaneya towewelohe hali tupwa ma hali tupwa 'oidiya , tauna mumugana dumwaluna ta miyamiya hatayana . ”
47009010	Tauna hewana ma 'e'ahai 'adi To'ehele 'imi ginaulao 'i'ebwaegomi ma simadou bwaibwaina , ma mumugami bwebwe'ana 'oinega 'etahi madouna waloba ,
47009011	ma 'imi wasawasa 'oinega sowasowahimi tobwatobwa madouna waheguyaiyedi , ma wete 'imi helauina tauma 'abwa 'a'ehele tohewewelohe 'oidiya , ta 'oinega taudi siloyauwedo madouna Yehoba 'oina .
47009012	Cimi helau bewa 'oinega tohekalesiyao wewelohedi 'adi lema silobaloba , ma wete Yehoba 'ana hepwatu madouna 'ilatu .
47009013	Ma toweweloheyedi sida yaliyaya 'adi lema weyahina , ma hali boda wete 'adi lema 'ausaladi 'oimiyega weyahina , ma 'imi hematamatana Keliso wasana 'oina weyahina sida 'ahwa moisa , ma wete Yehoba sida hepwatuwe ,
47009014	ma wete sida 'ahwa'ahwanoi ma'idi nuwa'ewa weyahimi , Yehoba 'ina helau madouna 'atemiya 'ilaguya weyahina .
47009015	Moisa , Yehoba 'oina taloyauwedo 'ina helau madou hedade weyahina .
47010001	Taugu Paulo ya'ahwa'ahwanoi 'oimiya , gide Keliso 'ina mumuga nuhana 'oinega , weyahina 'omi wagwaeya , “ Paulo 'ina mumuga nuhana 'eguma ba'idadai tada hegwaegwae , ma hesi bwagega 'iheliyegita . ”
47010002	Coinega ya'ahwanoi 'oimiya ma wamumuga dumwalu , 'amuge ma 'igu tauyawa 'oimiya 'oina yaheliyegomi , gidemusa nata yaheliyedi taudi sigwaeya , “ Paulo tauna 'ina nuwatuhu 'ipaipaihowa gide tuwa mebale'u 'idi paihowa . ”
47010003	Moisa , bale'uwa tamiyamiya , ma hesi 'ida paihowa geya mebale'u gide .
47010004	Wete 'ida tobwatobwa geya mebale'u 'idi tobwatobwa 'aleha gidemusa , ma hesi 'ida tobwatobwa hagana ta 'oidiyega Tomudulele 'ina 'ebeloinao tahewaiwai sinedi , Yehoba 'ina waiwaiyega .
47010005	Cida tobwatobwaedi 'oidiyega sowasowahida tahewaiwaisine mumuga galana , he'ohe'ohe , ma gwae hane , beno ginaulaedi Yehoba 'ana hemisa si'etobodeya , ma hesi tomota 'idi nuwatuhuwao tagibuidi ma Keliso 'ina gwae sida hematamatanedi .
47010006	Coinega 'eguma tutaina wahematamatana bwaibwaina , taudi tologwahataowedi 'adi loina 'oidega siloba .
47010007	Comi tomota 'adi 'itamo 'oina wa'e'ebubuna , ma to'aha 'atediyega geya wasanapu . Ceguma taiya 'igwae hane 'abehega tauna Keliso 'ina boda , sowasowana 'inuwatuhu yahimai 'abehega tauma wete Keliso 'ina bodao ,
47010008	ta loina Yehoba 'i'ebwaemaiya sabi 'abihetegomi ma hesi geya sabi 'abihegalegomi , ma 'eguma yagwaehane hedade 'igu loinaina weyahina , sahena wete 'ebedeba mwadina yalobaloba .
47010009	Sahena leta waiwaidi 'oidiyega ya'abi'abihe matautegomi ,
47010010	gide tupwana tomota sigwae , “ Paulo 'ina leta 'oidiyega 'iheliyegita ma hesi 'eguma matada 'igwaegwae , 'ana 'ita we'ana tuwa , ma 'ina gwae geya bwebwe'ana . ”
47010011	Coinega togwaeyedi sowasowana sinuwatuhuyahi 'abehega to'aha bwagega 'igu leta 'oidiyega yahehegwaegwae nata yapaihowa tuwa , 'eguma to tuta yatautauyawa 'oimiya .
47010012	Sahena yahehegwaegomi yagwae , “ Taugu Paulo 'igu mumuga 'ausalana , ” gide tupwana tomota sigwae , “ Tauma 'ima mumuga bwebwe'ana hedada , ta 'iyamayao geya bwebwe'ana . ” Cidi gwaeyedi gide tuwa yauyauledi 'idi gwae .
47010013	Ma taugu sahena yagwaegwae hane ginaula baibaiwadi weyahidi , beno namo 'igu paihowaina Yehoba 'i'ebwaegauwa weyahina yagwae hanehane , ma 'igu paihowaina 'asa tupwana 'oidiya ma 'omi wete 'oimiya .
47010014	Coinega sowasowagu ma 'oimiya yaloina . Moisa , 'omi 'igu 'ebeloina 'alona , weyahina taugu wasa bwebwe'ana Keliso weyahina ya'ewa nugeteya 'oimiya .
47010015	Geya 'abehega hali tomota 'idi paihowa 'oimiya weyahina yagwae hane , taugu tuwa 'igu paihowa weyahina , ma yanuwatuhu yahiya 'abehega 'eguma 'imi hemisa 'imadou , nata 'igu paihowa 'oimiya wete 'imadou hedade ,
47010016	'oinega nuwanuwagu wasa bwebwe'ana yalohatotowe taudi 'asa bwagabwaga 'oidiya , ma hesi gesowana yagwaehane 'eguma yapaihowa tuwa taudi wasa bwebwe'ana sihesagoha pwaiya 'oidiya .
47010017	“ Ceguma taiya nuwanuwana ma 'igwae hanehane , 'ilobwaineya ma Bada namo weyahina 'ida gwae , ”
47010018	Wete 'eguma taiya taunamo 'i'ahwa bwebwe'ane , Yehoba geya'abwa 'iyaliyaliyaya weyahina . Ma hesi 'eguma Yehoba tomota 'i'ahwa bwebwe'ane , nata 'ebeyaliyaya .
47011001	Cigu gwae bewa gide yauyaule yagwaegwae , ma hesi 'eguma wa'alama'i'ita , 'igu nuwatuhu yahepwaila latuwe 'oimiya .
47011002	Weyahina nuwanuwagu 'omi , gidemusa Yehoba nuwanuwana tauda , 'oinega yagwae hemisaegomiya Keliso 'oina , 'omi gidemusa gumalaulau 'aigeda 'ina mumuga bwebwe'ana mabwaiyana , ma loheya ba'idana sihai .
47011003	Ma hesi ya'ateyohowa weyahimi , 'amuge ma 'imi nuwatuhu si'wani ma 'imi 'atetagwala Keliso 'oina wa'ebesine , gide mwalo mwata Ibe 'i'aboweya 'ina gwae hotohoto 'oinega , ta Ibeina 'iwe'a .
47011004	Coinega 'eguma taiya 'itautauyawa ma Yesu tetelina 'oimiya 'ilohatotowe ma geya tauma 'ima lohatoto gide , tauna 'oina watagwa tagwalegomi . Comi wasa bwebwe'ana 'oina watagwala pwaiyegomiya ta Yaluyaluwa Tabuna 'oimiya walotohoya , ma tuwa hali tetela ma hali yaluyaluwa 'oidiya watagwa tagwalegomi .
47011005	Cimi tologuguyao hauhaudiyedi 'omi wanuwatuhuya 'abehega sihane sinegauwa , ma hesi geya sowasowahidi .
47011006	Ceguma geya yada gwae bwaibwaina , ma hesi yasanapu moisa ma tuta mabwaiyana 'igu sanapuina yahe'ita pwaidiya 'oimiya .
47011007	Mwalo Yehoba wasana 'oimiya yalohatotoweya , ma geya 'eta maisa weyahina yagwaegwae 'oimiya , 'oinega wanuwatuhuya yalopuiya weyahina taugu ya'abi suluhegauwa ma 'abehega 'omi wahane .
47011008	Cana 'ita gide yayagayagaha hali hekalesiyao 'oidiyega , weyahina mane si'ebwaegauwa ma 'abehega 'omi weyahimi yapaihowa .
47011009	Wete tutaina 'imi tupwa yamiyamiya ma yagomagomale geya yada 'ahwanoiya 'oimiya , ma hesi tupwana tasidao Masidoniya 'oinega sitauyama ta lema si'ebwaegauwa ; weyahina geya nuwagu ma mwau 'oimiya yalagu 'agu 'e'ahai weyahina . Mwalo geya 'aigeda mwau 'oimiya yalagu , ma tuta sinaonaoma 'oidiya wete sahena yalagulagu .
47011010	Cigu gwae hane bewa gwae moisa Keliso 'oinega , ma sahena 'aigeda taiya 'igu gwae bewa 'i'eto'etobode Akaya tupwanao mabwaiyadi 'oidiya .
47011011	Ma to'aha huhuna ? Nuwana 'igu gwae bewa weyahina ta yalogwahategomiya ? Sahena ! Yehoba 'isanapu bwaibwainigauwa yahelauwegomiya .
47011012	Wete 'igu paihowa weyahimi tuwa 'abwa yada paipaihowa , ma 'oinega ya'abihe lolagudi taudi togwae gagasa sigwaeya 'abehega 'idi paihowa 'oimiya gide taugu 'igu paihowa .
47011013	Weyahina to'abowedi 'adi 'ita gide Keliso 'ana tohepwailao ma hesi galana sipaipaihowa .
47011014	Taudi gide Seitani , mumugana galana , ma hesi 'ana 'ita 'ibuiya gide anelose 'asi'asilalana .
47011015	Coinega sahena nuwami 'ihehenainaida 'eguma Seitani 'ina topaihowao wete 'adi 'ita sibuidi ma topaihowa dumwaludi gide . Ma tuwa , tuta 'ebelosaloha 'oina 'idi mumuga galadi weyahidi taudi nata sigala hedade .
47011016	Yada hegwaegomi wete sahena wa'ahwa'ahwa yauyaulegau , ma 'eguma wa'ahwa yauyaulegau tuwa , 'ausala , ma 'igu gwae yauyaule wahesagohe , ma 'oinega tupwana yada gwae gagasa .
47011017	Cigu gwae gagasa bewa geya 'ida Bada 'ina loinega , ma hesi yauyaulegu tuwa .
47011018	Weyahina tomota mabwaiyadi sigwaegwae gagasa ginaula bale'u weyahidi , 'oinega taugu wete yada gwae gagasa taudi gide .
47011019	Ma 'omi hesi sanasanapumi ta tomota yauyauleidi 'oidiya wa'atetagwala ,
47011020	'eguma paihowa mwaudi si'ebwaegomi , ma 'oinega 'oimiyega siyagayagaha , ma si'abowegomiya , ma ma'idi nuwahane manimiya sisapi .
47011021	Ma taugu we'awe'agu , 'oinega geya yada sapigomiya , ta bewa 'ebedeba mwadina 'oiguwa . Ta 'eguma 'imi tologuguyaedi to'aha weyahidi sigwaegwae gagasa , hesi tuwa taugu yahetohe yauyaule ma yagwae gagasa ginaulaedi weyahidi .
47011022	Ceguma taudi meIbeliu , taugu gide . Ceguma taudi Isileli 'ina susuwao , taugu gide . Ceguma taudi Ebalahamo tubunao , taugu gide .
47011023	Ceguma taudi Keliso 'ina hewahewaliyao bwebwe'adi , taugu 'ina hewali bwebwe'ana hedade . Cigu gwae bewa gide yauyauleigu . Cigu guibiga 'oinega yanugeta sinediya , 'igu luhu deliya baibaiwa hedade , 'agu sapiyao wete baibaiwana ta tuta mabwaiyana 'oidiyega 'abehega tuwa nata ya'amasa .
47011024	MeYudiya balaeyega sisapigauwa , 'ana baibaiwa teti naini , ta sapiina bewa gide ma nima 'ai'aigeda yalobediya .
47011025	Matoi wete sihunugauwa 'aiwe 'oidiyega , ma'aigeda dimwega sihunu dadanegauwa , matoi waga 'oinega yadamana ni'u 'awawa , ma sabwelo 'aigeda ma nihuwana 'aigeda 'idoegauwa .
47011026	Ma wete 'igu 'adau 'oidiyega 'ebehesilae yalobediya we'aha madoudi ma toyagahao 'oidiyega , ma 'igu bodao meYudiya 'oidiyega , ma taudi geya meYudiya 'oidiyega , ta 'asa madoudi 'oidiyega , ta pwatula 'oidiya , ta wete ni'u 'awawa , ma wete tasidao 'abo'aboidi 'oidiyega ,
47011027	'ima paihowa madouna , ma miyamwau 'adi tuta 'oidiya , nihuwana geya yada 'enowa , ma gomale ta tani'oyahala , wete tuta tupwana baibaiwana geya 'agumo , ta geya 'igu hadamo , ma geya 'agu 'wamamo tuta gogai 'oidiya .
47011028	Ma wete sabwelo mabwaiyana 'oidiya yanuwanuwatuhu madouna tohekalesiyao tupwa baibaiwadi weyahimi .
47011029	Coinega 'eguma taiya 'iwe'a , taugu wete gide yawe'a , ma 'eguma taiya 'ebetupa 'oina 'ibe'u , beno 'igu 'ebe nuwagala .
47011030	Ma wa'ita , 'igu gwae gagasa 'igu we'aomo weyahidi .
47011031	Yehoba tauna 'ida Bada Yesu tamana tada hepwatuwe hataya , ma tauna 'isanasanapugau 'abehega 'igu he'ote'otetela bewa gwae moisa .
47011032	Mwalo , kini Alesitasi 'ina tuta toloina 'aigeda 'asa Damasiko 'oina 'itoho waiwai ma 'abehega ma'ina tolo'alehao si'abiyahigau ,
47011033	ma hesi 'iyagwao si'abihetegauwa , ta 'ali 'ana 'ahwa'eda tabwaninega siso'eya , ta 'oinega silagu suluhegauwa kodowega bale'uwa , ta 'agu 'alehaowedi 'oidiyega yadena .
47012001	Sowasowahigu ma yagwae gagasa , ma gagasa geya wete 'eta 'ina lemamo , ma hesi tuwa yagwae gagasa 'igu 'eno'ita'ita weyahina 'ida Bada 'oinega .
47012002	Caigeda Keliso 'ina loheya yasanasanapu , tauna bolime potini sigumwala 'oina Yehoba 'itoeya galewa , nuwana 'wapina bo yaluyaluwanamo , 'iyamuge , Yehobamo 'isanasanapu . Citoeya ta 'ihaneya galewa 'aigeda 'oina , ta 'ihaneya wete galewa heluwena , ma wete 'ihaneya galewa hetoina 'oina .
47012003	Yasanapuya 'abehega Yehoba loheyaina 'itoeya 'ina tupwa bwebwe'ana ta wasawasaina 'oina , ma nuwana 'wapina bo yaluyaluwanamo , geya yasanapu . Yehobamo 'isanasanapu .
47012004	Ma loheyaina megalewa 'idi gwae tupwana 'ihesagohediya , ma geya sowasowahina ma 'igwae latuwedi weyahina he'ahe'asisidi .
47012005	Sanapuina weyahina yagwae gagasa , ma sahena taugu weyahigu yagwaegwae gagasa . Beno namo 'igu we'ao weyahidi yada gwae gagasa .
47012006	Ma hesi 'eguma to tuta yagwae gagasa , beno gwae moisa ma geya gwae yauyaule . Ma tuwa sahena yagwaegwae gagasa , weyahina nuwanuwagu ma wanuwanuwatuhu to'aha 'igu paihowa wa'itediya , nuwana 'igu gwae wahesagohediya , bewa namo weyahidi , ma sahena to'aha wete weyahigu .
47012007	Ma Yehoba geya nuwana ma yanuwahane 'igu 'eno'ita'ita bwebwe'adi weyahidi . Coinega ginaula 'aigeda Seitani 'oinega 'i'ebwaegauwa , ta 'alogu 'ana lotohona gide ma'ana 'aliliya , ta yanuwanuwagala , ma geya sowasowahigu yanuwahane .
47012008	Mwauina bewa weyahina matoi Yehoba ya'ahwanoiyeya ma 'i'ewayahule .
47012009	Ma 'igu 'ahwanoiina 'ihemaiseya 'igwaeya , “ Sahena . Ma hesi 'igu helaumo sowasowahiu , ta 'ino we'a 'oina 'igu waiwai 'ulotohoya 'abehega sowasowahina . ” Coinega 'igu we'ao weyahidi yayaliyaliyaya ma yada gwae gagasa , weyahina 'igu tuta we'a 'oidiya Keliso 'ina waiwai 'oiguwa 'imiyamiya .
47012010	Coinega Keliso weyahina yatagwatagwala mwau baibaiwana 'oidiya , gide we'a 'ahwa galagala , tuta mwau , 'aleha , hesilae . Weyahina 'eguma yawe'a bewa 'igu 'ebehewaiwai !
47012011	Moisa , 'omi 'imi gwae weyahina yahepwaila pwaiya gide yauyauleigu . Cilobwainegomiya wa'ahwa bwebwe'anegau , ma hesi wa'ahwa galegalegauwa , eeta 'imi tohepwailao hauhaudi wa'ahwa bwebwe'anediya .
47012012	Cila'ilalaedi matamiya ma'igu he'alama'i'ita yapaihowediya , beno ginaula 'ebehenainaida ma paihowa waiwaidi , ma 'oidiyega wada sanapugau 'abehega taugu Keliso 'ana tohepwaila moisa .
47012013	Wete 'igu paihowa weyahimi tuwa gide 'igu paihowa hekalesiyao mabwaiyadi weyahidi , ma 'aigedamo ginaula geya 'oimiya yapaihowa , 'agu lema mane ya'ewa'ewa hekalesiyao baibaiwadi 'oidiyega , ma 'omi 'oimiyega geya . Ciyagwao , ya'ahwanoi 'oimiya ma 'igu pui bewa wanuwasam .
47012014	Tuta 'i'iuna ma yatauyawa 'oimiya . Mwalo sauga 'eluwa yahabo'enegomiya , ma bewa nata hetoina yatauya , ma sahena 'aigeda wete mwau yalagulagu 'oimiya 'agu lema weyahina , ma hesi 'omi tuwa nuwanuwagu , ma geya nuwagu 'imi tobwatobwa . Gwagwama geya lema sida 'ebwaediya tamadiyao 'oidiya , ta tamadiyao hesi si'e'ehele natudiyao 'oidiya , 'oinega taugu 'ilobwainegauwa ma 'omi natugwao 'oimiya yada 'e'ehele .
47012015	Yatagwala pwaiya ma 'igu tobwatobwa ma 'igu tuta mayawasigu wete yada 'eheleya yaluyaluwami sabi 'abihetedi . Taugu 'igu helau 'oimiya madouna , 'oinega togidega ta 'oinega 'omi 'imi helau 'oiguwa 'i'iuna tuwa ?
47012016	Ma tupwami wagwae , “ Paulo 'ima tobwatobwa geya 'ida 'ewediya , ma hesi 'ina sanapu madouna 'oinega 'i'abowemaiya . ”
47012017	Geya ! Loheloheyaedi yahesumanediwa , 'igu loinega togidega si'abo 'esa ? Geya , 'awa ?
47012018	Mwalo Taito yaloineya ta tasidai 'aigeda ba'idana yahesumanediwa 'oimiya . To'aha Taito 'ina 'abo 'oimiya ? Taito ma taugu 'ima nuwatuhu ta 'ima mumuga 'oimiya mahemahetena 'awa ?
47012019	Ciyagwao , sahena wanuwanuwatuhu 'abehega 'igu gwae bewa 'oidiyega ya'ahwa bwebwe'anegau matamiya . Geya , ma hesi mabwaiyana Yehoba matana Keliso 'ina gwae yagwaegwaeneyawa sabi 'abihe waiwaiyegomi .
47012020	Moisa , ya'ateyohowa , ta geya nuwagu yatauyawa ma 'imi mumuga ya'ita lobeya 'abehega geya bwebwe'ana , ma 'igu tauyawa weyahina wanuwagala , 'eguma taumimo wahe'ohe'ohena ma wahe'ipi'ipi ma wagamwasowala , nuwana walotobwatobwa hedade , ma 'iyamiyao wa'ahwa galagalaedi , ma wanuwahane , nuwana wapaihowa bwagabwaga .
47012021	Cigu 'ateyohoina 'abehega 'eguma yatauya hilawa 'oimiya ma Yehoba 'ebedeba mwadina 'i'ebwaegau matamiya , ma taudi mwalo sipuiya , ma 'idi mumuga bi'ibi'ina ta pui ta ganawala 'oidiyega geya wanuwabui , taudi si'abihenuwa mwauwegau , ma weyahidi yada dou .
47013001	Nata yahabo'enegomi , beno hetoina 'igu habo'ena 'oimiya . Ceguma taiyawedi nuwanuwadi ma 'iyadaina 'aigeda 'oina siyatala , 'ilobwaineya ma tomota 'eluwa bo 'etoi sihepwaila mahemahetena 'ina pui weyahina .
47013002	Mwalo 'igu habo'ena heluwena 'oina 'imi topuiyedi ma baibaiwami yalohatotogomiya , gidemusa tuwa bewa bwaga yamiyamiya ma yahenuwa laguwegomi 'abehega 'eguma yatauya hilawa 'oimiya loina mwauna ya'ebwaedi topuiyedi mwalo ma tupwadi wete ba'idadiyao .
47013003	Beno 'ebe'ita 'oimiya ma 'oinega wasanapugau 'abehega Keliso 'oiguwega 'igwaegwae . Tauna Kelisoina 'ina paihowa 'oimiya geya we'ega ma hesi waiwaina .
47013004	Moisa si'abi hekeloseya gide loheya we'awe'ana , ma hesi Yehoba 'ina waiwaiyega mayawasina 'imiyamiya . Tauma wete wahima we'adi tauna wahina gide , ma Keliso yawasina 'oinega sowasowahima 'aloinegomi , Yehoba 'ina waiwaiyega .
47013005	Coinega waboi watohogemi , togidega Keliso 'ana hemisa wa'abiyahiya , bo geya . Togidega , wasanapuya 'abehega Keliso 'atemiya 'imiyamiya , ma 'eguma geya , beno weyahina geya 'imi hemisamo .
47013006	Yahemisa wete ma 'eguma watohomai wasanapumai 'abehega geya 'ada we'a .
47013007	Tauma 'a'ahwa'ahwanoi Yehoba 'oina ma 'abehega sahena wapuipui , geya 'abehega wa'ahwa tohepwaila moisemai , ta 'eguma tomota geya si'ahwa tohepwaila moisemai , 'ada yaliyaya tuwa 'omi 'imi mumuga dumwaluna weyahina .
47013008	Weyahina tauma geya sowasowahima mumuga dumwaludi 'a'etobodedi , ma hesi ginaula dumwaludi weyahidi 'apaipaihowa .
47013009	Coinega 'ima we'ao 'oidiya 'ayaliyaliyaya 'eguma 'omi wahewaiwai , ma wete 'a'ahwa'ahwanoi Yehoba 'oina ma watoholo pa'ala bwaibwaina .
47013010	Cimi leta bewa bwagega yalelediwa ma 'eguma tutaina yatauyawa sahena yaloiloina pa'ala 'oimiya , weyahina loinaina 'ida Badaina 'i'ebwaegauwa geya sabi 'abihegalegomi , ma hesi sabi 'abihe waiwaiyegomi .
47013011	Ciyagwao kaiyoni . Cigu lohatoto wada hesagohe ma wanuwabui . Wete 'imi nuwatuhu 'aigeda 'oinega wada miya siwaloha , ma Yehoba tauna helau ma nuwadaumwala huhudi ba'idamiu wada miya yaliyaya .
47013012	Ciyamiyao ba'idamiyao wa'atusapwaligomi lotohona bwebwe'ana 'oinega .
47013013	Keliso 'ana tohemisao 'ebwa 'idi helau 'oimiya .
47013014	Bada Yesu Keliso mabwaiyami 'i'atemuyemuyegomi ma Yehoba 'ihelauwegomi ma Yaluyaluwa Tabuna wete ba'idamiu wahe'iya'iyagu moisa . Taugu Paulo .
48001001	Taugu Paulo Yesu Keliso 'ana tohepwaila 'aigeda , ta 'igu hetohepwaila geya tomota 'idi hesinuwega ma hesi Yesu 'ina hesinuwega , ma Tamada Yehoba wete 'ina hesinuwa . Tauna Yesu Keliso 'amasega 'igihetoholo hileya .
48001002	Ma baibaiwadi tasidaowedi mahetegwao 'ebwa 'amiyamiya , 'imi leta 'ahewasaeyawa 'omi totapwalolo , boda 'aigeda 'aigeda tupwa Galetiya 'alona , 'oimiya .
48001003	Tamada Yehoba ta 'ida Bada Yesu Keliso 'idi helauwega tuwa wamiya bwebwe'ana .
48001004	Weyahina Tamada Yehoba 'ina nuwatuhu bewa gidemusa , eeta Yesu tauna 'itagwaleya ta 'i'amasa 'ida puiyao weyahidi , ma 'oinega tuta bewa galana 'ina waiwaiyega sowasowana 'i'abihetegita .
48001005	Eeta weyahina Yehoba 'oina tada hepwatu hataya . Emeni .
48001006	Cebe nuwahenainaida bewa 'oiguwa , weyahina mwalo Yehoba 'ihesinuwegomiya ma 'abehega helau Keliso 'oinega waloba , 'oinega tetelinaina wahemisaeya , ma hesi walomwayamwayauwa bewa tuwa ta walogwahateya , ta hali tetela wahemisaeya .
48001007	Moisa , Tetela Bwebwe'ana 'aigeda tuwa , ma geya wete 'eta tetela 'imiyamiya , ma hesi tupwana tomota sigihe'wanigomiya weyahina nuwanuwadi ma Keliso tetelina sigibuidi ma 'oinega si'abowegomi .
48001008	Keliso tetelina wahesagohe nugeteya beno moisa , 'oinega geya'abwa 'aigeda taiya hali tetela 'ida 'ebwa'ebwaegomi . Tauma , bo aneloseyao galewega geya'abwa hali tetela 'a'ebwa'ebwaegomi . Ma 'eguma taiya tetela bwebwe'ana 'ilagubui nata mwau 'iloba Yehoba 'oinega .
48001009	Mwalo 'ahepwaila pwaiya 'oimiya , ma bewa wete yahepwaila hila 'abehega 'eguma taiya hali tetela 'i'ebwaegomi , nata muya 'iloba Yehoba 'oinega .
48001010	Togidega , tomota 'adi hepwatu weyahina yanuwanuwatuhu , bo Yehoba 'ana hepwatu ? Ta 'eguma tomota 'idi nuwatuhu yapaipaihowa , geya sawasawahigu ma Keliso weyahina yahetopaihowa .
48001011	Ciyagwao , wanuwatuhuyahi 'abehega tetela bwebwe'ana yahepwaileyawa geya tomota 'oidiyega ,
48001012	weyahina geya tomota 'idi hepwailao , nuwana 'idi he'itao 'oidiyega , ma hesi Yesu Keliso 'ina he'ita 'oiguwa 'oinega .
48001013	Ta 'igu mumuga mwalo , tutaina meYudiya 'idi boda 'alona yamiyamiya , wahesagoheya , 'abehega Yehoba 'ina tohekalesiyao ya'abihemuya hedadediya ta nuwanuwagu yamutudi .
48001014	Coinega 'iyagwao Yudiya 'alona yahewaiwai sinediya , weyahina tubudao 'idi mumuga weyahina yahetapewa madouna ta 'iyagwao 'idi hetapewa tupwana tuwa .
48001015	Tutaina geya yatole , ma mwalo hene Yehoba 'ina helauwega 'ihesinuwa nugetegauwa ,
48001016	eeta tauna 'ina nuwatuhuwega Natuna 'oiguwa 'ihe'itaeya , ma yahetohepwaila weyahina tupwa ganamuli 'oidiya . Coinega geya yatautauya tomota 'oidiya sabi hesilala tetela bewa weyahina .
48001017	Geya yatauya Yelusalema Keliso 'ana tohepwaila nugenugetadi 'oidiya , ma hesi yatauya Alebiya , eeta nobwa yamiyamiya 'ana siga yalohihila Damasiko 'oina .
48001018	Coinega bolime 'etoi mulina yahaneya Yelusalema ta Pita yahabo'eneya , eeta nobwa mahetegu sabwelo pipitini 'amiyamiya .
48001019	Ma Keliso 'ana tohepwailao baibaiwadi geya ya'itadi . Beno tuwa Yemesa , tauna 'ida Badaina tasina .
48001020	Cigu gwae bewa Tamada matana yaleleyawa , geya 'aigeda wete 'abo .
48001021	Coinega Yelusalema ya'ebesineya ma yatauya Siliya ma Silisiya 'idi tupwa 'oidiya .
48001022	Ta tutaedi 'oidiya Keliso 'ina tohekalesiyao Yudiya tupwanao 'oidiya manigu geya sida sanapuya .
48001023	Beno tuwa teteligu sihesagoheya 'abehega “ Tauna mwalo 'igihegihe muyegita , ma 'inuwabui pwaiya , ta tetelina mwalo 'i'etobodeya tuta bewa 'iloguguyaeya . ”
48001024	Coinega tohekalesiyaowedi Yehoba sihepwatuweya 'igu nuwabui weyahina .
48002001	Coinega bolime potini sigumwala , Banaba mahetegu 'ahanehila Yelusalema , ta wete Taito yatoeya , ba'idamai 'ahaneya .
48002002	Ta 'igu tauya lamuna weyahina Yehoba 'ihe'itegauwa 'abehega 'ilobwainegauwa ma yahane Yelusalema , ee yahaneya , yatauya tohekalesiyao 'idi tohanugetao 'oidiya , eeta 'aboimamo 'ahehegwaegwae , ta tetelaina yaloguguyaeya tupwa ganamuli toguguyou 'oidiya yahepwaileya tohanugetaowedi 'oidiya , weyahina genuwagu ma 'igu guguyaina mwalo gide loguguya besobeso , eeta tohanugetaedi sitagwala 'igu loguguyaina 'oina .
48002003	Ma Taito 'i'wayabumaiya ta 'ahaneya Yelusalema , tauna gwama Gilisi 'aigeda , geya gwama Yudiya , ma hesi tohanugetaowedi geya Taitoina siloinae ma 'abehega 'wapina si'upwa 'ana 'ila'ilala gidemusa meYudiya taudi .
48002004	Ma 'iyadao tupwadi 'abo'abodi silugu pwaima , nuwanuwadi si'ita 'ida miya bwebwe'ana Yesu Keliso mahetemai , ta taudi geya tohemisa moisa , weyahina nuwanuwadi ma loina mwauna si'ebwaemai .
48002005	Coinega 'idi loina mabwaiyana 'alogwahatediya , ma geya 'eta to'aha 'oina 'atagwala . Geya'abwa 'ida tetelaina moisa weyahimi silagulagubui .
48002006	Ma wete taudi tohekalesiyao sihesaniyediya 'abehega 'idi tohanugetao , taudi geya 'eta wete loheposeyana silagulagu 'igu guguya 'oina . Ma taugu 'igu nuwatuhu 'abehega geya ginaula madouna 'eguma taudi sihesaniyediya tohanugetao bo to'aha , weyahina tomota mabwaiyada mahemahetena Yehoba matana .
48002007	Moisa , tohanugetaedi Yehoba 'ina heguheguyai 'oima si'ita lobeya 'abehega taugu tetela bwebwe'ana yalologuguyae taudi toguguyou 'oidiya , ma Pita hesi meYudiya daisidimo 'oidiya 'ilologuguya .
48002008	Weyahina Yehoba Pita waiwai 'i'ebwaeya 'ina paihowa meYudiya weyahidi , ma taugu wete gidemusa waiwai 'i'ebwaegauwa 'igu paihowa toguguyou weyahidi .
48002009	Coinega tohanugetaedi , Yemesa ma Pita ma Yoni , taudi Yehoba 'ina helau 'oiguwa si'ita lobeya , eeta sitagwala Banaba ma taugu 'oima , ta mahetemayao 'anima'abiya . Ee , sitetoiyedi tohekalesiyao si'ahwa tonugetaediya , sitetoiyedi sitagwala 'oima ma 'abehega taugu ma Banaba 'atauya tomiya ganamuli 'oidiya , ma taudi hesi sitauya meYudiya dimo 'oidiya .
48002010	Ta 'aigeda nuwatuhu weyahina sihenuwatuhu yahimaiya , beno wewelohe 'adi lema , ma to'aha 'oinega sito'uto'upa 'a'ebwaedi . Nuwatuhu bewa 'ibwebwe'ana hedadeya eeta tuta mabwaiyana yahetahetapewa waiwai weyahina .
48002011	Ta muliyetega tutaina Pita 'itauyama Anitioki 'oina , ma nobwa 'ina mumuga geya 'idumwalu , 'oinega yagwae debeya 'ina mumuga galana weyahina .
48002012	Moisa , 'ina tauya nugetama 'oina 'ina mumuga bwebwe'ana , eeta tohekalesiyao taudi 'asa ganamuli tomotaedi 'i'ahwa 'iya'iyaguwediya ma ba'idanao si'ai'ai , ma hesi muliyetega tupwadi Yemesa 'ina bodao meYudiya sinaoma , ta Pita meYudiyaedi 'imatautediya , eeta 'oinega 'ina 'ai'ai taudi 'asa ganamuli tomotaedi mahetenao 'ilogwahateya , ta 'i'ebesinediya . Beno Pita 'ina pui .
48002013	Coinega meYudiya baibaiwadi wete si'abowa , ta Banaba wete 'idi 'aboina 'imuliyeya , beno 'abehega tohekalesiyao taudi 'asa ganamuli 'oidiyega geya'abwa sida 'ai'ai mahetediyao .
48002014	Coinega taugu yasanapuya 'abehega Pita ma bodaedi Keliso tetelina geya simuliya moisa , eeta mabwaiyadi matadiya Pita yahesilaleya , yagwaeya , “ Ciyagu , 'owa Yudiya gwamaina ma tupwana tuta meYudiya 'idi mumuga wa'ebe'ebesine , ma 'asa ganamuli mumugadi 'umulimuliyedi , 'oinega togidega ma taudi hali 'asa tomotaedi 'ugilohihili 'esedi 'abehega Yudiya mumugaina simuliye ? ”
48002015	Taudi geya meYudiya 'asa ganamuli 'oidiya togala tuwa , ma hesi tauda meYudiya ,
48002016	eeta tasanapuya 'abehega Yehoba sowasowana mabwaiyada 'i'ahwa bwebwe'anegita geya Mosese 'ina loina 'ana hematamatana 'oinega , ma hesi Yesu Keliso 'ana hemisa 'oinega . Weyahina tauda 'ida hemisa Yesu Keliso 'oina talaguya ma 'oinega Yehoba 'i'ahwa bwebwe'anegita . Ma hesi 'ida hemisa geya Mosese 'ina loina 'ana hematamatana 'oina talagulagu , weyahina Yehoba geya 'eta tomota 'i'ahwa'ahwa bwebwe'ane Mosese 'ina loina 'ana hematamatana 'oinega .
48002017	Mabwaiyada meYudiya nuwanuwada ma Keliso 'ina paihowa 'oinega Yehoba 'i'ahwa bwebwe'anegita . Ma 'eguma 'eta tuta tawe'a bo tapui , togidega bewa , nuwana Keliso 'i'abihe puiyegita ? Geya !
48002018	Taugu 'eguma yalohihila ta 'igu hemisa Mosese 'ina loinao 'oidiya yalagu , beno yagala .
48002019	Weyahina Mosese 'ina loina 'ilohe'amasi pwaigauwa , eeta muliyetega 'ina waiwai 'oiguwega 'igumwala , ma 'abehega yawasi moisa yaloba Yehoba weyahina .
48002020	Moisa , Keliso mahetegu si'abihe kelose pwaimaiya , 'oinega 'ama'amasigu , ma geya taugu yawasiguwega ma hesi Keliso yawasina 'oiguwa 'imiyamiya . Beno tuwa yamiyamiya , yawasiguina lamuna beno 'igu hemisa Yehoba Natuna 'oina . Weyahina Yesuina 'ina helauwega tauna 'itagwaleya ta weyahigu 'i'amasa .
48002021	Coinega geya'abwa Yehoba 'ina helauina yalologwahate . Geya'abwa tanuwanuwatuhu 'abehega Mosese 'ina loinao 'adi hematamatana 'oinega Yehoba 'ida 'ahwa bwebwe'anegita . Beno gide Keliso 'ina 'amasaina 'iheginaula besobeso .
48003001	Comi meGaletiya yauyauleimi ! Taiya hede 'obega 'i'abihe 'wanigemiya ? Mwalo 'ahe'itegomiya ta nuwami 'isabwalena moisa Yesu Keliso weyahina , 'abehega keloseya 'i'amasa , ma 'iyamo wanuwanaideya ! Coinega wanuwanuwatuhu 'abehega Mosese 'ina loina 'ana hematamatanega 'abihetena waloba ?
48003002	Coinega 'aigeda hesilala yahesilalegomi , “ To 'eda 'oinega Yaluyaluwa Tabuna wa'eweya ? Mosese 'ina loina 'ana paihowao 'oinega ? bo Keliso tetelina wahesagoheya ta wahemisaeya ? ”
48003003	Yauyauleimi ! Cimi tapwalolo 'ina hegaina wasanapuya 'abehega Yaluyaluwa Tabuna 'oinega , 'oinega geya'abwa watohotoho ma 'imi tapwalolo wada losalohi waboi 'imi paihowamo 'oinega !
48003004	Nata togidega ginaula mabwaiyana waloba 'asaediya , eeta Keliso 'ana hemisa 'oina wa'aipate 'asaeya ?
48003005	Caigeda wete hesilala : Yehoba tauna Yaluyaluwa Tabuna 'i'ebwa'ebwaya 'oimiya ta 'ina waiwaiyega 'imi paihowa waiwaidi wapaipaihowadi . Togidega 'ina 'ebwayaedi 'oimiya Mosese 'ina loinao 'adi paihowa 'oinega bo Keliso tetelina 'ana hemisa 'oinega ?
48003006	Wanuwatuhuyahi Ebalahamo 'abehega tauna Yehoba 'ihemisaeya , 'oinega Yehoba 'i'ahwa bwebwe'aneya ,
48003007	eeta wasanapu Yehoba 'ana tohemisao 'abehega taudi gidemusa Ebalahamo natunao .
48003008	Mwalo hene Yehoba Ebalahamo 'ihegwaeya , 'igwae , “ Cowa 'oiguwega 'abwa taudi hali 'asa tomotaedi 'idi 'ebe yaliyaya siloba . ” Ma Yehoba 'ina gwae bewa Buki He'asisi 'alona 'ihepwaila nugeteya , 'asa ganamuli baibaiwadi 'adi 'abihebwebwe'ana weyahina , 'eguma Yehoba 'oina sihemisa .
48003009	Coinega tasanapuya tohemisao mabwaiyadi 'abehega tohemisaina Ebalahamo ba'idadiyao 'idi 'ebe yaliyaya siloba .
48003010	Ma hesi 'eguma taiyawedi sinuwatuhuya 'abehega Mosese 'ina loina 'ana hematamatana 'oinega sibwebwe'ana , 'ahwa galagalamo nata siloba , weyahina Buki He'asisi 'igwaeya , “ Loina mabwaiyadi buki bewa 'alona 'eguma taiya geya 'imuliya bwaibwainidi , nata 'ahwa galagala 'iloba . ”
48003011	Moisa , geya sawasawahina ma Yehoba tomota 'i'ahwa bwebwe'anegita 'eguma Mosese 'ina loinamo tahematamatane . Weyahina 'ina gwae 'igwaeya , “ Todumwalu 'idi hemisega yawasidi siloba . ”
48003012	Ma hesi Mosese 'ina loina 'ana 'eda hagana , ta hemisa 'ana 'eda hagana . Loina 'ana 'eda Buki He'asisi 'oina bewa gide sileleya , 'igwaeya , “ Ceguma taiya loina mabwaiyana 'ihematamatanedi yawasina bwebwe'ana 'iloba . ”
48003013	Ta geya sawasawahina loina mabwaiyana tahematamatanedi , 'oinega Kelisoina 'ihemiyalaenegita ta 'i'abihetegita loina 'ana mwau 'oinega . Loina 'ana mwau bewa , 'eguma geya tada hematamatanediya ta'amasa , 'oinega Keliso tauda weyahida 'i'amasa gidemusa taudi togala madoudi 'adi lohe'amasa kelose 'oidiya . Buki He'asisi mwalo 'ina gwae bewa weyahina 'igwaeya , “ Ceguma taiyawedi kelose 'oidiya silagudi ma si'amasa , to'amasaedi 'ahwa galagala siloba Yehoba 'oinega . ” Eeta Keliso tauda weyahida mwauina 'ilobeya .
48003014	Ma Yesu Keliso 'oinega taudi hali boda 'asa ganamuli tomotaedi yaliyaya siloba , gidemusa yaliyayaina Yehoba 'igwae hemisaeya Ebalahamo 'oina , 'abehega mabwaiyada 'ida hemisega to'aha Yehoba 'igwae hemisaeya 'i'ebwaegita , beno Yaluyaluwa Tabuna .
48003015	Ciyagwao , 'aigeda 'ebe'ita 'ida mumuga 'oinega ya'ebwaegomi , bewa gidemusa : Ceguma loheya 'i'iunamo 'i'amasa , ta 'ina tobwatobwa nuwana 'ina 'ebeloina 'i'ebwae wahana 'oina , 'ina gwaeyedi geya sowasowana 'eta taiya wete weyahina 'igwae .
48003016	Gidemusa wete Yehoba 'ina gwae Ebalahamo ma 'ina susu 'i'ebwaediya 'imiya hataya . Geya 'abehega Buki He'asisi 'igwaeya “ Susuwao 'oidiya , ” ma hesi 'ina susu 'aigeda tuwamo , beno Keliso .
48003017	Cana sanapu bewa Yehoba 'ina gwae hemisa 'ilagu nugeteya Ebalahamo 'oina , 'oinega bolime powa handeledi ma teti muliyetega Mosese 'ina loina 'ilatuwa . Ma geya sawasawahina ma gwae hemisaina 'iligehi bo nuwana 'ibui loinaina 'oinega , ma hesi gwae hemisaina 'ina waiwai 'abwa 'imiyamiya .
48003018	Wanuwatuhuyahi 'eguma 'ida 'ebe yaliyaya taloba Mosese 'ina loinega , beno 'abehega geya Yehoba 'ina gwae hemisa 'oinega . Geya ! Weyahina mwalo Yehoba 'igwae hemisa Ebalahamo 'oina .
48003019	Ma to'aha weyahina loina 'ilatuwa ? Loinaina 'i'abilatuheya 'oida 'ida puiyao weyahidi , ma 'oida 'imiyamiya 'ana siga Ebalahamo 'ina susu tauna Yehoba 'igwae hemisaeya 'ilatuma . Ma loinaina aneloseyao 'oidiyega Yehoba Mosese 'i'ebwaeya , ta Mosese 'i'ebwaeya tomota 'oidiya .
48003020	Ta Yehoba 'ina gwae hemisaina 'ina 'ebwaya hagana , weyahina Yehoba tauna 'i'ebwaeya dumwaluweya Ebalahamo 'oina .
48003021	Geya'abwa wanuwanuwatuhu 'abehega Mosese 'ina loina 'ilo'aleheya Yehoba 'ina gwae hemisa . Geya . Weyahina geya 'eta wete loina sawasawahina ma yawasida 'i'ebwaegita , bo 'ida mumugao 'ida 'abihe bwebwe'anedi . Geya .
48003022	Ma hesi Buki He'asisi mabwaiyada 'i'ahwa galaegita , 'oinega Yesu Keliso 'ana tohemisaomo Yehoba 'ina gwae hemisa siloba .
48003023	Mwalo tutaina 'oina hemisa geya tasanapu , tauda Mosese 'ina loina 'ipaigita eeta tamiyamwauwa , ma 'ana siga Yehoba hemisa 'igihelatuheya 'oida .
48003024	Cana 'ita gide loinaina 'i'itayahigita ta 'ana siga Keliso 'ilatuwa , eeta 'eguma tahemisa Keliso 'oina , nata Yehoba 'i'ahwa bwebwe'anegita .
48003025	Bewa tuwa Keliso 'inao pwaima , 'oinega loinaina 'ana 'itayahi 'oida 'igumwala ,
48003026	ma hesi 'ida hemisega Yehoba mabwaiyada 'i'ahwa natunegita , Yesu Keliso mahetedai .
48003027	Weyahina taiyawedi 'omi wababitaiso Yesu Keliso saninega Kelisoina mahetemiu wamiya pwaiya .
48003028	Weyahina mabwaiyada Keliso mahetedai , ma geya 'eta wete wataha solada 'imiyamiya . Coinega meYudiya ma hali bodao mahemahetena , ma babadao ma 'idi topaihowao mahemahetena , ma wete meloheyadi ma mewahinedi mahemahetena , weyahina mabwaiyada Yesu Keliso 'oina taheboda 'aigeda ,
48003029	ma mabwaiyada Ebalahamo 'ina susuwao , weyahina mabwaiyada Keliso 'ina bodao , 'oinega ta'eweya Yehoba 'ina gwae hemisa , beno Ebalahamo 'oina mwalo 'i'ebwaeya .
48004001	Coinega wanuwatuhuyahi 'eguma taiya 'ina tuta gwama 'oina ma tamana 'ina 'ebeloina 'i'ebwaeya , gwamaina geya'abwa 'ihehetoloina , ma hesi 'ihetopaihowa ,
48004002	ma 'oinega tohe'itao 'enadi 'ida 'ihematamatana nugetedi , ee 'ana siga to tuta tamana 'itagwale ee natuna 'ihetoloina .
48004003	Tauda gidemusa , weyahina mwalo 'ida 'ebe hemisao nugenugetaidi weyahidi tapaipaihowa ,
48004004	ma muliyetega Yehoba natuna 'ina tuta bwebwe'ana 'ilobeya , eeta natuna 'ihewaseyama , ta sinana 'ihenatuneya ta 'iheloheya masiha 'oima , beno tauma Mosese 'ina loinao sipaipaimai , ma 'oidiyega 'ilihasimai , ma 'omi wete 'ilihasigomi , ma Yehoba mabwaiyada 'i'ahwa natunegita .
48004005	
48004006	Coinega wete Yehoba Natuna Yaluyaluwana 'ateda 'ilaguya ma Yehobaina 'i'ahwa tamaneya 'igwae , “ Tamagu ! ”
48004007	Moisa , 'omi geya 'abehega 'ina topaihowamo , ma hesi natunao , 'oinega 'abwa 'ina tobwatobwa 'i'ebwaegomi , gidemusa 'ina gwae hemisa .
48004008	Comi mwalo Yehoba geya wasanapu , ta 'imi 'ebe hemisao taudi gidemusa Yehoba 'abo'abodi .
48004009	Ma bewa tuwa Yehoba wasanapuya , nuwana tagwae Yehoba 'isanapugomiya . Coinega to'aha weyahina Yehobaina walogwahateya ma wanuwahila 'imi 'ebe hemisaowedi belubeluidi 'oidiya , ta nuwanuwami weyahidi wapaihowa hila .
48004010	Coinega wapaipaihowa hemisa miyamiyaina weyahina , tupwana sabwelo bo wai'ena , bo bolime , bo hali tuta ma hali tuta weyahidi 'idi paihowao wapaipaihowadi .
48004011	Bewa weyahina ya'ateyohowa , nata gide 'igu paihowaedi 'oimiya waheginaula besobesowedi .
48004012	Tasigwao , 'ami boda 'oina yaluhu pwaiya eeta taugu gidemusa 'omi , 'oinega 'ilobwainegomiya ma wamumuga gide taugu . Geya 'eta gala 'oiguwa wapaihowa .
48004013	Ma wanuwatuhuyahi 'abehega mwalo yatauya nugetawa 'oimiya ma'igu lohala , ma tuwa tetela bwebwe'ana yaloguguyaeya 'oimiya .
48004014	Ma geya walososomanegauwa wahigu 'ina we'a weyahina , ma hesi watagwalegomiya 'oiguwa ma watoegauwa gidemusa Yehoba 'ina anelose 'aigeda , nuwana gide Yesu Keliso .
48004015	Eeta wa'ahwa 'iyaguwegauwa moisa , ma 'eguma sawasawahina matamiyega wada 'iwayahuledi ma wa'ebwaegau , matagu hogahogadi 'adi miyalae . Ma bewa tuwa togidega 'ida 'ahwa 'iya'iyaguina ?
48004016	Cana 'ita walo'aleha pwaigauwa weyahina hepwaila moisa ya'ebwaegomiya .
48004017	Cimi nuwabui lamuna 'imi tohe'itao hauhaudi bo'i sipaipaihowa waiwai weyahimi , ma hesi si'abo'abowegomi . Taudi nuwanuwadi ma 'igu loina walogwahatedi ta 'idi loina nuwami si'ewa .
48004018	Cigu loina bewa 'eguma taugu mahetemiu tamiyamiya , bo 'eguma bwaga yamiya 'oimiyega , loinaina 'aigeda tuwa , beno 'ilobwainegomiya ma wahetapewa waiwai paihowa 'ausala weyahina .
48004019	Natugwao , tuta mabwaiyana 'imi 'italohihila weyahidi 'ategu 'imuyamuya , eema 'ana siga Keliso 'oimiya 'ilatu hila , ma 'atemiya 'ida miya , ma 'oinega 'agu lotohona 'ida bwebwe'ana hila .
48004020	Ceguma 'omi mahetegwao tamiya , ma 'oinega wanuwabui ma 'agu lotohona 'ibwebwe'ana , ma hesi yanuwanuwatuhu madouna 'imi pui weyahina .
48004021	Comi nuwanuwami ma Mosese 'ina loinao wamuliyedi , ma hesi soladiya 'adi nuwasabwalena geya wasanapu .
48004022	Wanuwatuhuyahi Ebalahamo tetelina leleleleina , beno natunao meloheyadi 'eluwa , 'aigeda 'ina 'ali'e mewahinena 'oinega , ma heluwena mwanena moisa 'oinega .
48004023	Cina 'ali'eina sanina Hega , ta mwanena Sela , ma Hega 'ina gamwa mumuga bale'u 'oinega , ta Sela 'ina gamwa Yehoba 'ina gwae hemisa 'oinega , eeta Selaina natuna sanina Aisake . Ma hesi Hega natuna sanina Isimeli .
48004024	Ta wahiwahineyedi tetelidi 'oinega 'ebe'ita taloba bewa : Hega natunao 'ihenatunediya topaihowa paipaidi ,
48004025	ta 'idi 'asa Alebiya 'alona , 'oya 'aigeda , sanina Sainai , ta Sainai 'ana sanapu 'abehega gide taudi meYelusalema sauga bewa , weyahina taudi paipaidi Mosese 'ina loinao 'oidiyega .
48004026	Ma hesi tauda geya paipaida , eeta 'ida 'asa Yelusalema galewa , gide sinadai 'ihenatunegita Yehoba 'ina gwae hemisa 'oinega .
48004027	Ginaula bewa weyahina Buki He'asisi 'oina sileleya 'igwaeya : “ Wahine 'owa 'aga'agalaiu 'uyaliyaya . Mwalo geya 'uda gamwa ma nata hesi 'uhenatuna , ma wete 'uyaliyaya madouna natumwao baibaiwa hedada weyahidi , ma hesi wahineina mamwanena simiyamiya manatudiyao , ta geya baibaiwadi . ”
48004028	Ciyagwao , tauda Yehoba 'ina gwae hemisa weyahina 'ihenatunegita , Aisake gidemusa , weyahina Aisake sinana me'aga'agalina , ta muliyetega Yehoba 'ina gwae hemisa weyahina ta 'ihenatuna .
48004029	Ta Isimeli Aisake 'ilo'aleheya . Cebe'ita bewa , tauna mumuga bale'u 'oinega 'itoleya 'ilo'aleheya tauna gwae hemisa 'oinega 'itoleya . Mwalo taudi siteluwaedi gidemusa , eeta nige wete gidemusa tomota 'iyadiyao simumuga 'esedi .
48004030	Ma Buki He'asisi 'alona loina leleleleina 'igwaeya , “ Cali'eina manatuna 'upa'i latuhedi . Geya'abwa 'ali'e natuna ma natuu moisa siloiloina mahemahetena . Ma hesi Aisakemo 'ebeloina 'i'ewa . ”
48004031	Tauda geya Isimeli gidemusa , weyahina topaihowa paipaina natuna , ma tauda Aisake gidemusa eeta tamiya bwebwe'ana .
48005001	Tamiya bwebwe'ana weyahina Keliso 'ilihasigita 'ada paiyao 'oidiyega , 'oinega watoholo pa'ala ma geya'abwa watagwatagwala hilegomi Mosese 'ina loina paipaina 'oina .
48005002	Taugu Paulo yaloguguya 'oimiya , ma 'eguma Mosese 'ina loinao 'oidiya watagwalegomi , nuwana 'eguma meYudiya 'idi 'ila'ilala 'wapimiya si'upwa , beno Keliso 'ina lema 'oimiya walohe'wadaleleya .
48005003	Weyahina 'eguma taiya 'oimiyega 'itagwale ma 'wapina si'upwa , 'ilobwaineya Mosese 'ina loinao mabwaiyadi wete 'ihematamatanedi ,
48005004	ma 'eguma taiya 'owa nuwanuwau ma Mosese 'ina loinao 'adi hematamatana 'oinega 'ahwa bwebwe'ana 'uloba , beno Keliso 'ina helau 'oiuwa 'uhebe'u pwaiya , eeta tauna 'u'ebesineya .
48005005	Weyahina tauda Yehoba tahemisaeya ma 'abehega 'i'ahwa bwebwe'anegita . Bewa 'ida nuwatuhuyahina Yaluyaluwa Tabuna 'oinega , eeta tauna weyahina tayamwayamwa .
48005006	Moisa , Yesu Keliso 'oina meYudiya 'adi 'ila'ilala geya 'i'abihe dumwaluwegita , beno 'wapidi si'upwa'upwa , ma wete 'eguma 'wapi 'upwaina talogwahate geya'abwa 'ada 'ahwadumwalu talobaloba . Beno tuwa 'eguma Yesu tahemise ma tahelauwe , tauna 'ada to'abihedumwalu .
48005007	Comi mwalo wapili waiwaiya hemisa 'ina 'eda moisa 'oinega , ma taiya 'ilagu bodegomiya ?
48005008	Cetobodaina geya Yehoba 'oinega , weyahina mwalo Yehoba 'ibwauwegomiya tauna 'ina 'eda 'oina , ma hesi 'etobodaina hali tomota 'oidiyega .
48005009	Bewa gide 'aigeda ginaula muhemuhena , ma hesi galana , ma sawasawahina 'igihegala madouna .
48005010	Taugu Bada yahemisaeya ma 'igihenuwa sabwalenigomi , ma 'igu loinamo wamuliya , ma 'eguma loheyaina 'ami tolohe'wadalele 'ana maisa galana 'abwa Yehoba 'oinega 'iloba .
48005011	Ciyagwao , geya'abwa wanuwanuwatuhu yaloguguya 'abehega 'wapimi si'upwadi ma 'ane meYudiya 'idi loina wamuliyedi , ma hesi 'igu loguguyaina Keliso 'ina 'amasa kelose 'oina weyahina . Cigu loguguya bewa weyahina meYudiya sinuwamwauwa ta silo'alehegauwa .
48005012	Moisa , 'ilobwaineya ma taudi 'ami tolohe'wadalele siboimo si'elo'ewa yahuledi ma 'ewa'ewaidi .
48005013	Ciyagwao , Yehoba 'ihesinuwa pwaigomiya ta lihalihasimi . Lihalihasimi ma hesi geya'abwa mumuga bale'u wamulimuliyedi . Mumugami hesi helau 'ina loinega watauya , ma waboimo wahelemalema hilegomi .
48005014	Weyahina loina mabwaiyana 'adi 'uina loina 'aigeda bewa 'igwaeya , “ Ciyamwao 'uhelauwedi gidemusa 'uboi 'uhehelauwego . ”
48005015	Ceguma loina bewa wa'ebesine ma waboi 'oimiya walo'aleha , 'abwa 'ami boda walohesawali .
48005016	Coinega sowasowana Yaluyaluwa Tabuna 'ihanugetegomi ma 'oinega geya'abwa nuwa'ubuna siloiloinegomi .
48005017	Weyahina nuwa'ubunao Yaluyaluwa Tabuna silo'aleheya , ma 'iyamo Yaluyaluwa Tabuna 'ida nuwa'ubunao 'ilo'alehediya . Coinega 'aloda silolo'aleha , eema to'aha bwebwe'ana nuwanuwada tapaihowa geya sawasawahina ma tapaihowa .
48005018	Beno tuwa 'eguma Yaluyaluwa Tabuna 'ihanugetegomi , Mosese 'ina loinao sigumwala 'oimiyega .
48005019	Wahida 'ina paihowa tasanapudiya , beno pui , ma loyawe , ganawala ,
48005020	'oba , balahu , he'ahwa panapanawa , lo'aleha , he'ipi'ipi , gamwasowala , 'aiduma , wataha , sinala ,
48005021	lohesohesoi , ma wete 'ebe yaliyaya galana bwasi waiwai 'ana numa 'oinega , ma wete tupwana mumuga galadi . Mumuga bewa mwalo yahemataluwegomiya , ma nige yahemataluwe hilegomi 'abehega 'adi topaihowao geya'abwa Yehoba 'ina 'ebeloina 'oina siluhuluhu .
48005022	Ma 'iyamo Yaluyaluwa Tabuna huwaina bwebwe'ana 'ateda bewa : helau , yaliyaya , miya daumwala , toholo pa'ala , lema , mumuga dumwaluna , hemisa ,
48005023	mumuga nuhana , 'alama'i'itana . Ma geya 'eta wete loina 'imiyamiya ma ginaulaedi 'i'ausidi .
48005024	Ta wete 'eguma Yesu Keliso 'iloinegita , wahida 'ina mumuga galadi ma nuwa'ubunao 'ilohe'amasidiya 'ana kelose 'oina .
48005025	Ma yawasida bwebwe'ana 'i'ebwaegita Yaluyaluwa Tabuna 'oinega , ta sowasowana ma Yaluyaluwaina 'ihanugetegita .
48005026	Ma geya'abwa tanuwanuwahane bo 'iyadao talowahi'watedi , bo tahe'ipi'ipiyedi .
48006001	Ciyagwao , 'eguma tasidai 'aigeda 'ina pui 'oinega 'ibe'u , 'omi yaluyaluwami pa'alidi watoho ma tasidaina wa'abihedumwalu hila , ma hesi ma'imi mumuga nuhana , ma waboimo wa'itayahigomi nata gide 'omi wete wabe'u .
48006002	Cami 'aha'ahalao 'oidiya wahelemalema ma'iyamiyao , weyahina bewa gide 'ada loina Keliso 'oinega , eeta 'ilobwaineya tapaihowa .
48006003	Ceguma taiya wewelohe , ma 'inuwatuhuya 'abehega tohewasawasa , 'iboinamo 'i'abo hileya .
48006004	Coinega 'ilobwainegomiya ma 'aigeda 'aigeda 'iboi 'ina paihowa 'ida toho ma 'isanapu mane paihowa bwebwe'ana ma mane galana , 'oinega 'eguma bwebwe'ana , 'ana hepwatu 'iboi 'ina nuwatuhu 'ana lotohona 'oinega , ma geya 'iyana 'aigeda 'ina gwae 'oinega .
48006005	Ta 'ada 'aha'ahalao 'aigeda 'aigeda taboidamo ta'ahalidi .
48006006	Tapwalolo 'ana tohe'itao , 'eguma sinasinapu sihe'itegita , 'ilobwainegita ma tobwatobwa ta'ebwaedi , 'eguma to'aha 'oidiya 'ito'uto'upa .
48006007	Geya'abwa 'uboi 'u'abo'abowego , weyahina geya sawasawahida ma Yehoba ta'abowe . To'aha loheya 'ibeguliya , muliyetega 'ida 'eli .
48006008	Ceguma mumuga wahi 'oinega 'idauna 'abwa 'eli'eli 'oina galana 'iloba , ma hesi 'eguma Yaluyaluwa Tabuna 'oinega 'idauna , 'abwa yawasina miyamiya hatayana 'i'elidi .
48006009	Geya'abwa 'ida paihowa bwebwe'adi 'oidiyega ta'ala'ala 'i'iwasa , weyahina 'eguma geya'abwa tawe'a , 'abwa 'eli'eli bwebwe'ana taloba .
48006010	Coinega 'ilobwainegita ma tuta mabwaiyana 'oidiya tomota baibaiwadi talemedi , ma hesi Yehoba 'ana tohemisao talemedi madouna .
48006011	Lele bewa matana madouna taugu nimaguwega yaleleya .
48006012	MeYudiya 'idi 'ila'ilala 'wapidiya 'ana to'upwao geya nuwadi 'igu loguguyaina bewa : 'ada 'abihebwebwe'ana taloba Keliso 'ina 'amasamo 'oinega , ma geya 'wapi 'upwa 'oinega . Coinega sihe'i'imigomiya ma 'idi 'wapi 'upwaina wa'ewa , ta 'adi boda 'ida hemadou , ma wete lo'aleha Keliso 'ina 'amasa kelose 'oina weyahina 'igumwala .
48006013	Ma hesi wanuwatuhuyahi 'abehega 'wapi 'upwaina 'ana to'ewao 'ilobwainediya ma Mosese 'ina loinao mabwaiyana simuliyedi , ma hesi geya sida muliyediya . Beno tuwa nuwanuwadi 'wapimi wa'upwadi ma bewa 'idi 'ebe gagasa 'imi luhu 'adi boda 'alona weyahina .
48006014	Ma taugu hesi geya'abwa yagwaegwae hane . Beno tuwa 'ida Bada Yesu Keliso 'ana kelose weyahina yagwaehane , weyahina Keliso 'ana kelose 'oinega mumuga bale'u 'ilohe'amasiya ta 'ina loina 'oiguwa 'igumwala , ma wete taudi mumuga bale'u 'ana tomuliyao silogwahategauwa , tuwa gide taugu to'amasa .
48006015	Moisa , 'wapi 'upwa geya ginaula madouna , ma 'eguma geya ta'upwa beno wete geya ginaula madouna . Ginaula madouna 'aigeda tuwamo , 'eguma Yehoba Yaluyaluwana 'igihe'ehaugita .
48006016	Ma mabwaiyada 'eguma loina bewa tamulimuliye , eema Yaluyaluwa Tabuna 'igihe'ehaugita , tauda Yehoba 'ina susu meIsileli moisa , ta 'ina helauwega tamiya daumwala .
48006017	Bewa tuwa ma tuta 'inaonaoma 'oidiya geya'abwa wete 'eta taiya 'igihe 'wate'wategau , weyahina wahiguwa Yesu 'ina 'ila'ilala simiyamiya , beno weyaedi yalobediya 'ina paihowa 'oina .
48006018	Tasigwao 'ida Bada Yesu Keliso 'ina helau yaluyaluwami 'oidiya . Emeni . Taugu Paulo .
49001001	Yauwedo tohekalesiyao 'omi Yesu Keliso 'ana tohemisao , 'imi leta bewa taugu Paulo 'oiguwega . Yehoba 'ina nuwatuhu 'oinega yahetohepwaila To'abihetena Yesu weyahina .
49001002	Tamada Yehoba ma Bada Yesu Keliso 'idi helau 'oimiya , ma 'oinega wamiya yaliyaya .
49001003	Ciyagwao , taloyauwedo Yehoba 'oina , tauna 'ida Bada Yesu Keliso Tamana , ma Kelisoina 'oinega yaluyaluwada 'ihelauwediya beno wasawasa galewa mabwaiyadi 'i'ebwaegita .
49001004	Weyahina mwalo hene 'abwa bale'u geya 'ihemasalehe ma 'ihesinuwa nugetegita ma 'abehega taheboda 'aigeda Keliso mahetedai , ta Yehobaina matana mumugada 'ehauna , ma geya 'ada 'ebe he'ewamo .
49001005	Ma 'oinega Yehoba nuwanuwana ta 'ina helauwega 'ihesinuwegita ma Yesu Keliso 'oinega 'i'ahwa natunegita ,
49001006	ma Yehoba tahepwatuwe bewa helau bwebwe'ana hedada weyahina , tauna Natuna moisaina 'i'ebwae daisiya weyahida .
49001007	Eeta Natuna bweyahinega 'ilihasigita 'ida puiyao 'oidiyega ta Yehoba 'inuwasamudiya , beno tauna 'ina helau madou hedada 'i'ebwaegita . Ta 'ana madou geya 'ana lihemo .
49001008	
49001009	Wete sonoga ma sanapu mabwaiyadi 'i'ebwaegita , eeta tauna 'ina nuwatuhu dahwadahwanidi tasanapudiya weyahina bewa 'iloina nugeteya ma 'abehega Keliso 'oinega 'ilosalohidi ,
49001010	ta 'ina loinaina bewa 'abehega tuta 'ana 'ebelosaloha 'oina Keliso ginaula mabwaiyadi 'ihegogonedi ma sihe'aigeda , beno ginaula galewa ma wete ginaula bale'uwa mabwaiyadi 'ilagu hegogonedi tauna matana .
49001011	Ma Yehobaina tauna 'ina nuwatuhuwega 'iloiloina , ta 'ina paihowa mabwaiyana 'ipaipaihowadi ,
49001012	ta tauda 'ihesinuwegita ta 'iloinaegita 'abehega Keliso 'ana tohemisa nugetao , ta sabwelo 'aigeda 'aigeda 'oina 'ida paihowao weyahidi tomota sida hepwatuwe , ma sida 'ahwa bwebwe'ane .
49001013	Ma wete 'omi Keliso 'oinega tetela moisa ma bwebwe'ana beno 'ami 'abihetena weyahina wahesagoheya eeta tauna wahemisaeya , ma wete Yaluyaluwa Tabuna tauna 'igwae hemisaeya ta 'i'ebwaegomiya ,
49001014	gide 'ila'ilala , ma 'oinega tasanapuya 'abehega 'ada maisa galewa Yehoba 'oinega 'abwa ta'ewa , ma weyahina tahepwatuwe , ta wete ta'ahwa bwebwe'ana .
49001015	Coinega tuta mabwaiyana 'oidiya 'omi weyahimi yaloloyauwedo Yehoba 'oina , ma ya'ahwa'ahwanoi weyahimi , weyahina tetelimi yahesagoheya 'abehega Bada Yesu wahemisaeya , ta wete 'ana tohemisao mabwaiyadi 'atemiyega wahehelau 'oidiya .
49001016	
49001017	Ma 'igu 'ahwanoi weyahimi 'abehega 'ida Bada Yesu Keliso 'ina Yehoba , tauna Tamada ta Tohewasawasa madouna , 'igihesanapugomi , ma tauna wada sanapu bwaibwaini ,
49001018	ma wete 'atemiyega ginaulaedi bwebwe'adi weyahidi 'ibwauwegomiya wada sanapudi , ma wahemisa 'abehega 'abwa walobadi , ma wada sanapu wete 'ina heguyai madouna 'ina tomotaiyao tauda 'oida , beno tauna 'ina wasawasa 'oinega ,
49001019	ma wete wada sanapu Yehoba 'ipaipaihowa waiwai tauda 'ana tohemisao weyahida .
49001020	Cina waiwaiina Keliso 'oinega 'ihe'itaeya tutaina 'amasega 'igihetoholo hileya , ta 'ina 'ebemiya galewa 'i'ebwaeya , Yehobaina 'ina 'ebeulega ,
49001021	'oinega Keliso 'ina loina , loinao mabwaiyadi 'ihane sinediya , nuwana aneloseyao 'idi loina bo yaluyaluwa bi'iyao 'idi loina , bo taudi sanidi madoudi 'idi loinao , bewa tuta ma tuta sinaonaoma 'oidiya .
49001022	Weyahina Yehoba Keliso 'ina 'ebeloina 'i'ebwaeya ginaula mabwaiyadi 'abehega 'iloinaedi , ma tohekalesiyao tauda wete mabwaiyada 'iloiloina 'oida ,
49001023	weyahina tohekalesiyao tauda gide Keliso wahina yahunao , weyahina Kelisoina ginaula mabwaiyana sawasawahina tupwa mabwaiyadi 'oidiya .
49002001	Ma 'omi mwalo gide 'ama'amasimi 'imi puiyao 'oidiyega ma Yehoba 'igihetoholo hilegomiya .
49002002	Moisa , mwalo mumuga bale'u wapaipaihowadi , weyahina yaluyaluwa galadi ma waiwaidi 'idi bada , tauna tomiya 'atamana 'awawa wahematamataneya . Ma tauna yaluyaluwaina taudi loina 'ana toligehao simulimuliye ma 'atediya 'imiyamiya .
49002003	Mwalo wete tauda gidemusa , ta wahida 'ina nuwa'ubuna tamulimuliyedi , ma to'aha tauda 'ida nuwatuhuwega tapaipaihowadi . Coinega 'ana lobwaina ma Yehoba 'igamwasowalegita , weyahina mumugada tauda galagalaina , gidemusa mebale'u mabwaiyadi .
49002004	Eema 'oinega 'ida puiyao silohe'amasigita , ma hesi Yehoba 'ina 'atemuyamuya tomadou hedada , ta 'ina helau 'oida madouna wete , ma 'oinega 'igihetoholo hilegita , Keliso mahetedai . Yehoba tauna 'ina 'eheleina 'oinega 'i'abihetegita ,
49002005	
49002006	ma wete Keliso mahetedai , 'igilagasigita , eeta 'ebemiya galewa Yesu Keliso 'oinega 'i'ebwaegita , tauna Yehobaina mahetedai .
49002007	Bewa 'ipaihoweya ma 'abehega tuta sinaonaoma 'oidiya 'ina 'ehele madou hedadena 'ihe'itae , beno 'ina 'atemuyamuya ma 'ina 'abihetena Yesu Keliso 'oinega .
49002008	Moisa , 'ina 'eheleina 'oinega 'i'abihetegomiya 'imi hemisa weyahina ma geya waboi 'imi paihowa 'oidiyega , ma hesi Yehoba 'ina helau 'oinega .
49002009	Cida 'abiheteina geya hene 'ida paihowa 'oinega taloba , nata gide tanuwahane 'abehega tauda tuwa 'ida waiwaiyega .
49002010	Ma hesi Yehoba 'iboimo 'ina paihowa 'ateda 'i'atububudiya Yesu Keliso 'oinega , ma 'abehega tapaipaihowa paihowaedi bwebwe'adi Yehoba mwalo hene 'ihesinuwediya weyahida .
49002011	Comi geya meYudiya ta 'asa ganamuli tomotainao , ma meYudiyaedi taudi natudiyao loheloheyadi 'wapidi si'upwa'upwadi , 'adi 'ila'ilala sipaipaihowa , ma sisinaligomiya , weyahina geya wahimi 'adi 'ila'ilalamo .
49002012	Wanuwatuhuyahi 'abehega tutaina mwalo Keliso 'oinega wamiya wasiya , ma Isileli 'ina 'ebeloina 'oinega wamiya ganamuliya , ma ginaula bwebwe'adi Yehoba 'igwae hemisaeya Buki He'asisi 'alona geya 'eta to'aha 'omi weyahimi 'i'inana , 'oinega geya'abwa 'eta to'aha bwebwe'ana 'abwa walobaloba ma 'abehega tauna weyahina wada hemisa , geya wete 'imi Yehobamo tutaina bale'uwa wamiyamiya .
49002013	Mwalo wamiya wasiya , ma bewa tuwa Yesu Keliso 'oinega , beno Kelisoina bweyahinega 'itoegomiya deina .
49002014	Tauna weyahida daumwala 'ipaihoweya , weyahina 'aliupa sanina lo'aleha 'ihwategita ma Keliso 'aliupaina 'iligeha yahuleya eeta 'ina 'amasa 'oinega taheboda 'aigeda pwaiya .
49002015	Tauna wahina 'ana lohe'amasa 'oinega Mosese 'ina 'etobodao mabwaiyadi 'igibodeya , eeta tauna 'ihegogonegita ma taheboda 'aigeda tauna mahetedai , ta geya gidemusa mwalo boda 'eluwa simiyamiya , eema bewa tuwa tamiya daumwala ,
49002016	ma wete 'ida wataha 'oidiyega 'ilihasigita ta 'itoegitama Yehoba 'oina , ma tauna mahetedai tahe'iya'iyagu hila ; ee 'ina paihowaina , tauna wahina 'aigeda tuwamo kelose 'oina situtu hepa'ineya , eeta 'oinega lo'alehaedi sigumwala .
49002017	Coinega Yesuina 'itauyawa ta daumwala 'iloguguyaeya 'omi tomiya bwagabwaga 'oimiya , ma tauma wete deina 'amiyamiya 'oima .
49002018	Eeta tauna 'oinega , 'omi ma tauma Yaluyaluwa 'aigeda 'oinega 'itoegita Tamada 'oina .
49002019	Comi mwalo taumanao wamiyawasiya , ma sauga bewa hesi wahetoni'asa pwaiya Yehoba 'ina bodao mahetemiyao , ta waheboda 'aigeda Yehoba 'ina susu 'oina .
49002020	Comi wete si'abigomiya , 'oinega tauda gide tuwa hada , ma Yesu Keliso tauna 'ida wahuwahu , tauna 'oina logidi madoudi beno Yesu 'ana tohepwailao ma palopitao ,
49002021	ma 'oinega tauda mabwaiyada tahehada 'ana yowayowana , ma Yesu 'i'abigita ma tahehada madouna ma 'ehauna ,
49002022	ma wete 'omi geya meYudiya gide wahe yowayowana , ta 'oimiyega hadaina 'i'abi'abi , ma 'abehega hadaina 'oina Yehoba Yaluyaluwana 'ilo'asa .
49003001	Bewa weyahina taugu Paulo ya'e'etuluha ma ya'ahwa'ahwanoi Yehoba 'oina , tauna 'igu paihowa 'i'ebwaegauwa 'omi tomiya ganamuli 'oimiya , ma bewa tuwa Keliso 'ina paihowa weyahina deliya silagu luhuwegauwa ta yamiyamiya .
49003002	Nuwana mwalo 'igu paihowa tetelina wahesagoheya , ta 'igu paihowaina Yehoba 'i'ebwaegauwa , ma 'abehega tauna 'ina helauwega 'omi 'ami lema waloba .
49003003	Ma 'igu paihowa bewa sanapu mwalo dahwadahwaina weyahina , ma hesi 'ana sanapu Yehoba 'ihe'ita pwaigauwa , gidemusa yaleleyawa 'imi leta to'uto'upana bewa 'oina ,
49003004	ma 'eguma wahasili wada sanapu 'abehega sanapuina dahwadahwaina Keliso weyahina beno yasanapu pwaiya .
49003005	Ma sanapuina tomota nugenugetadi geya sisanapu , eeta bewa tuwa Yaluyaluwa Tabuna 'igihelatuheya 'ina tohepwailao hesihesinuwadi ma palopitao 'oidiya ,
49003006	'abehega 'omi geya meYudiya sawasawahina ma Yehoba 'ina 'abihetena waloba , tauma meYudiya gidemusa . Cina 'abihetenaina mwalo 'igwae hemisaeya , eeta Yesu Keliso tetelina 'oinega talobeya , ta taheboda 'aigeda .
49003007	Ma Yehoba 'ina waiwaiyega ta 'ina helauwega paihowa bewa 'i'ebwaegauwa , ta 'abehega tetela bwebwe'ana Keliso weyahina yahepwaila latuwe .
49003008	Ma taugu gide wewelohe tohekalesiyao 'alodiya , ma tuwa 'ina helauwega paihowa bewa 'i'ebwaegauwa , 'omi tomiya ganamuli 'oimiya Keliso tetelina yaloguguyae , ma 'oinega 'ina wasawasa madou hedade wada 'italoba ,
49003009	ma wete tomota mabwaiyadi sida sanapu 'abehega Yehoba tauna ginaula mabwaiyadi 'adi to'abihemasalaha , ma tuta dudulena 'oidiya 'ina nuwatuhu 'idahweya , ta sauga bewa 'igihe hapwesa pwaiya ,
49003010	'abehega 'ebe'ita tauda tohekalesiyao , ma 'oidega Yehoba 'ina sanapu mabwaiyana 'ihe'itae galewa 'ana yaluyaluwa waiwaidi 'oidiya .
49003011	Bewa Yehoba 'ina nuwatuhu mwalo hene ta nige , ma bewa sauga 'igihelatuheya 'ida Bada Yesu Keliso 'oinega ,
49003012	ma 'eguma Kelisoina tahemisae ta'atepatu , 'ane sawasawahina taluhu Yehoba tauna matana , ma ta'ahwanoi 'oina .
49003013	Coinega 'igu 'emuyamuyao bewa weyahimi sahena weyahidi 'atemi siwe'awe'a , ma hesi wada sanapu 'abehega 'igu 'emuyamuyaowedi 'omi 'imi bwebwe'ana weyahina .
49003014	Coinega taugu ya'ahetulasa Tamada matana ,
49003015	tauna susu mabwaiyadi galewa ma bale'uwa lamudi ,
49003016	ta ya'ahwa'ahwanoi 'oina ma 'abehega 'ina wasawasa ma 'ina waiwai 'itagwala 'oimiya , ma 'ane Yaluyaluwana 'atemi 'igihewaiwaiyedi ,
49003017	ma 'ane wete 'imi hemisega Keliso 'atemiya 'ida miyamiya , ta mumugami mabwaiyana helau tuwa ,
49003018	'oinega tohekalesiyao mabwaiyadi mahetemiyao sawasawahimi Keliso 'ina helau wada sanapu bwaibwaini , 'ana tabataba , 'ana dudula , 'ana hane , 'ana sulu , geya 'ana lihemo , Keliso 'ina helau madou hedade , ma wete Yehoba tauna Tohewaiwai hedada 'ina mumugega 'ida lohemaha bwaibwainigomi .
49003019	
49003020	Moisa , 'ina waiwai solada 'ipaipaihowa , ma 'eguma to'aha weyahina ta'ahwa'ahwanoi ma'ida hemisa , tauna sawasawahina ma 'ipaihowa , ma 'ana loheposeyana madouna weyahida .
49003021	Coinega tohekalesiyao mabwaiyada Yesu Keliso saninega tahepwatu hatae , sauga mabwaiyana 'oidiya . Emeni .
49004001	Coinega ya'ahwanoi 'oimiya ma mumugami wa'itayahi , bewa tuwa taugu deliya silagugauwa Badaina 'ina paihowa weyahina , ma 'omi Badaina 'ibwauwegomiya tauna 'ina paihowa weyahina , 'oinega 'ilobwainegomiya ma to'aha 'ina paihowaina 'ana lobwaina wamuliye ,
49004002	ma ma'imi nuwadobi , ta ma'imi 'ate tagwala , ta ma'imi 'alama'i'ita , ma mahetemiyao wahelau hilegomi , ma wa'atemuyamuya 'iyamiyao 'oidiya ,
49004003	ma wahetapewa waiwai , ma 'oinega Yaluyaluwa Tabuna 'i'uinigomi , ma ma'imi nuwadaumwala wamiya yaliyaya .
49004004	Moisa , wahida 'aigeda , Yaluyaluwa Tabuna wete 'aigeda tuwamo , ma 'ibwauwegitama 'omi ma tauma , ma tanuwanuwatuhu 'ada lema 'aigeda tuwamo 'abwa taloba weyahina .
49004005	Cida Bada wete 'aigeda tuwamo , 'ida hemisa 'aigeda tuwamo , 'ida babitaiso wete 'aigeda tuwamo .
49004006	Tamada Yehoba 'aigeda tuwamo , ma ginaula baibaiwana tabwanidiya ma 'oidiya , ma wete 'oida 'imiyamiya .
49004007	Ma Keliso 'ina wasawasa 'oinega 'ada heguheguyai 'i'ebwaegita .
49004008	Bewa weyahina Buki He'asisi 'ina gwae 'igwaeya : “ Tutaina 'ihaneya tabwana 'ana 'alehao 'ihewaiwai sinediya , eema tomota 'adi heguheguyai 'i'ebwaedi . ”
49004009	Gwae bewa “ Cihaneya tabwana . ” 'ana sanapu bewa nugeta 'idobi hedada bale'u duduna .
49004010	Ma tauna tosuluina 'ihaneya wete ta galewa 'ihanesineya , ma 'oinega tauna tupwa mabwaiyadi 'oidiya 'imiyamiya .
49004011	Ta 'ina heguheguyai bewa gidemusa , 'abehega tomota tupwadi sihetohepwaila , ma tupwadi sihepalopita , ta tupwadi sihetologuguya , ma tupwadi sihetohanugeta , ma tupwadi sihetohe'ita .
49004012	Ma mabwaiyada 'ida paihowa 'aigeda 'aigeda beno tohekalesiyao 'adi lema ma sihewaiwai , beno Keliso wahina 'ina sinasinabwa weyahina ,
49004013	ma 'ane mabwaiyada tahemisa mahemahetena , ta wete Yehoba Natuna tada sanapu , ma'ida mumuga matuhadi , gidemusa Keliso 'ina mumuga matuhana , ma bwebwe'ana mabwaiyana .
49004014	Bewa 'oinega gwama mumugana 'oidega ta'ebesinedi , weyahina mwalo 'ida sanapu we'awe'ana 'oina he'ita hagadi ma hadagi si'abinihu nihuwegita , beno tupwadi to'abowao 'idi he'itao hotohotodi ma galadi 'oidiyega .
49004015	Ma hesi 'ilobwainegita ma helauwega tagwaegwae moisa , eeta 'ida mumuga mabwaiyadi sida sinasinabwa debada Keliso 'ina mumuga gidemusa .
49004016	Weyahina tauda Keliso wahina yahunao ma 'igihewaiwaiyegita gide wahinaina 'ana walowalowao , ma 'ana tubweyao mabwaiyadi 'idi paihowega sihelemalema ma helauwega simadomadou ta sihewaiwai .
49004017	Bewa wete Bada saninega yaloguguya 'oimiya 'abehega mumuga tomiya ganamuli gidemusa walolagu , weyahina 'idi nuwatuhu besobeso 'oidiyega ,
49004018	'idi sinasinapu siguguyouwa , ma geya Yehoba yawasina 'oidiya 'imiyamiya , weyahina 'idi debapa'ala 'oinega siheyauyaule pwaiya .
49004019	Coinega sigala moisa , eeta sitagwalediya mumuga sogala weyahina , ma mumuga galadi baibaiwadi nuwadi si'eweya .
49004020	Ma 'omi Keliso mumugana wasanapu pwaiya 'abehega hagana ,
49004021	weyahina mwalo he'ita moisa Yesu weyahina wahesagoheya Kelisoina 'oinega .
49004022	Coinega mumuga miyamiyana walogwahatedi , beno paihowaedi mwalo wapaipaihowadi tutaina nuwatuhu dahwana sigihe galegomiya ,
49004023	ma hesi 'imi nuwatuhuwao ma 'atemi si'ehau hila ,
49004024	ma 'oinega mumuga hauhauna wa'ewa Yehoba 'ina mumuga gide , weyahina tauna 'ateda mumuga bwebwe'ana ma 'ehauna 'ilaguya .
49004025	Coinega 'abo walogwahate ma mabwaiyami wagwae moisa 'aigeda 'aigeda 'oimiya , weyahina mabwaiyada Keliso wahina yahunao .
49004026	Ma 'eguma wagamwasowala , geya'abwa wamumuga galana , ma hesi watoho ma wanuwa daumwala mwayamwayau ,
49004027	ma geya'abwa Tomudulele 'ina tuta wa'ebwa'ebwae ma 'ihetoloina 'oimiya .
49004028	Toyagaha 'ilobwainediya ma silolagu , ma hesi paihowa bwebwe'ana nimadiyega sida paihowadi ma paihowaina 'ana maisa 'oinega lema sida 'ebwa'ebwaya towewelohe 'oidiya .
49004029	Sahena wete 'eta gwae galana wa'ina'inana , ma hesi gwae bwebwe'anamo tomota 'adi lema weyahina , to'aha tuta 'aigeda 'aigeda 'ana lobwaina weyahina wahegwaegwae , ma 'oinega taiyawedi taudi sihesagohegomi , 'imi gwaeyega nata lema siloba .
49004030	Geya'abwa Yaluyaluwa Tabuna nuwana wagihegihegala , weyahina Yaluyaluwa Tabunaina gide 'ila'ilala 'oida , 'abehega 'abwa 'ada gihe'ehau taloba .
49004031	Ma wete galaedi bewa gide walogwahatedi : he'ipi'ipi , gamwasowala , 'asona , 'ahwa galagala , ma wete gwae sinala ,
49004032	ma hesi wahelau hilegomi , 'atemuyemuyega 'iyamiyao 'idi pui wanuwasamudi 'aigeda 'aigeda 'oina , gidemusa Yehoba 'imi puiyao Keliso 'oinega 'inuwasamudiya .
49005001	Yehoba 'ina helauwega 'i'ahwa natune pwaigomiya , 'oinega tauna 'ina mumugaina wamuliye ,
49005002	ma wahelau hilegomi gidemusa Keliso 'ihelau 'esegita , ta tauna 'itagwaleya ta 'iboi 'ipwaoliyeya Yehoba 'oina weyahida , ta 'i'amasa , gide pwaoli mahaina Yehoba 'inisoya 'abehega 'ausalana .
49005003	Comi Yehoba 'ana tohemisao , 'oinega 'ilobwaineya pui ma ganawala ma wasawasa 'ana hamwa wa'ebesinedi , ma geya'abwa weyahidi to'aha 'eta wagwaegwaene .
49005004	Wete geya'abwa 'ahwasewa bo 'ahwa galagala bo gwae besobeso , weyahina gwaeyedi geya 'adi lobwaina solamiya , ma hesi 'imi gwaeyega Yehoba wahepwatuwe .
49005005	Moisa , togalaedi geya'abwa wete silugulugu Keliso ma Yehoba 'idi 'ebeloina 'oina taudi gidemusa topuiyao bo tosogala bo tobwatobwa 'adi tohamwao , weyahina tobwatobwa 'ana hamwa 'ana sanapu 'abehega 'ida hemisa talagu tobwatobwa 'oina , ma geya Yehoba 'oina .
49005006	Mumugaedi bewa weyahidi Yehoba toligeha loina 'igamwasowalediya , 'oinega geya'abwa 'aigeda taiya 'ina gwae besobesowega 'i'abo'abowegomi ,
49005007	ta wete geya'abwa toligeha loinaedi ba'idamiyao wa'ahwa 'iya'iyagu ,
49005008	weyahina 'omi guguyou mwalo 'oinega wahabala pwaima Yehoba 'ina 'asilala 'oina , 'oinega ma'imi mumuga 'asi'asilalaina wapaipaihowa ,
49005009	ma mumugaedi bwebwe'adi ma dumwaludi ma moisadi silatulatu 'asilala 'oinega .
49005010	Ta wete watohotoho ma to'aha Bada nuwanuwana wada sanapudi ma wapaihowadi ,
49005011	ma guguyou 'ana paihowa besobeso 'oidiyega wadena , ma hesi wahe'itaedi 'abehega galadi .
49005012	Moisa tuwa , 'ebe debamwadina , 'eguma taudi 'idi paihowa dahwadahwanidi weyahidi tagwaegwae ,
49005013	ma 'eguma 'aigeda paihowa galana 'ilohapwese 'asilala solana , sawasawahina ma ta'ita ,
49005014	ma 'eguma ta'ita pwaiya , tauna hesi 'asilalaina . Bewa weyahina Buki He'asisi 'oina 'igwaeya , “ Cowa to'eno'eno 'amasega 'utoholo ma Keliso 'ina 'asilala 'oinega 'u'asilala . ”
49005015	Cilobwainegomiya ma 'imi mumuga wa'ita'ita bwaibwainidi ma geya'abwa wapaipaihowa besobeso ma hesi wada sanasanapu moisa ,
49005016	ma geya'abwa 'imi tuta wamudamudali , weyahina bewa tuwa sauga gala hedada .
49005017	Coinega geya'abwa waheyauyaule , ma hesi nuwami 'ida sabwalena , to'aha Yehoba gidemusa 'ina nuwanuwa weyahimi .
49005018	Geya'abwa bwasi waiwaina 'oinega wanumanuma yauyaule , beno ginaula 'ebe hesilae , ma hesi Yaluyaluwa Tabuna 'ida lohemahegomi ma
49005019	wawaliwali ma'iyamiyao , wali tapwalolo ma Same walinao , ma wete hedale walinao 'oidiyega , ma'imi yaliyaya 'atemiyega wawali Bada 'oina ,
49005020	ma tuta mabwaiyana waloyauwedo ginaula mabwaiyadi weyahidi , 'ida Bada Yesu Keliso saninega , Tamada Yehoba 'oina .
49005021	Cimi he'asisi Keliso 'oina gidemusa wete 'omi waboi wahe'asisi hilegomi , ma loina wahematamatanedi .
49005022	Comi wahiwahine haihainimi mwanemiyao 'idi gwae wahematamatanedi , gidemusa 'imi hematamatana Keliso 'oina ,
49005023	weyahina wahine 'ana tohanugeta beno mwanena , gidemusa Keliso tauda tohekalesiyao 'ada Tohanugeta ta 'ada To'abihetena , ma tauda gide wahina yahunao ,
49005024	eeta tohekalesiyao tauda Keliso 'ina gwae tahematamatanedi , 'oinega gide wete wahiwahine 'ilobwainediya ma mwanediyao 'idi gwae ginaula mabwaiyadi weyahidi sida hematamatanedi .
49005025	Haihainimi meloheyami 'ilobwainegomiya ma mwanemiyao wahelauwedi , gidemusa Keliso 'ina tohekalesiyao 'ihelauwegita , eeta tauna 'itagwaleya ta weyahida 'i'amasa ,
49005026	'ada gihe'ehau weyahina , beno 'ida pui 'ana 'ebe deula we'ahaina 'ina gwae 'oinega ,
49005027	'oinega tohekalesiyao tauda 'ihetohologita 'abehega 'ina bodao 'ehauda , ma geya 'abehega bi'i bo to'aha galana 'oida , ma hesi mabwaiyana tuwa bwebwe'ana , ta 'ehauna .
49005028	Coinega tauda meloheyada 'ilobwainegita ma mwanedao tahelauwedi , tauda wahida gide . Weyahina 'eguma taiya mwanena 'ihelauwe beno 'iboimo 'ihelau hileya .
49005029	Weyahina geya 'eta wete loheya taunamo wahina 'oina 'ida lo'aleha , ma hesi 'i'itayahi ma 'ana 'i'ai wahina 'ana lema weyahina , gidemusa Keliso tohekalesiyao tauda 'i'itayahigita ,
49005030	weyahina tauda tauna wahina yahunao .
49005031	“ Bewa weyahina loheya tamana ma sinana 'i'ebesinedi ma mamwanena sida miya 'aigeda , gide wahi 'aigeda tuwamo . ”
49005032	Gwae bewa gide gwae hegehegedi ma dahwadahwaina , ma 'ana sanapu Keliso ma tohekalesiyao weyahida .
49005033	Coinega 'ilobwainegomiya , ma 'aigeda 'aigeda mwanena 'ihelauwe 'iboi gide , ma wahine haihaiina sowasowana mwanena 'ihe'asisiye .
49006001	Comi gwagwama 'ilobwainegomiya ma sinamiyao ma tamamiyao 'idi gwae wahematamatanedi , Bada matana , weyahina bewa 'oinega 'abehega wamumuga bwebwe'ana .
49006002	Wete , “ Tamau ma sinau 'uhe'asisiyanedi . ” Bewa loinaina nugenugetaina ma'ana gwae hemisa 'ana tohematamatanao weyahidi ,
49006003	bewa gidemusa 'igwaeya , “ Cebe yaliyaya 'uloba ma bale'uwa 'umiya saliyana . ”
49006004	Comi tama wete geya'abwa natumiyao 'adi wahi 'wata'wata walagulagu , nata gide sigamwasowalegomi ; ma hesi 'ida Bada 'ina loinao ta 'ina he'itao waloguguyaedi .
49006005	Comi topaihowao 'imi badao bale'uwa wahe'asisiyanedi , ma 'idi gwae wahematamatanedi , gidemusa Keliso 'ina gwae wahematamatane 'eseya , ma geya'abwa wete wahehenuwanaluwa .
49006006	Geya'abwa 'abehega 'eguma tutaina 'imi babadao si'ebubugomi ma 'abwa 'oidiya wapaihowa bwaibwaina , ma 'eta tuta geya , ma hesi Yehoba weyahina 'imi guibiga 'atemiyega wapaipaihowa .
49006007	Comi Keliso 'ina bodao , 'ilobwainegomiya ma 'imi babadao 'oidiya wa'atetagwala gide Yehoba 'oina wa'ate'ate tagwala , ma weyahidi wapaihowa bwaibwaina .
49006008	Ma wanuwatuhuyahi 'abehega babadao ma 'idi topaihowao mabwaiyadi 'idi paihowa bwebwe'adi 'adi maisa Yehoba 'oinega siloba mahemahetena .
49006009	Comi babadao wete wamumuga bwaibwaina 'imi topaihowao 'oidiya , ma geya'abwa waheheliyedi , ma wanuwatuhuyahi 'abehega mabwaiyami 'omi ma taudi 'imi Bada galewa 'imiyamiya , eeta 'ina loina 'oimiya mahemahetena mabwaiyami weyahimi , geya hagana ma hagana .
49006010	Ciyagwao , Bada 'ina waiwai madounega wahewaiwai ,
49006011	ma Yehoba 'ina tobwatobwa 'aleha mabwaiyana 'oidiyega wa'otena , ma 'oinega geya'abwa wawe'awe'a tutaina 'eguma Tomudulele 'i'abowegomi .
49006012	Weyahina 'ida lo'aleha geya tomota mahetedao , ma hesi toloina galadi ba'idadao , taudi guguyou bewa tuwa bale'uwa 'adi toloinao , ma galewa 'ana yaluyaluwao galadi .
49006013	Bewa weyahina Yehoba 'ina tobwatobwa 'aleha mabwaiyana wa'otedi , ma 'ane geya'abwa wawe'awe'a 'abwa tuta galana 'oina , ma 'oinega ma'imi waiwai watoholo pa'ala .
49006014	Coinega watoholo ma he'ita moisa walogadiwane ma lumalumami wa'ausidi mumuga dumwaluna 'oinega ,
49006015	ma 'ami butu wa'ote beno nuwa daumwala tetela bwebwe'ana 'oinega walobodabodae .
49006016	Ma wete 'imi hemisa gide 'imi lobodaboda 'oinega wa'ausigomi , beno sawasawahina Tomudulele 'ina 'aliliya waiwaidi 'ihabodebodedi .
49006017	Wete 'ami 'abihetena wa'ewa 'abehega debami 'adi 'ahubodaboda , ma Yaluyaluwa Tabuna 'ina 'elepa 'aleha wa'ewa , beno Yehoba 'ina gwae .
49006018	Tuta mabwaiyana Yaluyaluwa Tabuna 'ina lema 'oinega 'ahwanoi baibaiwadi 'oidiyega wa'ahwa'ahwanoi Yehoba 'oina . Sahena wawe'awe'a ma hesi ma'imi toholopa'ala wa'itayahigomi ma wa'ahwanoi tohekalesiyao mabwaiyadi weyahidi ,
49006019	ma taugu wete weyahigu , ma 'oinega ma'igu 'atepatu tetela bwebwe'ana 'ana sanapu 'wai'waihina yahehepwaila .
49006020	Tetelaina bewa 'ana paihowa weyahina deliya silagu luhuwegauwa , 'oinega wa'ahwanoi Yehoba 'oina ma 'ane tetelaina yada gwae latuhe ma'igu 'atepatu , weyahina bewa gidemusa 'ana lobwaina .
49006021	Tikiko , tauna tasidai bwebwe'ana , ta 'ihetahetapewa Bada 'ina paihowa 'oina , ma yahewasaeyawa ma 'ane teteligu mabwaiyana 'ida he'ote'oteteli 'oimiya , ma 'abehega 'igu miya ta 'igu paihowa weyahidi wasanapudi , 'oinega 'ima miya weyahina 'ihenuwa lagugomi , ma wete 'ida gihepa'aligomi .
49006022	
49006023	Helau ma hemisa ma yaliyaya Tamada Yehoba ma Bada Yesu Keliso 'oidiyega , 'omi 'iyagwao moisa 'oimiya .
49006024	Ta wete taiyawedi ba'idamiyao , 'eguma 'ida Bada Yesu Keliso sihelau hataeya , tauna 'ina 'atemuyemuyega 'ida helauwedi wete . Taugu Paulo .
50001001	Taugu Paulo ma Timoti mahetegu 'apaipaihowa To'abihetena Yesu weyahina , 'aleleleleyawa 'omi mePilipai , Yesu Keliso 'ina tohekalesiyao , ta wete 'imi tohanugetao ta 'imi dikoniyao mahetemiyao ,
50001002	Tamada Yehoba eema Bada Yesu Keliso 'idi helauwega tuwa wamiya yaliyaya .
50001003	Tuta mabwaiyana Yehoba 'oina yahelau , 'eguma tutaina yanuwatuhugomi ,
50001004	ma'igu yaliyaya weyahimi , 'igu 'ahwanoiyao 'oidiya ,
50001005	ma'igu loyauwedo 'ama lema 'oimiyega 'alobediya , tetela bwebwe'ana 'ana hepwaila hauhauwega ta nige , weyahina .
50001006	Wete ma'igu hemisa 'abehega Yehoba 'ina paihowa bwebwe'ana 'ihegaineya 'atemiya , 'abwa nata tauna 'ilosalohi Yesu Keliso 'ina sabwelo madouna 'oina .
50001007	Moisa tuwa , 'ilobwaineya ma to'aha gidemusa weyahimi yalolotoho , eema nuwagu wete wa'eweya , weyahina 'omi mahetegwao Yehoba 'ilemelemegita bewa tuwa deliya yamiyamiya , ma 'ilemelemegita wete wasa bwebwe'ana 'ana he'ita ma 'ana 'abihewaiwai 'oidiya .
50001008	Yehoba wete 'isanasanapugau 'abehega Yesu Keliso 'ina helauwega nuwanuwagu 'omi ,
50001009	eeta ya'ahwa'ahwanoi weyahimi ta 'abehega wahehelau hilegomi ma 'oimiya helau 'imadou ma'imi sinasinapu ta wete ma'imi sanapu moisa ,
50001010	ee 'oinega nuwatuhu bwebwe'adi wahesinuwanedi , ma 'ane Keliso 'ina sabwelo 'abwa 'oina mumugami bwebwe'ana ma 'ehauna ,
50001011	ma'imi paihowa bwebwe'adi Yesu Keliso 'ina waiwaiyega , ta weyahidi tomota Yehoba sihepwatuwe ma si'ahwa bwebwe'ane .
50001012	Ciyagwao , nuwanuwagu ma wasanapu 'abehega mwauwedi yaloba pwaidiya ee 'oidiyega wasa bwebwe'ana 'i'elelewana tomota baibaiwadi 'oidiya .
50001013	Coinega tupwa bewa 'oina Sisa 'ina tolo'alehao ma tomota mabwaiyadi sihesagoha pwaiya 'abehega Keliso weyahina silagugauwa deliya .
50001014	Ta wete 'iyadao mabwaiyadi 'igu miya deliya si'iteya ma sihetahetapewa Bada 'ina paihowa 'oina , ta Yehoba 'ina gwae sihehepwaile ma'idi 'atepatu .
50001015	Tupwadi tologuguyao he'ipi'ipiyega silologuguya Keliso weyahina , ma tupwadi wete helauwega silologuguya ,
50001016	sisanapugauwa deliya yamiyamiya wasa bwebwe'ana 'ana he'ita weyahina ,
50001017	ma hesi tohe'ipi'ipiyedi nuwanuwadi ma nuwagu sigihegaladi bewa tuwa deliya yamiyamiya , 'oinega 'idi 'abowega Keliso tetelina siguguyae taudimo 'adi gilagata weyahina .
50001018	Ma tuwa Kelisoina wasana 'ana loguguya baibaiwana weyahina yayaliyaya , 'eguma 'abowega bo nuwana gwae moisega , yayaliyaya tuwa .
50001019	Ma wete yayaliyaya , weyahina yasanapuya 'abehega Yesu Keliso yaluyaluwana 'ina lema 'oinega ta 'imi 'ahwanoiyao weyahigu 'oidiyega nata lema yaloba miyamwau bewa 'oinega .
50001020	Taugu wete yahehemisa ma wete yanuwatuhu yahiya 'abehega geya'abwa yadebadeba mwadina , ta hesi yanuwatuhu yahiya 'abehega ma'igu 'atepatu bewa tuwa ma sauga mabwaiyana Keliso sanina yagihemadouwe , nuwana 'igu miya mayawasigu bale'u 'oina , nuwana 'igu 'amasa 'oina .
50001021	Ceguma yamiya bale'uwa beno Keliso ba'idagu , ma hesi 'eguma ya'amasa beno Keliso 'oinega loheposeyana yaloba .
50001022	Ceguma bale'uwa yamiyamiya 'igu paihowao bwebwe'adi silatulatu Keliso weyahina , 'oinega geya yasanapu to'aha nuwanuwagu ma yahesinuwe .
50001023	Weyahina ginaula 'eluwa 'oidiyega 'adi hesinuwa 'oiguwa mwau hedada . Nuwanuwagu ma bale'u bewa ya'ebesine ma Keliso mahetegu 'amiya , beno 'ebe yaliyaya madouna .
50001024	Ta hesi 'ilobwainegauwa ma bale'uwa yamiyamiya eema 'oinega 'ane yalemelemegomi .
50001025	Coinega yasanapu bwaibwainiya 'abehega 'omi mahetegwao tamiyamiya , ma yalemelemegomi eema wayaliyaya 'imi hemisa Keliso 'oina weyahina .
50001026	Eema 'abwa 'igu habo'ena hila 'oina , wayaliyaya madouna , beno Yesu Keliso 'ina lema 'oida .
50001027	Ta hesi wa'itayahigomi ma 'ane 'imi paihowao 'oidiyega tomota Keliso tetelina si'ahwa bwebwe'ane , eema 'eguma yahabo'enegomi , bo nuwana 'eguma yamiya hila , tuwa wasami bwebwe'ana yahesagohe 'abehega ma'imi 'atetagwala watoholo pa'ala , ta ma'imi nuwatuhu mahemahetena eema 'oinega wahetahetapewa wasa bwebwe'ana 'ana hemisa weyahina ,
50001028	ma geya'abwa wete wamatamatauta 'ami 'alehao 'oidiya . Ma 'eguma 'ami 'alehaowedi 'imi 'atepatu si'ita , beno taudi sisanapu moisa 'abehega sida hesilae , ma 'omi 'abihetena waloba Yehoba 'oinega .
50001029	Weyahina Yehoba 'itagwala pwaiya 'oimiya ma Keliso 'oina wahemihemisa , ma tauna wete weyahina wa'emuyamuya ,
50001030	taugu gidemusa 'igu lo'aleha Keliso weyahina 'agu muyao wa'itediya , ta bewa tuta wahesagohediya , ta 'omi wete 'imi lo'aleha ma 'ami muyao gidemusa waloba 'esedi .
50002001	Togidega , Keliso sawasawahina 'igihe 'atepatugita , nuwana 'ina helau 'igihe waiwaiyegita ? Togidega yaluyaluwa Tabuna sawasawahina 'ihe'iya'iyaguwegita , ma 'oinega tahelau hilegita ma tahe'ate muyamuyaegita ?
50002002	Ceguma gidemusa , 'ilobwainegomiya ma wanuwatuhu mahemahetena ma wahelau hilegomi 'omi , yaluyaluwami ma 'atemi 'idi he'aigeda 'oinega , ta 'imi helauina weyahina , 'ane yayaliyaya moisa .
50002003	Geya'abwa wanuwanuwa hane , nuwana wahehe'ipi'ipi , ma hesi wanuwasulu ma 'iyamiyao sanidiyao wagilagasidi .
50002004	Ma geya'abwa waboi 'imi paihowa weyahina wanuwanuwa , ta hesi 'iyamiyao 'idi miya bwebwe'ana weyahina wanuwatuhu .
50002005	Cilobwainegomiya ma 'imi nuwatuhuwao Yesu Keliso 'ina nuwatuhu gidemusa .
50002006	Yesuina Yehoba , ma genuwana ma 'ihetoloina ,
50002007	ta hesi Yehoba 'ina wasawasa 'i'ebesineya , ma 'ili'uwa bale'uwa eema 'iheloheya masiha , hewali 'aigeda gidemusa .
50002008	Ciheloheya ta 'inuwasuluwa eeta 'itagwaleya 'iboinamo ta 'i'amasa kelose 'oina .
50002009	Coinega Yehoba Yesu 'i'abihaneheya , ma wete sanina 'i'abihaneheya sani mabwaiyana tabwanidiya ,
50002010	ta 'oinega tauna sanina weyahina megalewa ma mebale'u ma wete to'amasao eema mabwaiyada ta'etuluha 'oina ,
50002011	ma ta'ahwa moisae 'abehega Yesu Keliso tauna Badaina , ta wete Tamada Yehoba tahepwatuwe .
50002012	Ciyagwao 'omi hematamatana lamuna . Mwalo mataguwa wahematamatana , ta bewa tuwa 'oimiyega yamiya bwaga , ma tuwa 'abwa wahematamatana moisa . Coinega 'ilobwainegomiya ma Yehoba wamataute ta wete watoho waiwai ma 'ina 'abihetena waloba ,
50002013	weyahina Yehobaina 'atemiya 'ihetahetapewa , ta 'abehega tauna 'ina nuwatuhuwega 'omi wanuwanuwatuhu ma wapaipaihowa .
50002014	Eema 'imi paihowa 'oidiya ma'imi tagwala wapaihowa ta geya'abwa ma'imi lowahi'wata walolomugi ,
50002015	ma hesi 'abehega 'omi Yehoba natunao bwebwe'ami ma 'ehaumi , ta geya wete 'imi galamo ma mebale'u 'idi mayale 'omi . Weyahina taudi 'idi mumuga guguyou ma galadi .
50002016	Ciyagwao , wasa bwebwe'ana wa'abiyahi momosi ma 'oinega yawasimi miyamiya hatayana waloba , ma tutaina Keliso 'ihilama taugu yayaliyaya weyahimi . Genuwagu ma 'igu paihowa 'oimiya 'adi mudala .
50002017	Wete 'eguma 'agu 'alehao 'i'iunamo silohe'amasigau , gide sipwaoliyegau , tuwa yayaliyaya , ma 'omi wete wada yaliyaya . Mwalo tutaina Yesu wahemiseya 'ana 'ita gidemusa wapwaopwaoli Yehoba 'oina , ma 'eguma ya'amasa , 'igu 'amasaina 'omi 'imi pwaoliyedi 'iloheposeyanedi .
50002018	Coinega 'ilobwainegomiya , ma 'omi ma taugu tayaliyaya hegogona .
50002019	Yanuwatuhuyahi 'abehega Bada Yesu 'ina lemega sawasawahina tuta 'i'iuna 'oina Timoti yahewaseyawa , ma 'ane wasami 'itauyeyama 'oiguwa , ma weyahimi yayaliyaya .
50002020	Timoti 'iboinamo 'imi miya weyahina 'inuwanuwatuhu madouna ,
50002021	ma 'iyamo 'agu tolemao baibaiwadi taudimo weyahidi sinuwanuwatuhu , ta geya Yesu Keliso 'ina paihowa weyahina sida nuwanuwa .
50002022	Ta Timoti wasanapuya 'abehega loheya bwebwe'ana , ma tuwa gidemusa natugu mahetegu wasa bwebwe'ana weyahina 'ahehetapewa waiwai .
50002023	Coinega 'eguma tutaina 'agu loina yahesagohe , nuwanuwagu ma Timotiina yahetuneyawa 'oimiya .
50002024	Ta wete yahemisa 'abehega Bada 'ina lemega tuta 'i'iuna ma taugu wete yatauyawa yahabo'enegomi .
50002025	Ta bewa tuwa 'igu nuwatuhu 'abehega 'ilobwaineya ma Epapilodito yahetune hileyawa 'oimiya , tauna tasigu ta mahetegu 'apaipaihowa , tuwa gide 'alolo'aleha Yesu Keliso weyahina . Epapiloditoina mwalo 'agu lema 'oimiyega 'itauyeyama ,
50002026	eeta bewa tuwa nuwanuwana 'omi , ma tutaina mwalo 'ina lohala wasana wahesagoheya , 'ebwa tauna 'inuwanuwatuhu ma 'abehega geya'abwa 'omi wa'ate'ateyoho 'ina lohala weyahina .
50002027	Moisa 'ilohala madouna , ma 'iyamo Yehoba 'i'atemuyemuyeya , ma wete taugu 'i'atemuyamuyaegauwa , weyahina 'eguma Epapiloditoina 'i'amasa nata yanuwagala moisa .
50002028	Bewa weyahina nuwanuwagu madouna ma yahetuneyawa , ma wa'ita hila 'abehega ma'ina bwebwe'ana , ma tauna weyahina wayaliyaya , ta wete 'abehega taugu 'igu 'ateyoho 'igumwala .
50002029	Eeta 'eguma to tuta 'ilatuwa 'oimiya , Bada saninega wabwauwe ma'imi yaliyaya 'oina . Ta tupwadi Bada 'ina topaihowao , 'eguma sitauyawa 'oimiya , wahe'asisiyanedi gidemusa Epapiloditoina .
50002030	Moisa tuwa , Epapilodito Keliso 'ina paihowa 'oina lohalega 'i'iunamo ma 'i'amasa , weyahina 'omi geya sawasawahina ma walemegau , ma Epapiloditoina 'ipasima ta 'ilemegau , eeta 'oinega lohalaina 'ilobeya .
50003001	Ciyagwao , 'ilobwainegomiya wete ma 'ida Bada 'oina wada yaliyaya . Mwalo 'ami loina yaleleyawa , ta bewa tuwa wete nuwanuwagu ma yalele hilawa , ma 'oinega wamiya bwebwe'ana .
50003002	Wa'itayahigomi galagalaidi 'idi mumuga gide tuwa 'edewa 'oidiyega , taudi 'adi 'ila'ilala si'upwa'upwa 'wapidiya .
50003003	Ma hesi tauda 'ada 'upwa 'ateda , ta geya 'wapida , 'eguma Yehoba 'oina ta'etuluha yaluyaluwanega , eema Yesu Keliso namo tahepwatuwe , ma sahena wasawasa bale'u 'oina tahehemisa .
50003004	Moisa tuwa , sawasawahigu ma wasawasa bale'u weyahina yagwae hane , weyahina taugu sanigu tomota baibaiwadi sanidiyao 'ihane sinediya ,
50003005	weyahina taugu gwama Isileli moisa , 'igu susu Beniyamina , eeta sabwelo 'eit 'igu li'u mulina 'igu 'ebeselolo 'wapina si'upweya , gide meYudiya 'ima 'ila'ilala , eema wete Palisiyao 'idi loinao yamuliyediya moisa .
50003006	Eeta yahetapewa madouna tohekalesiyao yagihe 'am'amnediya , ta geya 'eta wete Mosese 'ina loinao yaligeligehi .
50003007	Ma hesi saniguina madouna ya'ahwa ginaula besobesoweya , weyahina Keliso namo 'oina yatagwalegauwa .
50003008	Moisa tuwa , 'igu Bada Yesu Keliso 'ana sanapu bwebwe'ana hedada , eeta wasawasa bale'u 'ibwebwe'ana sinediya , 'oinega wasawasaedi ya'ahwa ginaula besobesowediya , eeta Keliso weyahina ginaula mabwaiyadi yaulediya ta ya'ahwa galaediya , weyahina nuwanuwagu Keliso namo ,
50003009	ma wete nuwanuwagu Keliso mahetegu 'amiya , geya 'abehega taugu 'igu mumuga dumwadumwalunega , bo Mosese 'ina loinao 'oidiyega , ta hesi hemisa Keliso 'oina weyahina , beno 'ida mumuga dumwadumwaluna Yehoba 'i'ebwaegita 'ida hemisa Keliso 'oina weyahina .
50003010	Nuwanuwagu wete Keliso yada sanapu ma 'ina toholohila 'ana waiwai yalotoho , ta 'ina muya wete tauna gidemusa yada lotohodi , wete gide 'igu 'amasa gide tauna ,
50003011	ma 'oinega , 'eguma sawasawahina 'amasega taugu wete yatoholo hila .
50003012	Geya 'abehega toholo hila yalobeya , geya wete 'igu mumuga mabwaiyana sibwebwe'ana , ta hesi bewa 'igu 'ebe masiina , ma 'abehega ya'abiyahi , weyahina nuwatuhu bewa weyahina Yesu Keliso 'i'abiyahi pwaigauwa .
50003013	Ciyagwao , geya yagwaegwae 'abehega ya'abiyahi pwaiya , ta hesi 'igu nuwatuhu 'aigeda tuwamo , 'oinega nuwatuhu muliguwa yanuwanaidedi , ma to'aha mataguwa weyahidi yatoho waiwai ,
50003014	beno 'ebe masiina , Yehoba 'ana maisa galewa Yesu Keliso 'oinega .
50003015	Coinega mabwaiyada bewa gidemusa tada nuwanuwatuhu mahemahetena , 'eguma 'ida nuwatuhu simatuha pwaiya . Ta wete 'eguma to'aha weyahina 'imi nuwatuhu hagana , ginaulaina lamuna Yehoba wete 'abwa 'ihe'ita 'oimiya .
50003016	Ma 'iyamo 'ilobwainegita ma ginaulaedi talobediya ta'abimomosidi .
50003017	Ciyagwao mabwaiyami wahe'au'aunawegau , ma taiyawedi taudi 'idi mumuga gidemusa taugu , 'oidiya wa'ebubuna , ma 'omi wete gidemusa wamumuga 'esa .
50003018	Ma 'iyamo tomota tupwana baibaiwadi 'idi mumuga 'oinega Keliso silo'aleheya , tauna Kelisoina weyahida 'i'amasa kelose 'oina . Tolo'alehaowedi mwalo yahepwailediya 'oimiya , bewa tuwa wete ma'igu dou yalohila , ma galaedi 'oimiya yahepwailedi .
50003019	Taudi nata 'abwa 'ebelosaloha 'oina sihesilae , weyahina 'idi hemisa gamwa seseha weyahina , ma nuwatuhu 'ebe debamwadinao sihehepwatuwedi , weyahina nuwatuhu bale'umo nuwanuwadi .
50003020	Ma tauda hesi 'ida tupwa galewa , eema nage 'oinega 'ada To'abihetena , tauna 'ida Bada Yesu Keliso , 'abwa 'ihilama , ta tauna weyahina tayamwayamwa .
50003021	Ma tutaina 'ihilama wahida 'ida buidi , nige we'awe'adi , ma 'ida buidi gide tauna wahina waiwaina ta 'ehauna gidemusa , ma 'ina paihowaina bewa tauna 'ina waiwaiyega , weyahina tauna sawasawahina ma ginaula mabwaiyadi 'oidiya 'ihetoloina .
50004001	Ciyagwao nuwagu wa'eweya moisa , ta yahelauwegomiya , ma 'abehega 'omi 'igu 'ebe yaliyaya moisa , nuwanuwagu ma loguguyaedi wamuliyedi , ma 'oidiyega watoholo pa'ala , 'ida Bada weyahina , ta tauna mahetemiu .
50004002	Comi wahiwahine sanimi Yu'odiya ma Sinitiki ya'ahwa'ahwanoi 'oimiya ma wada 'ahwa 'iya'iyagu hila , 'ida Badaina nuwanuwana gidemusa .
50004003	Cowa wete tohanugeta , 'owa 'iyagu moisa ya'ahwanoi 'oiuwa ma wahiwahineyedi 'ulemedi , weyahina mwalo taudi mahetegwao 'apaihowa mahemahetena , wasa bwebwe'ana 'ana hepwaila 'oina , ta wete Kelemeniti ma tupwadi wete 'agu tolemao mahetemayao 'apaihowa , taudi sanidi yawasi bukiina 'alona leleleina .
50004004	Tuta baibaiwana 'oidiya wada yaliyaya 'ida Bada weyahina , ta wete yahegwae hilegomi 'abehega wayaliyaya .
50004005	Cilobwainegomiya ma tomota mabwaiyadi 'imi he'alama'i'ita sida sanasanapu , weyahina 'i'iunamo 'ida Badaina 'ina sauga hilama .
50004006	Geya'abwa 'aigeda to'aha weyahina wanuwanuwa , ma hesi ma'imi loyauwedo ginaula mabwaiyadi weyahidi , Yehoba 'oina wa'etuluha , ta 'imi nuwatuhuwao weyahidi wa'ahwanoi ,
50004007	ma Yehoba 'ina lemao tomadou hedada 'oidiyega 'abwa 'igihe yaliyayegomi , ma 'oinega Yesu Keliso mahetemiu 'atemi ta 'imi nuwatuhuwao sibwebwe'ana .
50004008	Ciyagwao , bewa 'aigeda wete loguguya 'abehega wada nuwatuhu ginaula moisadi ma'adi he'asisi weyahidi , ma ginaula dumwadumwaludi weyahidi , ma ginaula 'ehaudi weyahidi , ma ginaula 'adi 'ita 'ausaladi weyahidi , ma ginaula helahelauidi weyahidi , ta 'eguma to'aha bwebwe'ana 'oidiya bo nuwana 'ebe hepwatu 'oidiya .
50004009	Comi wada he'au'aunawegau , 'igu paihowao wa'itediya , ta 'igu gwaeyao ta 'igu he'itao wahesagohediya ta wasanapudiya . Coinega Yehoba ma'ina nuwadaumwala mahetemiu nata wayaliyaya .
50004010	Cida Badaina 'igihe yaliyaya pwaigauwa , weyahina bewa tuwa wa'atemuyemuyegauwa . Moisa mwalo nuwanuwami ma walemegau , ma 'iyamo geya 'eta 'eda wada lobeya .
50004011	Ta hesi geya'abwa yalolomugi 'igu miya mwau mwalo 'oidiya weyahidi , weyahina yasanapu pwaiya sawasawahigu miya mabwaiyadi 'oidiya ma'igu yaliyaya tuwa ,
50004012	nuwana miya mwau 'oidiya nuwana 'ebe yaliyaya 'oidiya , nuwana tuta 'eli'eli , nuwana 'eguma ma'agu gomale , nuwana yahewasawasa , nuwana yahewewelohe ,
50004013	sawasawahigu miya mabwaiyana 'oidiya yada yaliyaya tuwa , weyahina tauna mahetegu 'igihe waiwaiyegauwa .
50004014	Ma 'iyamo 'igu miya mwau bewa wagihe malamalai pwaiya 'imi lemega , ta weyahina yaloyauwedo madouna 'oimiya .
50004015	Comi mePilipai wasanapu pwaiya 'abehega wasa bwebwe'ana 'ana hepwaila nugeta 'oimiya 'oina , tutaina Masidoniya ya'ebesineya , eeta geya 'eta 'asa tohekalesiyao 'idi 'ehele 'oinega silemelemegau , 'adi lema 'oiguwega 'ana maisa weyahina , ma hesi waboimo mePilipai walemegauwa .
50004016	Moisa tutaina mwalo Tesalonaika 'oina yamiyamiya 'agu lema ma'aigeda ta muliyetega heluwena wete wa'ebwaegauwa .
50004017	Cigu gwae bewa geya 'abehega nuwanuwagu 'ehele wada 'ebwaegau , ma hesi 'abehega 'imi 'ehele huwaina 'oimiya 'ida madou , 'ami lema moisa weyahina .
50004018	Ma 'imi 'eheleina Epapilodito 'itauyeyama , mabwaiyana yalobeya 'imaha tasitasiwa , gide 'ane 'imi pwaoli bwebwe'ana Yehoba 'oina , wagabu pwaiya eeta mahaina bwebwe'ana Yehoba 'inisoya , ta weyahina 'iyaliyaya .
50004019	Coinega 'igu Yehobaina 'imi nuwatuhuwao mabwaiyadi nata 'i'ebwaegomi , beno tauna 'ina wasawasa baibaiwa hedada Yesu Keliso 'ina paihowao 'oidiyega .
50004020	Coinega 'ida Yehoba Tamadaiina tada hepwatuwe hataya . Emeni .
50004021	Cigu helau Yesu Keliso 'ina tohekalesiyao mabwaiyadi 'oidiya . Wete 'iyagwao 'ebwa mahetegwao 'amiyamiya 'idi helau 'oimiya .
50004022	Ma tohekalesiyao taudi Sisa 'ina hada sipaipaihowa , ma tohekalesiyao mabwaiyadi wete 'idi helau 'oimiya .
50004023	Bada Yesu Keliso 'ina helauwega yaluyaluwami sida miya bwebwe'ana . Taugu Paulo .
51001001	Taugu Paulo , ma Yehoba 'ina hesinuwega yahetohepwaila Yesu Keliso weyahina , ta tasidai Timoti 'i'abihetegauwa , 'oinega 'imi leta bewa yaleleyawa ,
51001002	'omi meKolose , Yehoba 'ina bodao , ma Keliso 'ana tohemisao , 'oimiya . Tamada Yehoba 'ina helauwega tuwa wamiya daumwala .
51001003	Sauga mabwaiyana 'ima 'ahwanoi Yehoba 'oina , tauna 'ida Bada Yesu Keliso Tamana , ma 'anuwanuwa tuhugomi ta weyahimi 'aloloyauwedo .
51001004	Weyahina wasami 'ahesagoheya , 'abehega Yesu Keliso wahemisaeya , ma tohekalesiyao mabwaiyadi wahelauwediya .
51001005	Weyahina wanuwatuhu yahiya 'abehega 'imi 'ebe yaliyaya 'abwa waloba galewa , gide wasaina moisa mwalo wahesagoheya .
51001006	Wasaina wahesagoheya ta sauga bewa tupwa mabwaiyadi 'oidiya 'ihehemadou ma 'ihuwahuwa , 'omi gide saugaina Yehoba 'ina helau wahesagoha nugeteya Epapila 'oinega , ma wa'ahwa moisaeya .
51001007	Moisa , 'iyada Epapilaina loheya bwebwe'ana , 'oinega wasaina 'ihe'ita nugetegomiya . Weyahina tauma 'ihemiyalaemaiya ta 'ihehetapewa Keliso weyahina 'oimiya .
51001008	Eeta Epapilaina Yaluyaluwa Tabuna 'ana helau 'atemiya 'ihepwaileya 'oima .
51001009	Saugaina wasami 'ahesagoha nugeteya 'ana siga bewa , 'ima 'ahwanoi weyahimi geya 'ada lolaguwa . Ma hesi Yehoba 'oina 'a'ahwa'ahwanoi ma 'oinega Yaluyaluwa Tabuna 'i'abihenuwa sabwalenigomi , ta 'ane wasanapu bwaibwaini to'aha 'ina nuwatuhu weyahimi .
51001010	Ta 'imi paihowaedi 'oidiyega 'ida Badaina wa'abihe yaliyaya . Ma wete mumugami bwebwe'ana 'ihuwahuwa , ta Yehoba 'ana sanapu 'oimiya 'ihemadou .
51001011	Ma wete tauna 'ina waiwai madounega 'i'abihe waiwaiyegomi , ma 'imi paihowa mabwaiyadi 'oidiya wahe'alama'i'itanegomi , ma watoholo pa'ala , ta wete ma'imi yaliyaya ,
51001012	waloyauwedo Tamadai 'oina , weyahina tauna 'ina tagwalega tupwa 'asi'asilalaina 'oina tamiyamiya , 'ina tomotaiyao ba'idadao .
51001013	Moisa , tupwa guguyou 'oinega 'i'etolihasigita ma 'ilagubuigita Natuna 'ina 'ebeloina bwebwe'ana 'oina .
51001014	Weyahina tauna 'oina 'etolihasa talobeya , beno 'ida pui 'oidiyega 'ibuyogita .
51001015	Tauda geya sawasawahida ma Yehoba ta'ita , ma hesi 'ana 'ita tuwa Natunaina , ma Yehoba 'ana paipaihowa mabwaiyadi Natunaina 'ihane sinediya .
51001016	Weyahina Natunaina ginaula mabwaiyadi galewa ta bale'uwa huhudi , ginaulaedi ta'ita'itadi ma ginaulaedi geya tada 'itediya , gide aneloseyao bo toloinao waiwaidi bo yaluyaluwao , mabwaiyadi Yehoba 'ipaihowediya Natuna 'ina paihowega , ma Natunaina weyahina .
51001017	Ma tuta nugenugetana 'oina mulina ma ginaula mabwaiyadi geya silatu , ma nugeta Natuna 'imiyamiya . Ta Natunaina 'ina waiwaiyega ginaula mabwaiyadi sipaipaihowa .
51001018	Tauda tohekalesiyao gide tuwa yahunao ma tauna debada , ma tauna 'ebehegaina , ta tauna wete totoholo hila nugenugetaina 'amasega . Ma 'oinega ginaula mabwaiyadi 'ilohane sinediya .
51001019	Yehoba 'ina nuwatuhu gide ma 'ina waiwai ta 'ina mumuga mabwaiyadi 'oidiyega Yesu 'ilohemaheya .
51001020	Ta Yesu kelose 'oina bweyahina 'ina dauwega ginaula mabwaiyadi bale'uwa ma galewa simiyawasiya 'i'ewedima Yehoba 'oina sabi he'iya'iyagu hila .
51001021	Comi wete mwalo wamiya wasiwasiya , ta 'imi nuwatuhuwega Yehoba walo'aleheya , 'oinega wamumuga galagala .
51001022	Ta Yesu wahina 'ina 'amasa 'oinega 'i'ewegomiya ma 'oinega Yehoba ba'idamiu wahe'iya'iyagu hila , ma'imi mumuga bwebwe'ana ma dumwaluna matana .
51001023	Beno 'eguma 'imi hemisa sahena 'iwe'awe'a , ma 'eguma watoholo pa'ala wasaina bwebwe'anaina wahesagoheya 'ana hemisa 'oina , ma sahena wa'ebe'ebesine . Wasaina 'ana lohatoto tomota mabwaiyadi bale'uwa sihesagoha pwaiya , ma taugu Paulo 'ana tohepwaila 'aigeda .
51001024	Coinega sauga bewa 'agu muya yalobaloba 'omi weyahimi , ma tuwa ma'igu yaliyaya . Taugu wahigu 'ina muya ma Keliso 'ina muya 'ilohegogoneya ta 'imadouwa , tohekalesiyao weyahidi , beno taudi Keliso wahina .
51001025	Eeta tohekalesiyao 'omi weyahimi taugu wete Yehoba 'ina loinega yahetopaihowa , ma 'oinega Yehoba 'ina gwae yahehepwaila latuhe .
51001026	Gwaeina mwalo tubudao 'oidiyega 'idahweya , ma tuta bewa 'ilagu latuheyama 'ina tomotaiyao tauda 'oida .
51001027	Weyahina Yehoba nuwanuwana ma sanapu bewa mwalo dahwadahwaina ma bwebwe'ana hedade , 'abehega 'ilagulatuhe 'omi ganamuli 'oimiya , beno Keliso nuwamiya 'imiyamiya , ma tauna 'oinega wanuwatuhuyahi 'abehega tupwa wasawasa 'oina waluhu .
51001028	Tauna Kelisoina 'ahehepwaile , ma'ima sanapu moisa 'aloguguya ta 'ahehe'ita tomota mabwaiyami 'oimiya , ma 'abehega Keliso 'ana tohemisao 'omi ma 'a'abilatuhegomi mamumugami mabwaiyana bwebwe'ana ta matuwana .
51001029	Bewa weyahina yahehetapewa , ta yahewaiwai , tauna 'ina waiwai nuwaguwa 'i'ebwaegauwa 'oinega .
51002001	Nuwanuwagu ma wanuwa sabwalena 'abehega taugu yahetahetapewa madouna 'omi weyahimi , ma wete Leodisiya weyahidi , ma wete taudi 'abwa geya si'itegau weyahidi .
51002002	Ma 'ane wete taudi helauwega sihe'iya'iyagu moisa , ma'adi lotohona bwebwe'ana ta ma'idi sanapu moisa , 'oinega siyaliyaya madouna , weyahina sinuwa sabwalena sanapuina mwalo dahwadahwaina , beno Keliso .
51002003	Ma Kelisoina 'oina sonoga ma sanapu mabwaiyana simiyamiya , beno 'ida wasawasa madouna .
51002004	Bewa yagwaegwae ma 'oinega sahena hali tomota 'idi gwae hotohotodiyega si'abo'abowegomi .
51002005	Sauga bewa wahigu 'imiya bwaga 'oimiyega , ta 'igu nuwatuhu 'oimiya 'imiyamiya , 'oinega yayaliyaliyaya 'imi miya bwebwe'ana ma'imi hemisa waiwai Keliso 'oina weyahina .
51002006	Bada Yesu Keliso 'oina 'atemi watagwala pwaidiya , 'oinega 'ilobwainegomiya ma tauna 'ina waiwaiyega watautauya .
51002007	Weyahina Kelisoina 'imi hemisa huhuna , ta 'ana 'abihemadou , ta 'ana 'abihepa'ala , gide 'ahe'itegomiya , ma weyahina waloyauwedo madouna .
51002008	Gesowana teya 'i'abowegomi tomota 'idi sanapuwega , weyahina sanapuwedi ginaula bwagabwaga bale'uwega , ma geya Keliso 'oinega .
51002009	Weyahina Keliso 'iboi 'oina Yehoba 'ina waiwai ta 'ina mumuga mabwaiyana simiyamiya .
51002010	Ta Keliso 'oinega bwebwe'ana moisa waloba pwaiya , tauna aneloseyao ma hi'ahi'a 'ihewaiwai sinediya ta 'iloina sinediya .
51002011	Ma wete Keliso 'oinega 'ami 'ila'ilala walobeya , gide 'upwa , geya 'wapimi 'oina , ma hesi bale'u mumugana 'atemiyega 'i'upwa yahuleya .
51002012	Coinega Keliso ba'idamiu babitaiso wa'eweya gide 'amasa , ta wete Keliso ba'idamiu 'imi babitaisowega watoholo hila . Weyahina Yehoba 'ina waiwai wahemisaeya 'abehega Keliso 'amasega 'i'abihetoholo hileya .
51002013	Comi mwalo geya 'wapi'upwa waloba , ta 'imi puiyao weyahidi gide 'ama'amasimi , ma hesi Keliso ba'idadai yawasi bwebwe'ana Yehoba 'i'ebwaegita , beno 'ida puiyedi 'inuwasamudiya .
51002014	Eeta 'ida lowaga 'ana loina mwauna 'i'upwa yahuleya , ma 'ana kelose 'oina 'itutu hepa'iya .
51002015	Ma wete welabanao ma yaluyaluwa galadi gide hi'ahi'a 'i'abi suluhediya ma 'ana keloseyega 'adi debamwadina 'ilaguya , ta 'ihewaiwai sinediya .
51002016	Coinega sahena 'eta taiya 'i'ahwa'ahwa galagalaegomi 'ami bo nuwana 'ami we'aha weyahidi , 'eguma 'omi 'adi bwabwale geya wapaihowadi , nuwana wai'ena 'ehauna 'ana sauga , bo nana Sabati 'oidiya .
51002017	Ginaulaedi ma'ama'ayau tuwa , ma 'adi moisaina Keliso tauna .
51002018	Coinega sahena 'eta taiya 'i'ahwa'ahwa galagalaegomi weyahina 'omi geya watapwa tapwalolo ma'imi nuwasulu aneloseyao 'oidiya . Weyahina tomotaedi 'adi sanapu nihiyega weyahidi sigagasa , ma sinuwahane mumuga bale'u 'oidiyega .
51002019	Ma hesi Keliso 'ana nuwatuhu geya 'oidiya , tauna debada , ta tauda yahinao gide nimana nana 'ahena , wahina 'aigeda tuwa . Wahinaowedi sipaipaihowa 'aigeda wahi 'ana bwebwe'ana weyahina ma 'imadomadou , ta 'ana madouina Yehoba 'ina paihowega .
51002020	Mwalo wa'amasa Keliso ba'idamiu , 'oinega mumuga gogo gabulena 'ana loina 'oimiya 'ilolaguwa , ma to'aha weyahina 'abwa wapaipaihowa gide gogo gabulena mumugana .
51002021	To'aha weyahina tomota 'idi he'itao ta 'idi loinao wahehematamatanedi 'abehega gesowana 'e'ahai hehe'asisina wa'abi'abitohodi bo walolotohodi . Ta ginaulaedi sawasawalidi ma 'eguma tahepaihowedi , nata sigumwala .
51002022	
51002023	Moisa , loinaedi 'adi 'ita gide sanapu moisa , weyahina 'adi tomuliyaowedi ma'idi he'asisi ta ma'idi nuwasulu sipaipaihowa , ta wete wahidi sihemuyedi ; ma tuwa geya 'eta 'idi waiwaimo , ma hesi wahidi 'idi nuwatuhu dahwana 'iloinaedi .
51003001	Yehoba Keliso ba'idamiu 'ihetoholo hilegomiya , 'oinega galewa ginaulaedi wa'ebesedi , nobwa Kelisoina Yehoba 'ina 'ebeulega galewa 'imiyamiya .
51003002	Wete 'imi nuwatuhuwao walagudi galewa ginaulaedi 'oidiya ma sahena gabula ginaulaedi 'oidiya .
51003003	Weyahina bo'i wa'amasa , ma bewa tuwa yawasimi Keliso ba'idamiu Yehoba 'oina .
51003004	Weyahina yawasida bwebwe'ana Keliso 'oinega ta'eweya , 'oinega 'abwa tutaina Keliso 'ilatuma , 'omi wete Keliso ba'idamiu walatu 'ina 'asilala wasawasa 'oina .
51003005	Coinega gogo gabulena mumugana 'oimiya walohe'amasidi , beno logwali , pui , ma henuhenuwa galadi ma hewasawasa , beno hali 'ebehemisao 'adi tuluha .
51003006	Ma nuwatuhuwedi bewa weyahidi 'abwa Yehoba 'igamwasowalegita .
51003007	Moisa , mumuga galadiyedi mwalo wapaihowediya .
51003008	Ma hesi sauga bewa 'oina 'ilobwaineya ma walogwahatedi , beno 'aleha ma gamwasowala ma he'ipi'ipi , ma sinala , ta 'ahwa galagala .
51003009	Ma wete sahena wa'e'abo'abo 'iyamiyao 'oidiya , weyahina bale'u mumugana walogwahateya .
51003010	Ta mumuga 'ehauna walobeya , weyahina 'ada topaihowaina sauga mabwaiyana 'i'abihe 'ehaugita , ma 'ane tauna wasanasanapu ma mumugana wahe'au'aunaowe .
51003011	Coinega geya 'eta wataha 'imiyamiya ma 'abehega wagwae “ Yudiya boda hagadi ma tauma boda hagama , ” bo wagwae , “ Taudi meYudiya 'adi 'ila'ilala si'upweya 'wapidiya boda hagana , ma taudi geya si'upwa boda hagadi , ” nuwana taumanao bo tomiya pwatula boda hagadi , nuwana wete topaihowao ma babadao hali bodao . Ma tuwa Keliso 'ina boda mabwaiyada . Ma 'ateda Keliso 'iboi 'ilohegogonegita .
51003012	Ta 'omi Yehoba 'ina helauwega 'ihesinuwanegomiya tauna weyahina , 'oinega 'ilobwainegomiya ma wa'atemuyamuya , ma wahehelau hilegomi ma wanuwasulu ma'imi hohobiga ta wete ma'imi 'alama'i'ita .
51003013	Ma wahe'abi 'abihetegomi 'aigeda 'aigeda 'oimiya , ta sahena 'iyamiyao wa'ahwa'ahwa yaliyedi , ma hesi 'idi pui wanuwasamudi . Weyahina 'ida Bada tauna wete 'imi pui mabwaiyadi 'inuwasamudiya .
51003014	Ma 'ilobwainegomiya mumugami wahehelau hilegomi , weyahina helau 'oinega paihowa mabwaiyana sidumwalu .
51003015	Ta wete Keliso 'ina nuwadaumwala nuwami 'iloinaedi . Bewa weyahina Yehoba mabwaiyada 'ibwauwegita ma taheboda 'aigeda , ma weyahina taloyauwedo 'oina .
51003016	Wete Kelisoina 'ina gwae bwebwe'adi 'atemiya sibwala moisa , ma 'aigeda 'aigeda 'oimiya wahehe'ita ma walolohatoto sanapu moisa 'oinega , ta wete 'ami wali ma Same walinao 'oidiyega , wete walibui 'oidiyega , Yaluyaluwa Tabuna 'oinega , ma'imi loyauwedo Yehoba 'oina 'atemiyega .
51003017	Ma mumugami mabwaiyadi , beno 'imi gwaeyao nana 'imi paihowao mabwaiyadi 'ida Bada Yesu saninega wapaihowa ma'imi loyauwedo Yesu saninega , Tamada Yehoba 'oina .
51003018	Cida Bada 'ina tomotaiyao tauda , ta 'ilobwaineya ma wahiwahine haihainimi mwanemiyao 'idi gwae wahematamatanedi .
51003019	Wete gide 'omi loheloheya , mwanemiyao wahelauwedi ta sahena waheheliyedi .
51003020	Gwagwama 'omi wete sauga mabwaiyana tamamiyao ma sinamiyao 'enadi wamuliyedi , bewa 'ida Bada 'ina 'ebeyaliyaya .
51003021	Ma 'omi hehenatunimi , sahena natumiyao wa'abi'abihe gamwasowalidi , nata gide 'adi wahi'wata walagu .
51003022	Comi topaihowao wete 'imi babadao bale'uwa 'idi gwae wahematamatanedi nuwatuhu mabwaiyadi weyahidi . Ma sahena sigwaegwae yahigomi 'abwa wapaihowa ma'imi hohobiga , ma 'oinega 'abehega wa'abi heyaliyayadi . Ma hesi sauga baibaiwana ma'imi tagwala Yehoba 'ana he'asisiyega .
51003023	Ta 'imi paihowa mabwaiyana 'oidiyega wagwahubiga , geya 'abehega tomota weyahidi , ma hesi Yehoba weyahina .
51003024	Ma muliyetega Badaina 'oinega 'ami maisa wa'ewa , weyahina 'ida Bada Keliso weyahina tapaipaihowa .
51003025	Ma hesi taudi togalaedi nata 'ihemaisedi ginaula galadi 'oidiyega , weyahina 'ina loina 'aigeda tuwa tomota mabwaiyada 'oida .
51004001	Ma 'omi babadao waloina dumwalu 'imi topaihowao 'aigeda 'aigeda 'oidiya , weyahina wanuwatuhuyahi 'abehega 'omi 'imi Bada 'imiyamiya galewa .
51004002	Wa'itayahigomi ma sahena 'imi 'ahwanoi siwe'awe'a , ma hesi waloyauwedo Yehoba 'oina , ma wahe'alama'i'itana 'imi 'ahwanoi 'oidiya .
51004003	Tauma wete weyahima wa'ahwanoi , ma 'oinega Yehoba 'ima 'eda 'i'abilatuhe 'oima , ma 'oinega Keliso wasana dahwadahwaina 'ahepwaila latuhe tomota 'oidiya . Tauna wasaina bewa 'ana hepwaila weyahina silagu luhuwegauwa deliya .
51004004	Coinega wa'ahwanoi weyahigu , ma wasaina 'ana sanapu ya'abilatuhe ma 'i'asilala , 'igu paihowa gide 'ana lobwaina .
51004005	Wete taudi geya Keliso 'ana tohemisao 'oidiya wapaihowa dumwalu , ma sahena 'imi sauga wamudamudali .
51004006	Catemuyemuyega sauga mabwaiyana wagwaegwae ma'imi sanapu moisa , eeta 'eguma 'iyamiyao sihesilalegomi , wahemaise gwae dumwaluwega .
51004007	Cabwa Tikiko 'itauyawa ma 'igu paihowa mabwaiyana 'ihepwailedi 'oimiya . Tauna 'iyadai bwebwe'ana , ma Yehoba 'ina topaihowa dumwadumwaluna , ma ba'idamai mahemahetena 'apaipaihowa .
51004008	Beno bo'i yahewaseyawa 'oimiya , ma tauma 'ima miyaina 'ihepwaile 'oimiya ma wete 'ina gwaeyega 'i'abihe pa'aligomi .
51004009	Ma tasidai Onesimo Tikiko ba'idana sitautauyawa , ta Onesimoina tauna tuwa 'imi 'asa loheyaina , ta loheya bwebwe'ana , ma'ana hemisa . Ma taudi to'aha 'ebwa silatulatuwa sihegwaegwae 'oimiya .
51004010	Alisitako ba'idagu deliya 'amiyamiya , ta 'ina loyauwedo 'oimiya bewa yahepwaileyawa . Ma wete Maki , tauna Banaba nibaina . ( Mwalo yahenuwa laguwegomiya Maki weyahina , 'eguma 'itautauyawa wabwauwe 'imi hada . )
51004011	Ma wete Yesu , tauna sanina heluwena Yusito , taudi sitetoi 'idi loyauwedo 'oimiya . Sitetoiyedi meYudiya 'ebwa ba'idagwao 'apaipaihowa Yehoba 'ina 'ebeloina weyahina . Ma taudi 'igu miya mwauna 'oinega si'abi'abihe waiwaiyegau .
51004012	Epapila wete 'ina loyauwedo 'oimiya , tauna 'aigeda 'imi boda 'oimiyega . Ta 'ipaipaihowa To'abihetena Yesu weyahina , ma wete 'ina 'ahwanoi 'oidiya 'i'ahwa'ahwanoi waiwai ma 'ane watoholo pa'ala , ma'imi mumuga mabwaiyana bwebwe'ana , gide Yehoba nuwanuwana .
51004013	Moisa , Epapilaina bo'i 'ihehetapewa 'omi weyahimi , ma wete taudi Leodisiya ta Hiyelapolowedi weyahidi .
51004014	Wete 'iyadai Luke , tauna to'abilohala , ma Dimasa 'idi loyauwedo 'oimiya .
51004015	Ciyadao Leodisiya tupwaina 'oina simiyamiya 'igu loyauwedo wahepwaila 'oidiya , ma wete tohekalesiyaowedi wahineina Nimpa 'ina hada sitapwalolo 'oidiya .
51004016	Bewa 'imi leta 'omi tohekalesiyao wahasili nugete , ma muliyetega wahewase tohekalesiyao tupwa Leodisiya 'oidiya , ta wete Leodisiya 'idi leta wete sihewasaeyawa 'oimiya ma wahasili .
51004017	Ma Alikipo wahegwae 'abehega , “ Paihowaina Badaina 'i'ebwaegowa 'uhetapewa ma 'ulosalohi . ”
51004018	Loyauwedo bewa taugu nimaguwega yaleleya , wanuwatuhu yahigau 'abehega deliya yamiyamiya . Cigu helau madouna 'oimiya . Taugu Paulo .
52001001	Taugu Paulo ma Sailasa ma Timoti ba'idagwao bewa 'imi leta 'aleleyawa , 'omi tohekalesiyao Tesalonaika 'oina , 'omi Tamada Yehoba ma Bada Yesu Keliso 'adi tohemisao . Taudi 'idi helauwega tuwa wamiya daumwala .
52001002	Sauga baibaiwana 'aloloyauwedo Yehoba 'oina , mumugami bwebwe'ana weyahina , ma wete tuta mabwaiyana Tamada Yehoba 'oina 'a'ahwa'ahwanoi weyahimi .
52001003	Cimi hemisa ma 'imi paihowa bwebwe'adi 'anuwatuhu yahidi , ma wete 'imi paihowao helauwega , ma'imi 'alama'i'ita , wete ma'imi hemisa ma 'ane 'ida Bada Yesu Keliso 'i'abihetegomi .
52001004	Moisa tuwa , 'iyamayao , Yehoba bo'i 'ihelauwegomiya ta 'ihesinuwegomiya .
52001005	Coinega tutaina tetela bwebwe'ana ya'ebwaegomiya , geya 'abehega gwae namo , ma hesi Yaluyaluwa Tabuna gwaeina 'i'abihe pa'aliya 'oimiya , ma 'ane gwaeina wa'ahwa moisae , ta tauma wete 'ima paihowa weyahimi wa'iteya , beno paihowa dumwaluna .
52001006	Coinega bo'i wahe'au'aunawemaiya , ma wete 'ida Badaina wahe'au'aunaweya , ta wamiya mwauwa , ma hesi tetelaina wa'eweya ma'imi yaliyaya , ta yaliyayaina Yaluyaluwa Tabuna 'oinega 'itauyama .
52001007	Coinega 'omi 'ebe'ita bwebwe'ana , ma Keliso 'ana tohemisao tupwa Masidoniya ma Akaya 'oidiya sihe'au'aunawegomiya wete .
52001008	Moisa , 'ida Bada tetelina bo'i 'oimiyega 'idabalala Masidoniya ma Akaya 'oidiya , ma wete 'omi 'imi hemisa Yehoba 'oina tetelina bo'i 'idabalala tupwa mabwaiyana 'oidiya , 'oinega 'eguma to tupwa 'oina 'atauya , geya sowasowahima weyahimi 'ahegwaegwae ,
52001009	weyahina taudi 'oima sihegwaegwaeya , 'omi 'imi tagwala mwalo 'oima weyahina , 'abehega 'imi 'ebe hemisaedi miyamiyaidi walogwahatediya , ma Yehoba 'iboi 'oina watagwalegomiya , weyahina tauna tuwa 'iboi Yehoba moisa ma mayawasina , 'oinega tauna weyahina wapaipaihowa ,
52001010	ma Natuna wayamwayamwa ma to tuta 'oina ma galewega 'isuluma , tauna tuwa Yesuina Yehoba 'amasega 'i'abihetoholo hileya ma 'i'abihetegita , ma 'ane sahena 'ebe yatala 'oina talatulatu .
52002001	Ciyamayao , wasanapu pwaiya 'abehega mwalo 'ima habo'ena 'oimiya geya 'ahabo'ena besobeso , ma hesi huwaina 'alobeya .
52002002	Wanuwatuhuyahi wete mePilipai mwalo simumuga geyogeyoiyemaiya ta si'abihedeba mwadinemaiya , ma tuwa Yehoba tauna 'i'abihe'ate patuwemaiya ma tetelina bwebwe'ana 'ahepwaileya 'oimiya , bwagana tomota silolo'alehemai , ma 'alologuguya 'oimiya ,
52002003	sahena 'abowega , wete sahena gwae galana 'oinega , ma hesi gwae moisa 'oinega .
52002004	Weyahina 'ima paihowa bewa Yehoba 'itagwala 'oima ma tetela bwebwe'ana 'ahepwaila latuweya , 'oinega 'ima hepwailaedi beno geya to'aha tomota nuwanuwadi , ma hesi to'aha Yehoba nuwanuwana . Eeta nuwatuhuwedi 'atema simiyamiya , bwebwe'adi bo galadi , Yehoba 'iboimo 'isanasanapu .
52002005	Ma wasanapuya mwalo 'atauyawa 'oimiya , geya 'ima gwae hotohotodi , ma wete Yehoba 'isanapuya geya 'abehega 'agwaegwae 'abo'abo ma 'abehega 'imi tobwatobwa 'a'ewadi .
52002006	Ma wete ginaulaedi 'apaipaihowadi matamiya ma hali tomota matadiya geya tauma 'ama hepwatu weyahina , ma hesi 'omi 'ami lema weyahina .
52002007	Moisa , tauma Keliso 'ana tohepwailao , sowasowana 'ahetoloina 'oimiya , ma hesi geya . Mumugama 'oimiya ma'ima wahinuha , gide wahine natunao 'oidiya ma'ina wahinuha .
52002008	Ma nuwama wa'eweya , 'oinega ma'ima tagwala 'oimiya Yehoba tetelina 'ahepwaileya , ma wete taumamo 'atagwalemaiya , ma 'ahe'iya'iyagu bwaibwainigomiya .
52002009	Ciyamayao , wanuwatuhuya mwalo 'ima paihowa 'oimiya , sabwelo ma nihuwana 'oidiya 'apaipaihowa sinabwana , ta 'oinega taumamo 'ahehe'aimai , ma wete Yehoba tetelina 'ahehepwaila 'oimiya , weyahina geya nuwama 'ami mwau 'alagu 'ama 'itayahina weyahina .
52002010	Comi Keliso 'ana tohemisao , ma tauma mumugama 'oimiya wasanapuya , ma Yehoba wete 'isanapumaiya 'abehega 'ehauma , ma wete dumwaluma , ma bwebwe'ama .
52002011	Weyahina mabwaiyami 'a'itayahigomiya , gide tuwa loheya natunao 'i'ita'itayahi 'esedi .
52002012	Ma wete 'alohatotowegomiya ma 'a'abihe waiwaiyegomiya , ta 'ahegwaegomi ma mumugami 'ibwebwe'ana , weyahina Yehoba bo'i 'ihesinuwegomiya 'ina 'ebeloina 'asi'asilalana weyahina .
52002013	Ciyamayao tuta mabwaiyana 'aloloyauwedo Yehoba 'oina , weyahina Yehoba 'ina gwae bo'i 'a'ebwaegomiya ta 'oina watagwalegomi , geya 'abehega tomota 'idi gwae , ma hesi Yehoba 'oinega . Moisa , gwaeina Yehoba 'oinega , ma wahemiseya , ma 'ana waiwai walotoho pwaiya .
52002014	Ma wete miya mwauna walobeya , gide wete taudi Yesu Keliso 'ana tohemisao tupwa Yudiya 'oina , weyahina tohekalesiyaowedi 'idi miyamwau silobeya taudimo 'idi tomotaiyao 'oidiyega , gide wete 'omi 'imi miyamwau walobeya waboi 'imi tomotaiyao 'oidiyega .
52002015	Weyahina taudi meYudiya mumugadi bewa gide 'ida Bada Yesu silohe'amasiya , ma wete mwalo hene palopitao silohe'amasidiya , ta tauma wete silo'alehemaiya , 'oinega Yehoba geya nuwana taudi .
52002016	Eeta hali boda wete si'ausidi , ta 'ima hepwaila 'omi 'asa ganamuli 'oimiya sitohotoho ma si'ausimai , weyahina geya nuwadi ma Yehoba 'i'abihetegomi , 'oinega Yudiyaedi 'idi puiyao sisinabwa hedada , ma 'ana maisa beno muya madouna Yehoba 'i'ebwaedi .
52002017	Ciyamayao , mwalo 'a'ebesinegomiya ta sauga to'uto'upanamo geya 'ada 'itahilegomiya , ma hesi geya 'anaidegomi , ma 'atoho waiwai ma 'atauyawa sabi 'itahilegomi .
52002018	Moisa , taugu Paulo yatohotoho waiwai ma 'abehega 'atauyawa ma 'abo'enegomi , ta yatoho'asaya , weyahina Seitani 'ima 'eda 'igibodeya .
52002019	Moisa tuwa 'omi weyahimi 'anuwatuhu yahiya , ma 'ane tutaina 'ida Bada Yesu 'ina latuhilama ,
52002020	nata hepwatu ma yaliyaya weyahimi 'aloba .
52003001	Tutaina Ateni 'oina 'amiyamiya ta 'a'ate'ateyoho weyahimi , 'oinega yalohatotowa ma yagwae , “ Timoti 'utauya Tesalonaika ma 'ateluwa 'ebwa 'amiyamiya . ”
52003002	Coinega 'iyadaina Timoti yahesumaneyawa , weyahina tauna wete 'aigeda 'ima boda Yehoba 'ina paihowa Keliso tetelina weyahina , 'iyadaina yahesumaneyawa ma 'ane 'i'abihe waiwaiyegomi ma Keliso 'oina wahemisa moisa ,
52003003	ma 'ane sahena 'ami mwauwao 'oidiyega wawe'awe'a . Weyahina miyamwauwedi wasanapudiya 'abehega mabwaiyada talobalobadi .
52003004	Weyahina mwalo tauma 'amiyamiya ba'idamiyao , ma 'ahepwaila nugeta 'oimiya , nata miyamwauwedi silatu 'oimiya , ta nige bewa silatulatu .
52003005	Bewa huhuna 'oinega yanuwanuwatuhu hedade , ma Timoti yahewasaeyawa ma 'imi hemisa 'i'ita , ma tetelimi 'i'eweyama , weyahina ya'ateyohowa Seitani 'oina , nata gide 'ebetoho madouna 'i'ebwaegomi ma wawe'a , ma nata gide 'ima paihowa mwalo 'oimiya 'i'abihegala .
52003006	Coinega Timoti 'itauyawa 'i'itegomiya ma tetelimi 'i'eweyama , 'igwaeya , “ Tesalonaikaedi Keliso 'oina sihemisa moisa , ma taudi tohelau moisa , ma tuta mabwaiyana 'ida tauya nugeta 'oidiya sinuwanuwa tuhuyahi ma'idi yaliyaya , ma nuwanuwadi wete si'ita hilegita . ” Tauma gide wete nuwanuwama ma 'omi 'a'ita hilegomi .
52003007	Ciyamayao , bwagana ma'ama mwau , ta 'ama muya , ma hesi 'imi hemisa tetelina 'ahesagoheya ta 'i'abihe yaliyayemaiya .
52003008	Coinega 'imi toholo waiwai 'ida Bada weyahina 'amnama 'ibwebwe'ana .
52003009	Coinega 'ima loyauwedo Yehoba 'oina geya sowasowahina 'alolagu , weyahina Yehoba 'oina 'ima yaliyaya weyahimi 'imadou hedada .
52003010	Coinega nihuwana ma sabwelo 'oidiya 'a'ahwa'ahwanoi madouna ma 'abehega 'ami 'oleya 'a'itahila , ma wete hisa 'ebewe'a 'oimiya simiyamiya 'oidiyega 'a'abihe pa'aligomi .
52003011	Coinega bewa 'igu nuwatuhu 'eluwa . Nugeta Tamada Yehoba ma 'ida Bada Yesu 'ima 'eda siloina ma 'oinega 'atauyawa 'oimiya .
52003012	Ta heluwena 'abehega Bada helauwega 'ilohemahegomi ma waboi wahelau hilegomi , ma wete tomota hagadi wahelauwedi moisa , gide tauma 'ahehelau 'esegomi .
52003013	Ma 'ane 'abwa tutaina 'ida Bada Yesu , ma 'ana tohemisao silatuma , 'omi ma'imi waiwai ta nuwami 'ehaudi , Tamada Yehoba matana watoholo .
52004001	Ciyamayao , nuwatuhu wete 'aigeda 'ida Bada Yesu weyahina 'ahenuwa lagugomi , ma 'aguguyegomi , beno mwalo mumugaedi 'ahe'itegomiya ta wasanapuya 'abehega bwebwe'adi , ta weyahidi Yehoba 'iyaliyaya , ma bewa tuta 'oidiya wamumuga , sowasowana wapaipaihowa hilahiladi .
52004002	Ma wete Bada Yesu 'ina loinaedi 'a'ebwaegomiya wasanapudiya .
52004003	Yehoba nuwanuwana 'imi miya 'ausaladi , ma sahena wapuipui ,
52004004	ma 'ane 'aigeda 'aigeda wahai mumuga 'ausalana ma dumwalunega ,
52004005	ma sahena nuwadahwana , gide ganamuli taudi Yehoba 'ana tohenainaidao .
52004006	Coinega wete sahena tomota hagadi mwanediyao wayagayagahidi , nata gide Bada 'ina gamwasowala waloba . Ginaulaedi bewa weyahidi mwalo 'ahenuwa lagugomiya .
52004007	Weyahina Yehoba 'ihesinuwegita geya mumuga galana weyahina , ma hesi mumuga 'ehauna weyahina .
52004008	Ma hesi 'eguma taiya loinaina 'iligehi , geya 'abehega tomota 'idi loina , ma hesi Yehoba 'ina loina 'iligeligehi , weyahina Yaluyaluwa Tabuna tauna nuwatuhu 'ana to'abihe'ehau , beno Yehoba 'ina 'ehele 'oida .
52004009	Ma 'iyadao 'adi helau weyahina nata geya 'alelediwa , weyahina Yehoba bo'i tauna 'ihe'itegomiya 'oinega waboi wahelau hilegomi .
52004010	Gide wete tomota mabwaiyadi tupwa Masidoniya 'alona wahelauwediya . Coinega 'alohatoto 'oimiya ma 'imi helauwedi 'oidiya 'isinabwa ,
52004011	ma wete watoho ma wamiya daumwala , ma waboi 'imi paihowa wapaihowadi , ta sahena lowahi'wata , gide mwalo 'ahenuwa laguwegomiya .
52004012	Bewa 'oinega taudi geya Keliso 'ana tohemisao sihe'asisiyegomi , ma hesi 'omi 'ami lema weyahina sahena tomota hagadi 'oidiya wahehemisa .
52004013	Ciyamayao sahena wahehenainaida to'amasao weyahidi , ma 'oinega 'eguma 'eta tasidai 'i'amasa , sahena wanuwanuwagala , gide taudi geya 'idi hemisamo toholohila weyahina .
52004014	Ma tauda Yesu tahemiseya tauna 'amasega 'itoholohila ma gide wete tahemiseya 'iyadaowedi bo'i si'amasa ma Yehoba tauna nata 'ihiledima , Yesu ba'idanao .
52004015	Bewa 'ida Bada 'ina gwaeyao 'ahehepwailediwa 'oimiya , 'abehega tutaina 'ihilama taudi 'ama'amasidi nata Keliso siloba nugeta , ma tauda mayawasida muliyetega .
52004016	Weyahina Badaina ma'enana madouna 'abwa 'ilatuma , ma aneloseyao 'adi tohanugeta wete 'ibwau , ma wete yoguli simu'a madouna , ma 'oinega Badaina galewega 'isuluma , ma to'amasaowedi mwalo Keliso 'ana tohemisao sitoholo nugeta ,
52004017	ta tauda wete mayawasida taudi ba'idadao tahane galewa , ta 'ida Badaina ba'idada tamiya hataya .
52004018	Coinega tetela bewa 'oinega wa'abihe yaliyayegomi .
52005001	Ciyamayao , geya sowasowahina ma 'imi leta bewa 'oinega 'ahegwaegomi to tuta 'oina Kelisoina 'ihilama ,
52005002	weyahina bo'i wasanapuya , 'abehega geya tasanapu , ma hesi 'ina tauyama 'abwa gide toyagaha 'ina tauyama gide nihuwanega ,
52005003	ma 'eguma tomota sigwae , “ Cida miya mabwaiyana bwebwe'ana tuwa , ” ma muliyetega hesilae taudi 'ilohesalutuidi , gide wahine 'ina 'abihelolo 'ina henatuna 'oina . Coinega nage gide hesilaeina , ma geya sowasowahina sidenasine .
52005004	Ma 'iyamayao 'omi geya tupwa guguyou 'oina wamiyamiya , 'oinega Bada 'abwa 'ina hilama sahena wa'ate'ateyoho , ma hesi guguyou 'ana tomiyanao 'ilohe'ateyohodi , gide tuwa toyagaha .
52005005	Weyahina 'omi maedana 'oina wamiyamiya , 'oinega maedanega tatauya , ma sahena guguyou 'ina 'edega .
52005006	Coinega sahena ta'eno'eno , gide tomota mabwaiyadi si'eno'eno 'esa , ma hesi Yesu tayamwayamwa 'ida nuwatuhu dumwalunega .
52005007	Ma sahena tauda gide taudi tomata'eno'eno , ma bwasi galana 'ana tonumao , taudi guguyou 'idi 'ebepaihowa .
52005008	Ma tauda hesi gide 'asi'asilalada , 'oinega taboi ta'itayahigita , ma yaluyaluwada tahabodebode , Yehoba 'ana hemisa ma 'ana helau 'oidiyega , ma wete 'ida nuwatuhuyahi 'ada 'abihetena 'abwa taloba 'oinega .
52005009	Weyahina Yehoba geya 'abehega 'iloinegita ma tatauya 'ebeyatala 'oina , ma hesi nuwanuwana 'ida Bada Yesu Keliso 'ina paihowega 'i'abihetegita .
52005010	Coinega Kelisoina weyahida 'i'amasa , ma nuwana mayawasida bo 'ama'amasida , ta 'eguma 'ihilama 'i'ewegita ma ba'idada tamiya hataya .
52005011	Coinega 'ilobwainegomiya ma waboi wa'abihepa'ali hilegomi ma wete wahelemalema hilegomi , beno paihowaedi gide sauga bewa wapaipaihowa 'esedi .
52005012	Ciyamayao , 'ima 'ahwanoi 'oimiya sowasowana 'imi tohanugetao wahe'asisiyanedi , ma wahelau bwaibwainidi , weyahina 'ida Bada 'ina paihowa sipaipaihowa , beno si'ita'ita yahigomi ma siloguloguguya 'oimiya . Ma wete 'aigeda , sahena he'ahwa lasalasa , ma hesi daumwalega wamiyamiya .
52005013	
52005014	Ma 'iyamayao , sowasowana wete tolowahi'watao walohatotodi , wete to'ateyoho wa'abihe 'atepatuwedi , ma wete towe'a wa'abihetedi , bewa ginaulaedi 'alama'i'itega wapaipaihowadi .
52005015	Wa'itayahigomi , sahena 'eta 'oimiyega galana 'ihehemaise galana 'oinega , ma hesi tuta mabwaiyana wahelau hilegomi ma wa'abihetena ma wete tomota hagadi wa'abihetedi .
52005016	Wayaliyaya tuta mabwaiyana .
52005017	Wete gide 'ahwanoi Yehoba 'oina sahena walololagu .
52005018	Ma wete tuta mabwaiyana waloyauwedo Yehoba 'oina , 'eguma 'imi miya bwebwe'adi 'oidiya ma wete miya galadi 'oidiya , 'imi yaliyayaina beno Yehoba 'ina nuwatuhu , tauda Yesu Keliso 'ina bodao weyahida .
52005019	Ma sahena Yaluyaluwa Tabuna 'ina paihowa wa'eto'etobode .
52005020	Coinega 'eguma toguguya 'eta 'ipalopisai , sahena 'ina gwae nugeta walologwahate ,
52005021	ma hesi gwaeina watoho , ma 'eguma bwebwe'ana wa'abiyahi ,
52005022	ma 'eguma galana beno mabwaiyana walogwahate .
52005023	Yehoba tauna daumwala huhuna , 'oinega yaluyaluwami ta nuwami ta wahimi 'i'abihe'ehau bwaibwainidi ma si'asilala , ma 'ane mumugami bwebwe'ana wamiyamiya 'ana siga Yesu Keliso 'ihilama .
52005024	Yehobaina 'ihesinuwegomiya , tauna ma'ana hemisa , eeta to'aha 'ihegwaegita , nata 'ipaihowa .
52005025	Ciyamayao , wa'ahwanoi weyahima Yehoba 'oina .
52005026	Ma wete tohekalesiyao mabwaiyadi helauwega wa'atusapwala hiledi .
52005027	Ta yaloinaegomi Yehoba saninega leta bewa wahasili 'iyadao matadiya .
52005028	Cida Bada Yesu Keliso 'ina helau 'oimiya . Taugu Paulo .
53001001	Taugu Paulo ma Sailasa ma Timoti ba'idagwao 'imi leta bewa 'aleleyawa 'omi tohekalesiyao Tesalonaika 'oimiya , weyahina 'omi Tamada Yehoba ma Bada Yesu Keliso 'adi tohemisao .
53001002	Tamada Yehoba ma 'ida Bada Yesu Keliso 'idi helauwega tuwa wamiya daumwala .
53001003	Ciyamayao , 'ilobwainemaiya tuta mabwaiyana 'aloyauwedo Yehoba 'oina , 'imi hemisao ma 'imi helauwao waboi 'oimiya 'adi madou weyahina .
53001004	Coinega tohekalesiyao tupwa mabwaiyadi matadiya 'ahehepwatuwegomi , 'agwae , “ Moisa taudi Tesalonaika to'alama'i'ita hedade . Bwagana 'adi 'alehao mwau madouna si'ebwaedi , ma tuwa ma'idi 'alama'i'ita ta wete ma'idi hemisa Yehoba 'oina . ”
53001005	Bewa 'ebe'ita ma 'oinega Yehoba 'ina loina dumwaluna tasanapu , weyahina 'ami mwauwedi 'oidiyega 'i'abihe pa'aligomi , ma 'ane 'ina 'ebeloina 'ana lugu 'ilobwainegomi .
53001006	Ma hesi taudi 'ami 'alehaowedi 'adi maisa Yehoba 'i'atububuya ma 'ina gamwasowala siloba .
53001007	Yahegwaegomi 'omi tomiya mwau , 'ida Bada Yesu galewega nata 'isulu mwayamwayauma , ma 'ina aneloseyao ta 'aiwe ganinisa wete 'i'eweyama , ma 'omi ma tauma 'ida 'aiyawasi 'i'ebwaegita .
53001008	Ma taudi 'ida Bada Yesu Keliso tetelina silogwahateya , ta Yehoba sihenainaideya , 'adi maisa mwauna 'i'ebwaedi .
53001009	Coinega nata simiyawasi , ma sisilahe hataya tupwaina 'ala'alasina 'oina , ma Bada manina ta 'ina waiwai ta 'ana hepwatu nata geya si'ita'ita .
53001010	Eeta tutaina 'itautauyama , 'ana hepwatu madouna 'iloba 'ina paihowao 'ebenuwa pwanopwanowao weyahidi , 'ana tohemisao 'oidiyega . Ma 'omi mwalo tetelina 'a'ebwaegomiya ta wahemiseya , 'oinega 'abwa 'omi ba'idamayao Yesu 'ina latuma 'oina tahepwatu .
53001011	Mwalo Yehoba 'ihesinuwegomiya ta 'ibwauwegomiya , ta 'oinega wahemiseya . Bewa weyahina tauma tuta mabwaiyana 'a'ahwa'ahwanoi weyahimi ma 'ane wamuliya moisa , weyahina 'omi nuwanuwami hemisa moisega wamumuga dumwalu , 'oinega 'ima 'ahwanoi Yehoba 'oina ma 'i'abihe waiwaiyegomi eema paihowaedi wapaihowadi .
53001012	Bewa 'oinega ma tomota mabwaiyadi 'ida Bada Yesu sanina sihepwatuwe , 'omi 'imi paihowa bwebwe'adi weyahidi . Ma 'omi wete hepwatu waloba tauna saninega , ta hepwatuwedi mabwaiyadi Yehoba ma Bada Yesu Keliso 'idi helauwega .
53002001	Ciyamayao , nuwanuwama wada sanapu 'ida Bada Yesu Keliso 'ina latuhilama ma 'ida miya'auta 'oina weyahina .
53002002	Ma 'oinega sahena wa'ate'ateyoho , ta 'eguma tomota sigwae , “ Bada 'ina latu hilama 'ana tuta bewa , ” sahena wahehemisa , ma 'eguma sigwae 'abehega sanapu silobeya 'idi nihiyega bo Yehoba 'ina gwae 'oidiya , bo nuwana taugu 'idi leta yaleleya 'oidiya weyahina ,
53002003	sahena wete 'idi 'abowedi wahehemisaedi , ma hesi wanuwatuhuyahi 'abehega nugeta tomota baibaiwa hedada Yehoba silo'alehe ma loheya galana 'ilatu , ta mulina 'abwa Yesu 'ihilama . Moisa , loheyaina loheya galana ta guguyou loheyaina ,
53002004	Yehoba 'ana 'aleha ma wete 'ebehemisa mabwaiyadi 'adi 'aleha , 'oinega tauna 'i'abihanehe ma Yehoba 'ina Hada He'asisi 'oina 'imiyatoi , ma 'ihetoloina gide Yehoba .
53002005	Wanuwatuhu yahiya taugu mwalo ba'idamiu tamiyamiya ta ginaulaedi weyahidi yahegwaegomiya .
53002006	Ta 'omi loheyaina galanaina 'ina tauyama 'iheheboi lamuna wasanapu pwaiya , 'abehega 'eguma 'ina tauyama 'ana tuta 'iloba ee nata 'ilatuma .
53002007	Moisa , bewa tutaina loheyaina galanaina 'ina paihowao silatulatu dahwana bale'uwa , ma loheya hagana paihowaina galanaina 'i'eto'etobode ma 'ana siga to'etobodaina 'itoholo wasi ,
53002008	ta 'oinega topaihowa galanaina 'ilatuma , muliyetega 'ida Bada Yesu Keliso 'ilatuma , ma loheyaina galanaina 'ilohegumwali ginaula 'eluwa 'oidiyega , 'aigeda 'ina waiwai ma heluwenaina 'ahwanega 'aiwe 'iganiganinisa .
53002009	Ma tutaina loheyaina galanaina 'ilatu , nata Seitani 'ina waiwai 'oinega ma hedehedede ma ginaula 'ebehenainaida 'oidiyega tomota 'i'abowedi .
53002010	Ma taudi tetela moisa 'adi tologwahatao 'idi tupwa 'asa 'ala'alatana , Yehoba 'itagwaledi ma Seitani 'ina 'e'abo'abo mabwaiyana sihemisaedi , ma taudi yatala siloba , weyahina geya nuwadi he'ita moisa , ma hesi silogwahateya ,
53002011	
53002012	ta mumuga galana nuwadi 'i'eweya . Ceguma mwalo tetela moisa sihemisae , Yehoba 'ida 'abihetediya , ma hesi geya .
53002013	Ciyamayao , 'ida Bada 'ihelauwegomiya , weyahina tuta nugeta 'oina 'ihesinuwegomiya ma 'ane Yaluyaluwa Tabuna 'oinega 'i'abihe 'ehaugomi , ma tetela moisa wahemisae 'ami 'abihetena weyahina , 'oinega sowasowana tuta mabwaiyana weyahimi 'aloyauwedo Yehoba 'oina .
53002014	Tetelina mwalo 'aguguyaeya 'oimiya ta wahemiseya , ma bewa 'oinega 'ida Bada Yesu Keliso 'ina 'asilala 'i'ebwaegomiya .
53002015	Ciyamayao watoholo pa'ala , ma 'ami he'itaedi , 'ima gwaeyega bo 'ima letao 'oidiyega wa'abiyahidi .
53002016	Yehoba Tamada 'ihelau moisa 'oida , 'oinega tuta mabwaiyana 'i'abihe yaliyayegita , weyahina tanuwatuhuya ginaulaedi 'abwa tauda weyahida 'ipaihowadi .
53002017	Yehoba tauna ta 'ida Bada Yesu Keliso sida 'abihe yaliyayegomi , ma sida 'abihe waiwaiyegomi , ma 'ane waguibiga 'imi paihowa 'oidiya , ta tuta mabwaiyana 'imi hegwaegwae sibwebwe'ana .
53003001	Ciyamayao , nuwatuhu 'aigeda wete , nuwanuwama ma weyahima wa'ahwanoi Yehoba 'oina , ma Bada tetelina 'ima guguyega 'ihewaiwai tomota baibaiwadi 'oidiya , gide mwalo 'oimiya .
53003002	Ta wa'ahwanoi ma 'ane togala 'oidiyega Yehoba 'i'abihetemai , weyahina Bada 'ana touhalao baibaiwa hedada .
53003003	Ma hesi Badaina ma'ana hemisa sowasowahina 'i'abihe pa'aligomi , ma 'i'itayahigomi ma 'ane sahena Seitani 'i'abi'abi tohogomi .
53003004	Coinega Badaina 'ahemisaeya ma 'ima he'ita 'oimiya nige ma wete 'abwa wahematamatanedi ,
53003005	ma 'abehega wete 'ihenuwa lagugomi , tauna 'ina helau weyahina , ta wete 'imi toholo pa'ala Keliso 'oina weyahina .
53003006	Ciyamayao , wete 'ahenuwa lagugomi 'ida Bada Yesu Keliso saninega , ma 'ane 'iyadao tupwadi tolowahi'wata wa'ebesinedi , weyahina lowahi'wata geya tauma 'ahe'itegomi , ma guibigamo 'ana 'eda hesi .
53003007	Coinega wasanapu pwaiya 'abehega 'ilobwainegomiya ma tauma wahe'au'aunawemai , weyahina mwalo ba'idamiyao tamiyamiya , geya 'eta tuta paihowa 'oinega 'alowahi'wata .
53003008	Gide wete tauma 'aboi 'amega 'ahehe'aimaiya , nihuwana ma sabwelo 'oidiya 'apaipaihowa . Weyahina geya nuwama ma 'ami mwau 'alagulagu , 'e'ahai weyahina .
53003009	Ma 'iyamo loina 'imiyamiya 'abehega 'omi wahe'aimai , ma tuwa taumamo 'amega 'ahehetapewa , ma 'ane 'omi 'ima paihowa wahe'au'aunawemai .
53003010	Ma wete mwalo ba'idamiyao tamiyamiya , 'aloinegomiya 'abehega 'eguma taiya geya 'ida paihowa sahena 'i'ai'ai .
53003011	Tetelimi 'ahesagoha pwaiya tupwadi 'oimiyega silowahi'wata ma geya simiya hohobiga ma sipaihowa .
53003012	Coinega 'iyadaowedi 'ahenuwa lagudi , ma 'ida Bada Yesu Keliso saninega 'aloinaedi , ma 'idi paihowa siboi sipaihowadi , ma simiya hohobiga ma 'ane 'adi siloba .
53003013	Ciyamayao , paihowa bwebwe'adi weyahidi sahena wahewahi we'awe'a .
53003014	Ceguma taiya he'itaedi 'imi leta bewa 'alonega 'isinalidi , loheyaina wa'ebesine , ma 'oinega 'ina paihowaina 'oina debana 'imwadina ,
53003015	ta watoho , ma sahena walolo'alehe , weyahina tauna tuwa 'iyadai , 'oinega he'ita tuwa wa'ebwae .
53003016	Cida Bada tauna nuwadaumwala huhuna ma 'i'abihenuwa bwebwe'anigomi , ma 'i'abihe yaliyayegomi tuta mabwaiyana , ma ba'idamiu wamiya hataya .
53003017	Leta bewa 'ina 'ebe gumwala taugu tuwa nimaguwega yaleleyawa , gide tuwa 'igu letao mabwaiyadi 'oidiya .
53003018	Ta 'ida Bada Yesu Keliso 'ina helau mabwaiyami 'oimiya . Taugu Paulo .
54001001	Yauwedo Timoti , 'ino leta bewa 'oiguwega 'itautauyawa . Taugu Paulo , Keliso weyahina yahetohepwaila 'ada To'abiheteina Yehoba ma Yesu Keliso 'idi loinega , weyahina Keliso 'oina tahehemisa 'ida 'abihetena 'abwa weyahina .
54001002	Cowa mwalo Keliso 'uhemisaeya , 'oinega ya'ahwa natunegowa moisa . Tamada Yehoba ma 'ida Bada Yesu Keliso sihelauwego , ma wete si'atemuyemuyego , ma 'umiya yaliyaya .
54001003	Mwalo 'ane tutenina ya'ebesinegowa ma yatauya Masidoniya , ma yahenuwa lagugowa , yagwaeya , “ Sahena 'utautauya . Cebwa tuwa Epeso 'oina 'umiyamiya , ma 'ane tomota tupwadi 'u'ausidi ma sahena he'itao hagana ma hagana sihehe'itadi .
54001004	Ma wete sahena sigwaegwae ma mwalo babadaedi sanidi si'ina'inanadi . ” Nata gide he'ahwa panapanawa 'ilatu 'oimiya weyahina he'ote'otetela balaina , sahena tomota si'abihetedi , ma gesowana 'idi hemisa Yehoba 'oina si'abi'abi .
54001005	Bewa 'igu loina ma 'ane nuwami 'ehaudiyega waboi wahelau hilegomi moisa ma wanuwanuwatuhu bwaibwaini , ma wahemisa moisa Keliso 'oina .
54001006	Ma hesi tomota tupwadi hemisa bewa silogwahateya , ta gwae besobesowega si'waniya .
54001007	Nuwanuwadi ma sihe'ita Yehoba 'ina loinao , ma hesi 'idi gwaeyedi ma 'idi lohatotowedi huhudi geya sisanapudi .
54001008	Loinaedi tasanapudiya 'abehega 'ebelema bwebwe'ana , 'eguma tamuliya moisa .
54001009	Weyahina loinaedi geya Yehoba 'ilagudi todumwalu weyahidi , ma hesi taudi loina 'ana toligehao weyahidi ma todeba pa'ala weyahidi , taudi geya Yehoba sihe'asisiyane , ma togala , ma bi'ibi'idi , ma toheliya , ma taudi sinadiyao ma tamadiyao ma hali tomota wete 'adi tolohe'amasao ,
54001010	wete toganawala ma loheloheya 'idi 'eheloheloheyao ba'idadiyao siganaganawala , ma tomota 'adi toyagahao , to'e'abo'abowao , to'eta'wata'walulu 'abo'abodi , ma wete he'ita dumwaluna 'ana toligehao .
54001011	He'ita dumwalunaina Yehoba 'oinega , tauna 'iboi 'asilala ma yaliyaya huhuna , ma 'igu paihowa 'i'ebwaegauwa wasana yaguguyae tomota 'oidiya .
54001012	Ma wete 'ida Bada Yesu Keliso 'i'abihewaiwai yegauwa 'igu paihowa bewa weyahina , 'oinega yaloyauwedo , weyahina 'ihemisaegauwa , ma paihowaina 'i'ebwaegauwa .
54001013	Mwalo geya gide , ma hesi Keliso ya'ahwa galagalaeya ma 'ina bodao yalosahiyediya , ma tuwa Yehoba 'isanapuya 'abehega ginaula galadi taugu yapaihowediya 'igu henuwa potapota 'oinega , ma wete geya yahemisa , 'oinega 'i'atemuyemuyegauwa .
54001014	Ma 'ida Badaina 'ihelauwegauwa madouna ma hemisa ma helau Yesu Keliso 'oinega 'i'ebwaegauwa .
54001015	Gwae bewa gwae moisa , ma 'ilobwaineya ma tahemisae , weyahina Yesu Keliso bo'i bale'uwa 'itauyama togalaedi sabi 'abihetedi , ma hesi togalaedi mabwaiyadi 'oidiyega taugu tuwa gala hedada .
54001016	Yehoba 'ina 'atemuyamuya 'oiguwa huhuna bewa gide , 'abehega Yesu Keliso taugu togala madouna weyahigu 'i'alama'i'ita , ma 'ane togala mabwaiyadi si'itegau ma sisanapu taudi wete 'eguma Keliso sihemisae yawasidi hataya siloba .
54001017	Coinega Yehoba tahe'asisiyane ma tahepwatuwe hataya , weyahina tauna 'aigeda tuwa Yehoba moisa , geya sawasawahina ma 'ana 'ita ta'ita , geya 'ida 'amasa , ma hesi 'ina loina 'oida nata geya 'igumwagumwala . Emeni .
54001018	Natugu Timoti , 'unuwatuhuyahi mwalo Yehoba 'ina topalopisai 'ino paihowa 'oiuwa sihepwaila nugeteya , ma taugu gidemusa yahegwaego ma 'upaihowadi , ma 'oinega 'uhewaiwai ,
54001019	ma ma'ino hemisa ta ma'ino nuwatuhu bwebwe'ana , tuta mabwaiyana 'oidiya . Weyahina 'iyadao tupwadi nuwatuhu bwebwe'adi silogwahatediya , 'oinega 'idi hemisa siwe'a ta sibe'uwa .
54001020	Tobe'uwedi 'aigeda sanina Aimenio , ma wete 'aigeda sanina Alekisana . Siteluwaedi bo'i Seitani 'oina ya'ebwaediya ma 'ihematasabuwedi ma sisanapu ma 'ane sahena 'ida Badaina si'ahwa'ahwa galagalae .
54002001	Bewa 'igu loina 'imi miya hegogona 'oidiya , nugeta watuluha ma wa'ahwanoi Yehoba 'oina , tomota mabwaiyadi weyahidi , ma'imi loyauwedo Yehoba 'oina .
54002002	Gide kiniyao ma toloinao weyahidi wa'ahwanoi , ma 'ane 'idi loina 'idumwalu ma 'oinega tamiya daumwala ma'ida mumuga mabwaiyana bwebwe'ana .
54002003	Cada to'abihetenaina Yehoba nuwanuwana bewa gide ta'ahwanoi 'esa ,
54002004	weyahina Yehoba 'ina nuwatuhuina 'abehega tomota mabwaiyadi 'idi pui 'oidiyega 'i'abihetedi , ma he'ita moisa sisanapu .
54002005	Yehoba 'aigeda tuwamo , ma wete 'aigeda tuwa loheya sowasowana 'i'ewegita Yehoba 'oina , tauna Yesu Keliso .
54002006	Weyahina Keliso 'itagwaleya ta 'iboi 'ipwaoliyeya mabwaiyada weyahida , ta wasaina bewa tuta 'ana lobwaina moisa 'oina , Yehoba 'i'ebwaegita .
54002007	Coinega 'igu paihowa 'i'ebwaegauwa ma wasaina bewa yahehepwaili ma yaguguguyae ma yahehe'ita taudi tomiya ganamuli 'oidiya , ma 'ane sanapu moisa Yehoba 'oina sihemisae . Bewa gwae moisa , geya 'abo .
54002008	Nuwanuwagu loheloheya tupwa mabwaiyadi 'oidiya mumugadi sibwebwe'ana , ma nimadi si'abilagasi ta si'ahwanoi Yehoba 'oina , ma sahena sihehegamwagamwagu ma sihehe'ahwalasalasa .
54002009	Wahiwahine wete nuwanuwagu siboi sihepasadi mumuga bwebwe'adi 'oidiyega weyahina beno totapwalolo 'ilobwaineya , ma sahena wahidi sipasa hedadedi ma 'oina 'idi tuta siuleule , ma sida pasa moisa , ma sahena sigagagagasa .
54002010	
54002011	Ma wete tapwalolo 'alona ma 'idi nuwatagwala he'ita sihesagohe , ma sahena sigwaegwae .
54002012	Geya yatagwala ma wahiwahine sihe'ita tapwalolo 'oina . Sahena siloiloina loheloheya 'oidiya , ma hesi sida miyahenono ma sihesagoha .
54002013	Weyahina Yehoba Adama 'ipaihowa nugeteya , ma muliyega Ibe .
54002014	Ma wete Seitani 'ina 'abo 'oinega Adama geya 'iwe'a , ma wahine hesi 'iwe'a ta 'ipui nugeta .
54002015	Ma bewa tutaina 'oina wahiwahine 'idi tuta henatuna 'oina , Yehoba sawasawahina 'i'abihetedi , 'eguma ma'idi hemisa , ma wete ma'idi helau , ma mumugadi 'ehauna , ta dumwaluna .
54003001	Moisa tuwa , 'eguma taiya nuwanuwana ma tapwalolo 'oina 'ihanugeta , beno paihowa bwebwe'ana ,
54003002	ma 'ana loina bewa : mumugana bwebwe'ana , mwanena 'aigeda tuwa , totoholo pa'ala ma'ina sanapu ta ma'ina he'asisi , ma tauna wete taumanao 'adi to'itayahi , ma wete tohe'ita bwebwe'ana ,
54003003	ma sahena bwasi galana 'inumanuma yauyaule , ma wete sahena 'ihehegamwagamwagu , ma hesi mumugana nuhana , ma geya 'ida 'ahwa panapanawa , wete sahena wasawasa nuwana 'i'ewa'ewa .
54003004	Cilobwaineya tauna 'ina hada 'adi tomiyanao 'ihanugete bwaibwainidi , ma 'ane natunao 'ina gwae sihesagohe ma'idi he'asisi .
54003005	Ceguma loheya geya natunao 'iloina hedumwaludi , tauna geya sawasawahina ma Yehoba 'ina tohekalesiyao 'iloina hedumwaludi , 'awa ?
54003006	Ma sahena tohemisa hauhauna wahehesinuwe ma 'ihetohanugeta , nata gide 'ina nuwahane 'oinega 'ibe'u , gide mwalo Seitani 'ina nuwahane 'oinega 'ibe'uwa .
54003007	Tohanugetaowedi 'ilobwainediya 'adi 'ahwa bwebwe'ana siloba taudi geya totapwalolo 'oidiyega , ma hesi 'eguma tomota tohanugetao si'ahwa galagalaedi mumugadi weyahina , beno gide Seitani 'ina si'wa 'oina tohanugetaowedi sisi'wa .
54003008	Dikoniyao wete 'ilobwainediya ma mumugadi 'ausalana ma'idi nuwatuhu dumwaludi , ma sahena bwasi galana sinumanuma hedada , ma sahena wasawasa 'oina sihehemisa .
54003009	Ma 'idi tapwalolo 'ana sanapu dahwadahwaina si'abiyahi , 'idi nuwatuhu bwebwe'anega .
54003010	Ma 'eguma taiyawedi loheloheya nuwanuwami wahesinuwedi ma sihedikoni , nugeta wa'ita 'idi hematamatana ma 'eguma mumugadi 'ausaladi taudi beno walagudi , ma sihedikoni .
54003011	Mwanediyao wete gide ma'idi nuwatuhu dumwadumwaluna , ma sahena 'iyadiyao si'ahwa'ahwa galagalaedi , sahena bwasi galana sinumanuma hedade , ma hesi siguibiga moisa .
54003012	Dikoni mwanena 'aigeda tuwa , ma natudiyao ma 'idi susuwao sihanugete bwaibwainidi .
54003013	Dikoniyedi 'eguma siguibiga , beno nata tomota si'ahwa bwebwe'anedi , ma wete Yesu 'ana hemisa 'oina sitoholo pa'ala .
54003014	Yanuwatuhuya nata muhemuhena ma yatauyawa 'oiuwa , ma nugeta 'ino leta bewa yaleleyawa ,
54003015	ma 'eguma yaheheboi , leta bewa 'oinega 'usanapu to mumuga tauda totapwalolo 'ilobwainegita , beno tauda 'ida Yehoba mayawasina 'ina boda 'alona , weyahina tauda tohekalesiyao 'ina he'ita moisa 'ana to'ita'ita yahinao .
54003016	Moisa tuwa , 'ida tapwalolo 'ana sanapu dahwadahwaina , ma hesi madouna , beno Keliso weyahina : Tauna 'ihetomotai masiha , ma Yaluyaluwana 'oinega 'ihewaiwaiya , ma aneloseyao si'iteya , ma wasana tupwa mabwaiyadi sihesagoheya , ma gogo gabulena tomiyanao sihemiseya , ma 'ihaneya tupwa wasawasa 'oina .
54004001	Yaluyaluwa Tabuna 'ihepwaila latuwa 'abehega tuta 'ana 'ebe gumwala 'oina tomota tupwadi nata tapwalolo silogwahate ma yaluyaluwa galadi ma Tomudulele 'idi he'ita 'abo'abowedi sihesagohedi .
54004002	Tohe'itaowedi tomota 'e'e'abo'aboidi , ma 'idi 'abowedi weyahidi geya sida nuwanuwa .
54004003	Cidi 'abowedi bewa gide 'abehega hai ginaula galana , ma wete 'e'ahai tupwadi 'adi 'ai si'ausidiya . Ma 'omi Keliso 'ana tohemisao he'ita moisa wasanapuya 'abehega Yehoba 'e'ahai mabwaiyana 'ipaihowediya 'ai weyahina , ma 'ane ma'ida loyauwedo ta'ai'ai .
54004004	Ginaula mabwaiyana Yehoba 'ipaihowediya bwebwe'adi , 'oinega weyahidi taloyauwedo Yehoba 'oina , ma ta'ewedi ,
54004005	weyahina Yehoba 'ina gwaeyega ma tauda 'ida 'ahwanoiyega 'i'abihe'ehau pwaidiya .
54004006	Bewa loinaedi 'iyadao 'oidiya 'uhe'itaedi , 'oinega 'owa Yesu Keliso 'ina topaihowa bwebwe'ana , weyahina he'ita dumwaluna Yesu 'ana hemisa weyahina 'umulimuliyedi , ma 'oinega yaluyaluwau 'ihewaiwai .
54004007	Ma he'ote'otetela besobesowedi geya Yehoba 'oinega , sahena 'uhehesagohedi , ma hesi 'utoho waiwai ma tuta mabwaiyana 'umumuga 'ausala Yehoba matana .
54004008	Eema ginauledi tapaipaihowedi wahida 'ana 'abi weyahina , beno ginaula bwebwe'ana , ma hesi yaluyaluwada 'ana 'abi ginaula bwebwe'ana hedada , 'i'abihetegita 'ida tuta bale'uwa weyahina , ma wete tuta 'inaonaoma weyahina .
54004009	Gwae bewa gwae moisa , sowasowana tatagwalegita 'oina .
54004010	Weyahina tuta bewa 'oina ma'ida hetapewa ma ma'ida guibiga , Yehoba tahehemise tauna 'iboimo miyamiya hatayana , tomota mabwaiyadi 'adi To'abihetena , 'eguma sihemisae . Eeta 'ida nuwatuhuyahina 'oina talaguya ma 'ane 'i'abihetegita .
54004011	Nuwatuhuwedi 'ulohatotowedi , ma 'uhe'itaedi tomota 'oidiya .
54004012	Tomota sahena sisinasinaligo weyahina 'abehega 'owa hewali tuwa , ma hesi 'ino gwae bwebwe'ana , ma 'ino paihowa bwebwe'ana , 'ino helau , 'ino hemisa , ma mumugau 'ehauna 'oidiyega 'owa 'ebe'ita taudi Yesu 'ana tohemisao 'oidiya .
54004013	Ma wete tapwalolo 'alona Buki Tabu 'uhasili , ma 'uguguya , ma 'uhe'ita 'ana siga yatauyawa .
54004014	Mwalo tapwalolo 'ana babadao si'abidebegowa , ma weyahiu sipalopisaiya 'ino paihowa Yehoba weyahina , eeta paihowaina weyahina Yehoba 'i'abihe waiwaiyego .
54004015	Coinega 'unuwatuhuyahi , ma paihowaina 'oidiya sahena 'ulowahi'wata , eema tomota 'ino hetapewa weyahina 'ane sigwae , “ Moisa , Timoti tauna toguibiga . ”
54004016	Timoti , 'u'itayahigo , tuta mabwaiyana 'uhe'ita moisa , ma 'ane Yehoba 'owa ma 'ino tohesagohaowedi ba'idamwao 'i'abihetegomi .
54005001	Sahena babadao 'uheheliyedi , ma hesi hohobigega 'ulohatotowedi , gide tuwa tamau 'oina 'uhehegwaegwae , ma wete 'a pateyao 'u'ahwa'ahwa tasinaedi ;
54005002	ma wahiwahine madoudi 'oidiya mumugau gide sinamwao , ma gumalaulau 'oidiya ma'ino nuwatuhu bwebwe'ana ma mumuga 'ausalana 'oidiyega 'u'ahwa nuhunedi .
54005003	Hiwahiwapeyedi geya 'idi susumo 'u'abihetedi .
54005004	Ma 'eguma natudiyao nana tubudiyao simiyamiya , beno taudi 'ilobwainediya ma si'itayahidi , ma 'ane mwalo masedesedediya 'adi 'itayahina sihemaise . Lemaedi bewa gide Yehoba 'ina 'ebe yaliyaya .
54005005	Ma taudi hiwahiwapeyedi geya 'idi susumo 'ulemedi , 'eguma Yehoba taunamo sihemiseya ma 'oina si'ahwa'ahwanoi sabwelo ma nihuwana 'oidiya .
54005006	Ma taudi hesi yaliyaya besobeso weyahina sinuwanuwatuhu , beno taudi wahidi mayawasidi , ma yaluyaluwadi si'amasa pwaiya .
54005007	Coinega guguya bewa hiwahiwapeyedi 'u'ebwaedi ma simumuga bwaibwaina ma 'ane sahena hali tomota hiwahiwapeyedi si'ahwa'ahwa galagalaedi .
54005008	Ma 'eguma taiya 'ina susuwao bo natunao geya 'ida 'itayahidiya , beno tauna Yehoba 'ina he'ita 'ilogwahateya , ma tauna togala hedada 'abwa taudi Yehoba 'ana touhalao .
54005009	Hiwahiwapeyedi 'adi loina bewa : 'eguma 'adi bolime sikisiti nana 'ihane , ta mwanena mwalo 'aigeda tuwa ,
54005010	ma tomota matadiya mumugadi dumwaluna , weyahina natudiyao 'adi 'itayahina 'oina sipaihowa bwaibwaina ma wete taumanao ta tohekalesiyao 'adi 'abihetena 'oina , wete tomiya mwau silemedi ma si'atemuyamuyaedi , beno 'ilobwainediya ma tohekalesiya 'oidiya siluhu , ma tohekalesiyaowedi 'oidiyega 'adi lema , nana 'e'ahai , bo 'ale'o si'ewa .
54005011	Ma hiwahiwapeyedi taudi geya sihe'ai'aihale , sahena siluhuluhu bodaedi 'oidiya ma sigwaegwae hemisa Keliso 'oina 'abehega nata geya sihaihai hila , weyahina taudi nage gide nata 'idi gwae hemisaina siligehi ma sihai hila .
54005012	Ma bewa 'oinega Yehoba matana sigala pwaiya .
54005013	Ma wahiwahineyedi wete si'e'elomiya besobeso ma sitauya hali hada ma hali hada 'oidiya silolomugi ma hali tomota weyahidi sigwaegwae dadanedi .
54005014	Coinega yanuwatuhuya hiwahiwapeyedi taudi geya sihe'ai'aihale moisa sawasawahina ma sihai hila , ma sihenatuna ma si'ita'ita yahidi natudiyao ma wete 'idi hadao , ma 'ane sahena 'ada sahiyao si'ahwa'ahwa galagalaegita hiwahiwapeyedi mumugadi weyahina .
54005015	Weyahina tupwadi hiwahiwape siwe'a , 'oinega Seitani 'ina 'eda 'oina simulimuliya .
54005016	Ceguma to wahine Keliso 'ana tohemisa ma 'ina susuwao tupwadi sihiwapeya , 'ilobwaineya ma 'i'itayahidi . Ma tapwalolo 'ana tohanugetao 'idi paihowa hiwahiwapeyedi geya 'idi susumo si'itayahidi .
54005017	Ma 'ami tohanugetaowedi 'eguma silema bwaibwainigomi , 'omi wa'ita'itayahi bwaibwainidi , beno 'idi guguya ma 'idi he'ita maisana bwebwe'ana wa'ebwaedi .
54005018	Bewa weyahina Buki He'asisi 'oina Yehoba 'ina loina , 'igwaeya , “ Ceguma bulumakau 'ipaipaihowa witi huwaina 'oina , sawasawahina ma tupwana wete 'i'ai . ” Ma wete 'igwaeya , “ Topaihowa 'adi 'iluwana 'ilobwainediya ma si'ai . ”
54005019	Ceguma tomota tupwadi sihe'ewa besobeso 'ami tohanugetao weyahidi , sahena 'uhehesagohe , ma hesi 'eguma tomota 'eluwa bo 'etoi sihegwaego 'aigeda tohanugeta 'ina pui weyahina , beno 'uyatala .
54005020	Ma 'eguma tohanugeta 'ina pui 'u'italobeya 'uheliye boda matadiya , ma 'ane taudi wete simatauta ma sahena puiina 'oina siluhuluhu .
54005021	Bewa 'a hemataluwa 'oiguwega Yehoba ma Yesu Keliso matadiya , ma wete aneloseyao hesihesinuwaidi matadiya , 'abehega loina bewa 'umuliya moisa . Tomota mabwaiyadi 'uloinaedi loina 'aigeda tuwamo 'oinega , ma sahena tupwadimo 'oidiya 'uloina waiwai , ma tupwadi 'oidiyega geya .
54005022	Tohanugeta 'ana hesinuwa 'oina sahena 'ulolo mwayamwayau . Nata gide 'ina pui dahwadahwaidi ma hesinuwa 'iloba , ta beno 'ana 'ita gide 'ina puiyao 'oidiya 'u'abi'abihete . Ma 'owa wete , 'uboi mumugau 'u'itayahi bwaibwaini .
54005023	Sahena we'ahamo 'unumanuma , weyahina tuta baibaiwana 'uhelolohala ma gamwau 'imuyamuya , ma hesi waini tupwana 'unuma .
54005024	Tomota tupwadi 'idi pui 'atamanega silatuwa ma weyahidi 'adi loina nata siloba . Ma tupwadi dahwadahwaidi 'idi pui , ma hesi 'abwa simiya latu .
54005025	Gide wete paihowa bwebwe'adi tupwadi simiyamiya latu , ma tupwadi 'abwa nata simiya latu , weyahina geya sawasawahina ma simiya dahwana .
54006001	Topaihowao 'adi loina ma 'idi babadao sihe'asisiyanedi , ma sihematamatanedi . Ceguma geya , tomota tupwadi 'idi he'itao si'ahwa galagalaedi , ma sigwae , “ Yehoba 'ana tohemisao taudi ma hesi geya sipaihowa bwaibwaina . ”
54006002	Wete topaihowaowedi 'eguma 'idi babadaedi ba'idadiyao si'ahwa tasina Keliso 'ana hemisa 'oina , ma 'ane sahena 'idi babadaowedi 'adi he'asisi silololagu , ma hesi sowasowana sihetapewa waiwai weyahidi , ma 'ane 'idi paihowa bwebwe'ana 'ihemadou , weyahina 'idi babadaedi taudi Keliso 'ana tohemisao , 'oinega 'idi helauwega ma sida paihowa 'oidiya . Loinaedi 'uhe'itaedi tomota 'oidiya .
54006003	Ma 'eguma taiya 'ina he'ita hagana , ma 'ida Bada Yesu Keliso 'ina gwae dumwaludi geya 'ida muliyediya , ma he'itaedi mumuga bwebwe'ana weyahina 'ilogwahatedi ,
54006004	tauna 'ina nuwahane 'oinega 'ihenainaida moisa , ma nuwanuwana 'ihe'ahwa panapanawa . Taudi nage gide tohe'ipi'ipi moisa ma tohegamwagamwagu , wete toheliya ma tosiwapa .
54006005	Coinega 'iyadiyao ba'idadiyao sihe'ahwa panapanawa , ma 'idi nuwatuhu galadi weyahina nata he'ita moisa geya sisanapu , ma hesi 'idi nuwatuhu 'abehega Yehoba 'ana he'asisi 'oinega 'idi wasawasa madouna sida loba bale'uwa .
54006006	Ma hesi tauda 'ida wasawasa hagana . Yehoba 'ana he'asisi 'oinega sawasawahina 'iloinaegita , ma hesi wasawasa bale'u 'ana loba sahena weyahina tanuwanuwatuhu .
54006007	Weyahina tauda mwalo manima daisidamo talatuma bale'uwa , nata wete manima daisidamo bale'u bewa ta'ebesine .
54006008	Coinega 'e'ahai ma 'ada 'ale'o weyahidi tayaliyaya , ma ginaula mabwaiyadi weyahidi sahena tanuwanuwa hedada .
54006009	Ma taudi wasawasa 'ana tohemisao nata Seitani 'ina 'ebetohona 'oina sisi'wa , ma siboi 'idi nuwatuhu besobesowedi 'oidiyega si'abihegala hiledi , ta 'abwa taudi beno hesilae moisa siloba .
54006010	Weyahina wasawasa 'ana nuwa'ewa beno puiyao huhudi , ma wete 'iyadao tupwadi wasawasa si'ebesa hedadeya , 'oinega tapwalolo moisa si'ebesineya , ma 'ebenuwagala mabwaiyana silobeya .
54006011	Timoti , 'owa hesi Yehoba 'ina topaihowa , 'oinega bewa mumugaina 'oinega 'u'itayahigo , ma mumuga dumwaluna 'umuliye , bewa gide 'eda'eda bwebwe'ana ma hemisa ma helau ma 'alama'i'ita ma wete hohobiga .
54006012	Ma wete tapwalolo 'ana paihowa bwebwe'adi 'oidiya 'utoho ma 'uhewaiwai , ma yawasiu miyamiya hatayana wete 'u'abiyahi , weyahina mwalo Yehoba 'ihesinuwegowa , beno tutaina 'ino hemisa 'uhepwaila latuwa tomota mabwaiyadi matadiya .
54006013	Cowa Timoti yaloinaego Yehoba matana , tauna ginaula mabwaiyana yawasidi 'ana to'ebwaya , ma wete Yesu Keliso matana , tauna mwalo Ponitio Pailato 'oina gwae moisega 'igwaeya .
54006014	Ma 'igu loinaina 'abehega hemataluwaedi 'umuliye bwaibwainidi , ma sahena 'eta 'oina 'uwe'awe'a , ma 'ana siga 'ida Bada Yesu Keliso 'abwa 'ihilama .
54006015	Weyahina nata 'abwa tuta hesihesinuwana 'oina , Yehoba Yesu 'i'abilatuhe . Yehobaina toloina 'aigeda tuwa ma 'asi'asilalana , ma toloinao mabwaiyadi 'idi toloina , ma wete babadao mabwaiyadi 'idi bada .
54006016	Yehoba 'iboimo miyamiya hatayana , ma geya 'eta taiya gide . Ma 'ina tupwa geya sawasawahida ma ta'ita , weyahina 'asilala hedada , ma geya sawasawahina Yehobaina ta'ita , ta 'ina wasawasa ta 'ina waiwai nata geya sigumwagumwala . Emeni .
54006017	Ma bale'u 'ana wasawasao 'uhemataluwedi , ma sahena sinuwanuwahane 'idi wasawasa weyahidi , ma wete sahena sihehemisa 'abehega nata 'abwa 'ebe 'abihetena siloba 'idi wasawasaedi 'oidiyega , weyahina wasawasaedi gumwagumwalidi . Ma hesi tuwa Yehoba 'iboi 'oina sihemisa , weyahina Yehoba 'iboi to'ebwaya bwebwe'ana , ta 'ida 'ebe yaliyaya mabwaiyana tauna 'oinega silatulatuma .
54006018	Ma wete wasawasaedi 'uhemataluwedi ma paihowa bwebwe'adi ta helau ta 'ebwaya 'oidiyega sihewasawasa moisa .
54006019	Bewa 'oinega 'adi maisa bwebwe'ana tuta 'inaonaoma 'oina siloba , beno yawasidi moisa .
54006020	Timoti yo , ginaulaedi Yehoba 'i'ebwaegowa 'u'itayahi bwaibwainidi , ma sanapu 'abo'abodi ma he'ahwa panapanawa besobeso sahena 'umulimuliyedi .
54006021	Weyahina taudi nuwatuhuwedi 'adi tomuliyao 'idi hemisa Yesu 'oina 'iwe'a . Yehoba 'ina helau 'oiuwa . Taugu Paulo .
55001001	Yauwedo Timoti 'owa natugu moisa , 'ino leta bewa taugu Paulo 'oiguwega . Taugu Yesu Keliso 'ana tohepwaila , Yehoba 'ina nuwatuhu gide ta yahepwaila yawasida bwebwe'ana weyahina , beno Yesu Keliso 'oinega . Tamada Yehoba ma 'ida Bada Yesu Keliso sihelauwego ta si'atemuyamuyaego ma 'oinega 'umiya daumwala .
55001002	
55001003	Yehoba 'oina yaloyauwedo , tauna tubugwao mwalo 'idi Yehoba , ma 'oina yahetopaihowa 'igu nuwatuhu 'ehaudi 'oidiyega , gidemusa taudi . Wete 'oina ya'ahwa'ahwanoi weyahiu nihuwana ma sabwelo 'oidiya .
55001004	Mwalo 'ane ya'ebesinegowa , 'ino dou yanuwatuhu yahiya , 'oinega nuwanuwagu madouna ma to tuta 'oina ma ya'ita hilago , ta 'oinega yayaliyaya .
55001005	Ma wete 'ino hemisa moisa Yehoba 'oina yanuwatuhu yahiya , gide sinau Yunisi ma tubuu Loise Yehoba sihemisaeya moisa , ma yasanapugowa 'owa wete Yehoba 'uhemisae moisa .
55001006	Wete tutaina 'oina ya'abidebegowa ta Yehoba waiwai 'i'ebwaegowa , waiwaiina 'u'itayahi ma 'ane 'oiuwega sahena 'igumwagumwala .
55001007	Weyahina Yehoba yaluyaluwana 'i'ebwaegita sahena matauta weyahina , ma hesi waiwai ma helau ma nuwatuhu moisa 'i'ebwaegita .
55001008	Coinega sahena 'ida Cinapwana tetelina 'ana hepwaila weyahina 'uhedeba mwadimwadina . Taugu wete 'igu luhu deliya Cinapwana 'ina paihowa weyahina sahena weyahina 'udebadeba mwadina . Ma 'owa wete 'abwa Yesu tetelina weyahina tupwana miyamwau 'oiuwa silatu , ma 'ilobwainegowa Yehoba 'ina waiwai 'oinega 'utoholo pa'ala .
55001009	Yehoba tauna 'i'abihetegita ta 'ibwauwegita 'ina paihowa bwebwe'adi sabi paihowadi . Moisa tuwa tauda geya 'ida bwebwe'ana weyahina 'ihesinuwegita , ma hesi mwalo hene tauna 'ina nuwatuhu ma 'ina helau weyahina , ta Yesu Keliso 'ipaihoweya tauda weyahida .
55001010	Ma bewa tuwa 'ina helauina 'oida 'i'abilatuheya , 'ada To'abihetena Yesu Keliso 'oinega . Ta Kelisoina 'amasa 'ilohesawaliya , ma tetelina bwebwe'ana 'oinega yawasi hataya 'i'eweyama 'oida .
55001011	Ma Yehoba 'igu paihowa 'i'ebwaegauwa ma 'ane tetelina bwebwe'ana yahehepwaila ma yahehe'ita taudi 'asa ganamuli 'oidiya .
55001012	Bewa weyahina 'igu miyamwau yalobeya , ma hesi geya weyahina yadeba mwadina , weyahina 'ida Cinapwanaina yahemiseya tauna yasanapuya , ma to'aha 'i'ebwaegauwa sowasowana 'i'itayahiya nimanega , eema sabweloina madouna 'inaonaoma 'oina .
55001013	Mwalo guguyaedi bwebwe'adi ya'ebwaegowa , Yesu Keliso 'ana hemisa ma 'ana helau weyahidi , ee 'umuliya bwaibwainidi .
55001014	Ma Yaluyaluwa Tabuna tauna nuwada 'imiyamiya , ta sanapu moisa 'i'ebwae pwaigowa , 'oinega sanapuina 'unuwatuhuyahi .
55001015	Ma 'usanapu pwaiya , taudi meEsiya silogwahategauwa ma si'ebesinegauwa , taudi Paigelio ma wete Elimogini , ma bodaedi .
55001016	Ma Onesipolo hesi geya weyahigu 'ideba mwadina 'igu miyamiya deliya weyahina , ma tauna tuta mabwaiyana 'i'abi'abihetegau , 'oinega 'agu lotohona 'i'abi'abihe bwebwe'ani , 'oinega Yehoba 'oina ya'ahwa'ahwanoi ma 'ane Onesipolo ma 'iyanao 'i'atemuyamuyaedi .
55001017	Mwalo Onesipoloina 'ilatuma Loma 'oina , ma weyahigu 'i'ebesa waiwaiya eeta 'ilobegauwa .
55001018	Cowa 'ina paihowa madouna weyahigu Epeso 'oina 'usanasanapu , 'oinega nuwanuwagu , ma Cinapwana 'ina tuta yatala 'oina 'atemuyamuya 'ida loba Cinapwanaina 'oinega .
55002001	Natugu Timoti , Yesu Keliso 'ina 'abihetenega 'uhewaiwai , ma
55002002	wasana 'u'itayahi , wasaina 'oiguwega 'uhesagoheya tomota mabwaiyadi matadiya , 'oinega taudi ma'adi hemisa 'oidiya 'u'ebwaedi , ma taudi wete hali boda sihe'itadi .
55002003	Mabwaiyada Yesu Keliso weyahina miyamwau talobaloba , 'oinega 'ino miyamwauina 'oinega 'utagwalego , ma 'ane 'owa Yesu Keliso 'ina tolo'aleha bwebwe'ana .
55002004	Cunuwatuhuyahi 'eguma tolo'aleha tauna nuwanuwana ma 'ina toloina 'ina nuwatuhumo 'ipaipaihowa , nata geya 'ina 'asa 'ana paihowa weyahidi 'inuwanuwatuhu .
55002005	Gide tuwa tohepili , 'eguma pili 'ana loina geya 'imuliya , nata maisa geya 'i'ewa .
55002006	Gide wete tanoha 'ana topaihowa , 'ina paihowa waiwai 'oinega nata huwaina 'oinega 'i'aputoho nugete .
55002007	Cigu lohatoto bewa , 'unuwatuhuyahi , ma 'adi sanapu mabwaiyana Cinapwana tauna 'i'ebwaego .
55002008	Ma Yesu Keliso 'unuwatuhuyahi , tauna Debida 'ina susu , ta 'amasa 'oinega 'itoholo hila , gide tuwa yahepwaileya 'igu guguya 'oina .
55002009	Cigu guguyaina weyahina taugu miyamwau bo'i yalobeya 'oinega deliya sipaigauwa , gide 'abwa taugu topui 'aigeda . Ma hesi Yehoba 'ina gwaeina gesowana 'eta taiya 'i'etobode .
55002010	Bewa weyahina 'igu miya mwauwedi 'oidiyega ya'alama'i'ita , ma 'abehega Yehoba taudi 'ihesinuwediya yalemedi , ma 'ane Yesu Keliso 'i'abihetedi , ta yaliyaya miyamiya hatayana siloba .
55002011	Gwae bewa gwae moisa 'abehega : “ Ceguma Keliso ba'idada ta'amasa , 'abwa wete ba'idada yawasida bwebwe'ana taloba .
55002012	Ceguma Keliso ba'idada ta 'ida miyamwau 'oidiyega ta'alama'i'ita , 'abwa ba'idada tahetoloina . Ceguma Keliso tauhale 'abwa wete 'iuhalegita .
55002013	Ceguma geya 'ida hemisamo Keliso 'oina , tauna 'ina gwae hemisa geya sawasawahina ma 'ibui , weyahina tauna mumugana tuwa ma'ana hemisa . ”
55002014	Coinega Yehoba matana 'ino tomotaiyao 'ulohatotodi ma 'uhenuwa lagudi ma gwae bewa sahena sinuwanuwanaide , ma wete sahena gwae tupwadi 'adi bui weyahidi sihe'ahwa panapanawa . Weyahina he'ahwa panapanawa besobeso beno taudi tohesagoha 'oidiya nata geya 'i'abi'abihetedi , ma hesi 'i'abihe galadi .
55002015	Coinega wete 'uhetapewa ma tetela bwebwe'ana 'ana he'ita moisa weyahina 'uguibiga ma 'ane 'owa Yehoba 'ina topaihowa bwebwe'ana , wete 'abwa 'eguma matana 'ulatu 'ihepwatuwego .
55002016	Ta togwae besobeso bodaidi sahena 'oidiya 'uluhuluhu , weyahina gwaeyedi 'oidiyega mumuga galadi silatu ,
55002017	ma gwae besobesowedi 'oidiyega mumuga galana madouna 'ilatu . Togwae besobesowedi siteluwa sanidi Aimenio ma Pileto ,
55002018	ma siteluwaedi he'ita moisaina si'ebesineya ma sigwae , “ To'amasa 'idi toholo hila 'ana tuta 'igumwala , ” 'oinega 'iyadiyao tupwadi 'idi 'aboina sihesagoheya , ta 'idi hemisa 'iwe'a .
55002019	Ma hesi Yehoba 'ina gwae 'ana wahuwahu waiwaina 'oina , mwalo silelediya 'igwae : “ Cinapwana 'ina tomotaiyao 'isanapudiya . ” Ma wete 'igwaeya : “ Taudi Cinapwana 'oina sitagwala pwaidiya 'ilobwainediya ma mumugadi galadi silogwahatedi . ”
55002020	Moisa tuwa , hada wasawasaedi 'alodiya tupwadi gaeba goula ma siliba , ma tupwadi gaeba 'aiwe ma bale'u 'oidiyega sipaihowedi , ta gaebaedi bwebwe'adi taumanao weyahidi silagudi , ma gaeba galadi silagu wasiyedi mohomoho weyahidi .
55002021	Ma 'eguma taiya mumugana galana 'oinega 'i'abihe'ehau hila , beno 'ihegaeba bwebwe'ana , ma 'ina 'inapwana 'ilagu 'ina paihowa bwebwe'adi weyahidi .
55002022	Coinega hewahewali 'idi henuhenuwa 'ulogwahatedi ma mumuga dumwaluna ta hemisa ta helau ta miya daumwala 'umuliyedi , taudi Yesu si'ahwa badaeya ma'ate 'ehaudi ba'idamwao .
55002023	Ma wete 'ahwa panapanawa besobeso 'u'ebesinedi , weyahina 'ahwa panapanawa 'aleha 'ina 'ebelatu .
55002024	Ta he'ahwa panapanawa Cinapwana 'ina topaihowao geya 'ilobwainegita , ma 'atemuyamuya ma he'ita ma 'alama'i'ita hesi .
55002025	Ma wete 'ada 'alehao 'oidiya mumugada nuhana 'oinega ta'abihe dumwaludi , ma 'oinega Yehoba , 'eguma sawasawahina ma 'i'abihetedi ma sinuwabui ta he'ita moisa simuliye ,
55002026	ta wete Seitani 'ina si'wa 'oinega sidena , weyahina taudi mwalo Seitani 'isi'wediya , ma 'oina sihetopaihowa 'ina nuwatuhu weyahina .
55003001	Nuwanuwagu ma nuwau 'ida sabwalena tuta 'ana 'ebelosaloha 'inaonama weyahina , 'abehega tutaedi 'oidiya mwau baibaiwana 'abwa silatu .
55003002	Weyahina tutaedi 'oidiya nata tomota taudimo weyahidi sinuwanuwatuhu , ma wasawasa 'ana hamwa nata 'imadou 'oidiya , ta sinuwa hanehane ta sigagasa ma wete siheliya . Ma sinadiyao ma tamadiyao 'enadi nata geya sihematamatana , ta tomota 'idi paihowa bwebwe'adi weyahidi nata geya siloyauwedo .
55003003	Mumugadi guguyou 'oinega gesowana si'atemuyamuya , ma hesi sihe'ahwa panapanawa besobeso , ma toganawala hedade . Ma sigamwasowala besobeso wete , ta wete mumuga bwebwe'ana 'ana tologwahatao ,
55003004	to'wayama , ma galana 'oina sihewaiwai , ma gwae hane hedada , ma geya Yehoba sihelauwe , ta hesi taudimo 'idi yaliyaya weyahina sinuwanuwatuhu .
55003005	Tomotaedi sitapwatapwalolo tuwa ma Yehoba 'ina waiwai geya sihemisae , 'oinega 'idi tapwaloloina tuwa ginaula besobeso , 'oinega bodaedi taudi sahena 'oidiya 'uluhuluhu .
55003006	Weyahina tupwadi 'oidiyega hadai siluhuluhu wahiwahine geya 'idi nuwatuhu pa'alidi sabi 'abowedi , ma wahiwahineyedi sisanasanapu taudi topui , 'oinega 'amna hagana ma hagana silolotoho soladiya ta simulimuliyedi ,
55003007	'oinega he'ita hagana ma hagana 'ana tohesagohao ta geya sawasawahina ma he'ita moisa sisanapu .
55003008	Tomotaedi he'ita moisa silo'aleheya , gide taudi mwalo Yanisi ma Yamilisi Mosese silo'aleheya , ta 'adi 'ita gide taudi tohemisa ma 'atediya 'abo ma nuwatuhu galadi simiyamiya .
55003009	Ma hesi muhemuhena sibe'u , ma tomota baibaiwadi si'itadi , mumugadi galadi gide mwalo Yanisi ma Yamilisi mumugadi galana , ta tomota si'iteya .
55003010	Ma 'owa bo'i 'usanapugauwa , 'igu he'ita , ta mumugagu , 'igu 'edao , 'igu hemisa , 'igu 'alama'i'ita , ta 'igu helau ta 'igu toholo pa'ala .
55003011	Ma 'asaedi Anitioki ma Ikoniyami ma Lisitila 'oidiya yamiyamwauwa ta 'agu muyaedi tomota 'oidiyega yalobediya wete 'usanasanapu , tupwaedi 'oidiya yamiyamwauwa moisa , ta mwauwedi mabwaiyadi 'oidiyega 'ida Cinapwana 'i'abihetegauwa .
55003012	Moisa , 'eguma Yesu Keliso tahemisae , ma tatagwalegita 'ina 'eda bwebwe'adi 'oina , nata miyamwau tomota 'oidiyega taloba .
55003013	Ta wete taudi togala , ma tomota 'adi to'abowao 'idi puiyao sihemadou moisa , weyahina Seitani bo'i 'i'abowediya .
55003014	Ta 'owa hesi he'itaedi 'uhemisa pwaidiya ta 'usanapudiya . He'itaedi 'uda muliyedi , weyahina tauma 'ino tohe'itao bo'i 'usanapumaiya 'abehega 'ima he'itaowedi wete 'amulimuliyedi .
55003015	Ma 'owa 'uboi wete 'ino tuta gwamega ma nige bewa Buki He'asisi 'ina gwae 'ana tohasila , ta 'ihehe'itego 'abehega 'ida hemisa Yesu Keliso 'oina sowasowana 'i'abihetegita .
55003016	Ma weteyage Buki He'asisi 'ina gwae mabwaiyana Yehoba Yaluyaluwanega sitauyama , ta gwaeyedi 'oidiyega 'ada he'ita ma 'ada lohatoto ma 'ada gihedumwalu
55003017	ta 'ida waiwai talobalobadi Yehoba 'ina paihowao weyahidi , weyahina Buki He'asisi 'ina gwae 'oidiyega Yehoba 'i'atububugita , ta 'ina paihowao bwebwe'adi mabwaiyana sawasawahida .
55004001	Timoti , yahenuwa laguwego Yehoba matana , ta Yesu Keliso , tauna to'amasao ma mayawasidi 'adi toloina matana , tauna nata 'ilatu hilama ma 'ihetoloina 'oida .
55004002	Bewa 'a loinaina : Tuta mabwaiyana 'uhetapewa waiwai ma tetela 'uhehepwaile , tuta mwau ma tuta yaliyaya 'oidiya , ma tomota 'oidiya 'uguguya ma sihemisa , ta wete 'u'abihe dumwaludi , ma 'u'abihe pa'alidi , ma bewa nuwatuhuwedi 'uhe'ita bwaibwainidi ma'ino 'alama'i'ita .
55004003	Weyahina tuta sinaonaoma 'oidiya tomota he'ita dumwaluna nata silogwahate , ma he'ita hagadi ma hagadi 'adi hesagoha 'abehega bwebwe'ana 'oidiya , simuliyedi .
55004004	Ma he'ita hagadi 'adi muliya 'oidiyega he'ita moisa si'ebesine .
55004005	Ma 'owa sahena gide taudi . Sauga mabwaiyana 'utoholo pa'ala , ta 'ino miyamwau 'oidiyega 'u'alama'i'ita , ma wasa bwebwe'ana 'uhehepwaile . Bewa 'oinega ma 'ane 'owa topaihowa waiwaina Yehoba 'ina paihowa 'oina .
55004006	Ta taugu nata sihunugau gide pwaoli , ma gogo bewa ya'ebesine .
55004007	Yalo'aleha pwaiya Yehoba weyahina , ta 'igu hepili yalohe gumwaliya , ta tuta baibaiwana Keliso yahemisaeya .
55004008	Coinega 'abwa 'ida Bada 'agu maisa , mumuga dumwaluna weyahina , 'i'ebwaegau . Ta maisaina weyahigu 'igibubu pwaiya ta 'imiyamiya . Badaina 'ina loina dumwaluna , ma 'eguma to sauga 'ilatuma , tauda ma wete taiyawedi 'ina hilama weyahina siyamwayamwana , mabwaiyada nata 'ada maisa 'i'ebwaegita .
55004009	Timoti , nuwanuwagu 'ulomwayamwayauma .
55004010	Dimasa bo'i 'i'ebesinegauwa weyahina bale'u mumugana nuwana 'i'eweya , ta 'itauya Tesalonaika . Kelesenisi bo'i 'itauya Galetiya , ma Taito wete 'itauya Dalimetiya . Taudi 'agu tolemaedi mabwaiyadi si'ebesinegauwa .
55004011	Luke 'iboi 'itupwa . Cino tauyama 'oina Maki 'utoeyama , weyahina tauna 'agu tolema bwebwe'ana .
55004012	Tikiko yahewasa pwaiya ma 'oinega 'itauya Epeso .
55004013	Ceguma 'utautauyama 'igu tobwatobwa tupwana 'u'ewedima , 'agu hewanu mwalo Tilowasi 'oina ya'ebesineya Kalipo 'ina hada , ma wete 'igu bukiyao ma pepa leleleledi , taudi beno nuwanuwagu madouna .
55004014	Pwawapwawati 'ana topaihowa sanina Alekisana mwau madouna 'i'ebwaegauwa , 'oinega 'ana maisa galana 'abwa Cinapwana 'i'ebwae .
55004015	Alekisanaina 'ida he'ita 'ilo'aleha hedadeya , 'oinega 'owa tauna 'oinega wete 'u'itayahigo .
55004016	Cigu yatala nugeta geya 'eta taiya 'i'abihetegau , mabwaiyadi simatauta ta si'ebesinegauwa , ma yaboimo . Yehoba , 'idi pui bewa sahena 'uhehemaise .
55004017	Ta 'igu yatalaina 'oina Yehoba 'i'abihetegauwa ta waiwai 'i'ebwaegauwa , ma tetelina mabwaiyana yahepwaileya tomiya ganamuli baibaiwadi 'oidiya , ma Yehoba 'ina 'abihetena 'oinega geya laiyoni 'oidiya siulegau .
55004018	Mwauwedi 'oidiyega Cinapwanaina nata 'i'abihetegau ma 'ina 'ebeloina galewa 'oina yaluhu , 'oinega tada hepwatuwe hataya . Emeni .
55004019	Cigu helau Pilisila ma Akuila , ta wete Onesipolo ma'ina susuyao 'oidiya , 'uhepwaile .
55004020	Ilasito 'imiyahila Kolinita , ma Tilopimo 'ilohala ta 'asa Milito 'oina ya'ebesineya .
55004021	Culomwayamwayauma weyahina muhemuhena ma gogai 'ana tuta 'ilatu . Yubulo ma Pudeni ma Lino ma Kalodiya ta wete 'iyadao mabwaiyadi 'idi helau 'oiuwa .
55004022	Cinapwana ba'idau ma yaluyaluwau 'i'abihe waiwaiye , ma 'owa ma'ino bodao 'i'abihetegomi . Taugu Paulo .
56001001	Natugu Taito , 'ino leta bewa taugu Paulo 'oiguwega , taugu Yehoba 'ina topaihowa ta Yesu Keliso 'ana tohepwaila . Cigu paihowaina 'i'ebwaegauwa ma taudi Yehoba 'ana hesihesinuwao ya'abihe waiwaiyedi ma sihemisa moisa ma nuwadi 'isabwalena , ta 'oinega sanapu moisega sipaihowa dumwalu .
56001002	Wete Yehoba mwalo hene 'igwae hemisaediya ta sihemisaeya 'abehega yawasidi miyamiya hatayana 'i'ebwaedi . Ta geya sowana 'i'abo .
56001003	Tutaina Yehoba 'ihesinuweya 'oina tauna 'ina gwaehemisega Yesu 'itauyama , ta yawasida moisa 'i'abilatuheya , ta Yehoba , tauna 'ada To'abihetena , 'iloinaegauwa ta yaguguguguya .
56001004	Taito , 'owa ya'ahwa natunegowa moisa 'ida hemisa 'aigeda , 'oinega Tamada Yehoba ma 'ada to'abihetena Yesu Keliso 'idi helauwega si'abihetego ma 'umiya daumwala .
56001005	Bewa weyahina ya'ebesinegowa bwanabwana Kiliti 'oina ma to'aha nobwa hekalesiya 'alona geya bwebwe'ana 'ugihe dumwalu , ma wete 'igu loinega tohanugetao 'uhesinuwedi , 'asa 'aigeda 'aigeda 'oidiya .
56001006	Ta 'igu loina bewa tohanugetao 'adi hesinuwa weyahina , beno gide , to loheya 'eguma 'ina mumuga 'ausalana , ma mwanena 'aigeda tuwamo , ma natudiyao wasadi 'ane geya sida puiya , ta geya sida logwahata , ma hesi taudi ma'idi hemisa Yehoba 'oina .
56001007	Weyahina tohanugetao Yehoba weyahina sipaipaihowa , 'ilobwainediya ma mumugadi bwebwe'ana , ma sahena sidebadeba pa'ala nana sihehe gamwagamwagu , nuwana bwasi galana sinumanuma yauyaule , nuwana loheya 'ana to'ehunuwa , nuwana wasawasa 'ana tohamwa .
56001008	Ma hesi 'adi lobwaina ma taumanao si'itayahidi , ma mumugadi tuwa 'ausaladi , ta 'idi nuwatuhu matuhadi . Ma wete mumugadi dumwaludi , ma 'ehaudi , ta taudi to'alama'i'itana .
56001009	Ta wete he'itaedi moisaedi sihesagohediya sihemisaedi , ma sinuwatuhu yahidi , ma 'ane tomota tupwadi silemedi he'ita 'oinega , ta 'eguma taiyawedi sihegwae 'abo'abowedi si'abihe dumwaludi .
56001010	Weyahina toguipaila mabwaiyadi simiyamiya , ta meYudiya 'idi loina 'ana tomuliyao boda hedada sigwaegwae besobeso ma tomota si'abo'abowedi .
56001011	Coinega 'idi 'ahwa'abo'abo weyahina 'u'etobodedi , weyahina hali susu ma hali susu si'abihepuidi , ta 'idi he'ita 'abo'aboina 'oinega nuwanuwadi mane siloba .
56001012	Bewa 'oinega ta palopita 'aigeda Kiliti loheyaina 'igwaeya , “ Kiliti taudi mumugadi to'e'abo'abo ma tologwahata , ma mumugadi gide tuwa hebahebai , weyahina gamwadi 'ina mwausumo weyahina sinuwanuwatuhu . ”
56001013	Palopitaina 'ina gwae bewa moisa , 'oinega 'uheliyedi ma sinuwabui ma sihemisa moisa .
56001014	Ma 'u'etobodedi , ma sahena Yudiyaedi 'idi he'ote'otetela sihehesagohedi , ta wete he'ita moisa 'ana towahi'wata'watao sahena simulimuliyedi .
56001015	Taudi mumugadi 'ehauna 'oidiya ginaula mabwaiyana 'ehauna , ma hesi taudi wasa bwebwe'ana 'ana tolowahi'wata , ma mumugadi galadi , taudi 'oidiya geya 'eta to'aha 'ehauna , weyahina 'idi nuwatuhu galadi mabwaiyadi .
56001016	Taudi sigwae 'abehega Yehoba sisanapuya , ta 'idi paihowa 'oinega Yehoba siuhaleya , weyahina taudi togala ma wete loina 'ana tosinala , 'oinega paihowa bwebwe'ana geya 'eta 'adi lobwaina .
56002001	Ma 'owa he'ita dumwaluna 'uhe'itae .
56002002	Ma babadaedi 'uhegwaedi sahena sinumanuma yauyaule we'aha galana , ma sahena wete siyaliyaliyaya besobeso , ma hesi Yehoba sihemisa moisa , ma helau ta 'alama'i'ita 'oidiyega simaha .
56002003	Cai'aihaleyao wete 'uhegwaedi ma mumugadi ma'idi he'asisi , ta sahena tomota si'ahwa'ahwa galagalaedi , ma wete sahena waini sinumanuma hedade , ta 'ilobwainediya mumuga 'ausalana sihehe'ita wahiwahine hauhaudi 'oidiya ,
56002004	ma 'ane mwanediyao ta natudiyao sihelau bwaibwainidi .
56002005	Ma 'ane ma'idi he'asisi , ma mumuga bwebwe'ana 'oidiyega 'idi hada si'itayahidi , ma wete mwanediyao sihelauwedi ta 'enadi sihematamatana , ma bewa 'oinega hali tomota Yehoba 'ina gwae sihe'asisiye , ta sahena si'ahwa'ahwa galagalae .
56002006	Loheloheya hauhaudi 'uguguyadi ma mumugadi si'itayahidi .
56002007	Ta 'owa mumugau mabwaiyana 'oidiyega tomota 'uhe'itadi ma taudi wete simumuga bwebwe'ana . Eeta gwae moisega 'uhe'ita , ma 'ane mumugau ta 'ino he'ita 'ilobwaine .
56002008	Ma 'ane 'ino he'itao sahena tomota si'ahwa'ahwa 'abo'abowe , ma 'ino gwae bwebwe'adi 'adi hesagoha 'oinega 'a 'alehao sideba mwadina , 'idi 'ahwayali besobeso 'oidiyega .
56002009	Topaihowao wete 'uhegwaedi ma 'idi babadao 'idi loina sihe'asisiyedi , ta 'idi paihowega si'abihe yaliyayadi , ma sahena silologwahata ,
56002010	ta sahena yagaha . Ma hesi ma'idi he'asisi moisa taudi 'ada to'abihetena Yehoba tetelina si'abilatuhe 'idi paihowa 'ausalanega .
56002011	Yehoba 'ina helauina 'ilatu pwaima tomota 'ada 'abihetena weyahina ,
56002012	ta 'ihe'itaegita ma mumuga besobeso ma nuwatuhu galadi talogwahatedi , ma hesi tamiya mumuga bwebwe'adi ma dumwaludi 'oidiya .
56002013	Bewa tuta ma'ida yaliyaya 'ada to'abihetena Yesu Keliso tahemisae , tauna 'ida Yehoba waiwaina ma ma'ina wasawasa , ta 'ina hapwesa weyahina tayamwayamwa .
56002014	Tauna 'itagwaleya weyahida , ta 'i'amasa sabi 'abihetegita 'ida pui mabwaiyana 'oidiyega , ta 'i'abihe 'ehaugita , ta 'iboi 'ina boda 'oina 'ilagugita , ta 'ane 'ina paihowa bwebwe'adi 'oidiya taguibiga .
56002015	He'ita bewa 'uhe'itadi tomota 'oidiya , ma loina dumwaluna 'oinega 'ulohatotodi ma simumuga bwaibwaina . Ma sahena 'eta taiya 'igwae sinaligo .
56003001	Wete 'uhenuwa lagudi ma 'asa 'ana toloinao 'idi loina 'oidiya sitagwaledi , ma sihematamatana , ta paihowa bwebwe'adi sipaihowadi .
56003002	Ta sahena 'ahwayali ma he'ahwa panapanawa , ma hesi tomota 'oidiya simumuga wahinuhega ma'idi he'asisi .
56003003	Moisa tauda mwalo yauyauleida ta tologwahata hedada , 'oinega henuhenuwa ma yaliyaya besobeso nuwada si'ewa'ewa ma 'eda bwebwe'ana ta'ebesineya . Ma wete nuwanuwada lo'aleha ma he'ipi'ipi , 'oinega tomota tupwadi silo'alehegita , ma wete tauda talo'alehediya .
56003004	Ta muliyetega Yehoba tauna 'ada To'abihetena 'ina helau ma 'ina 'atemuyamuya 'i'abilatuheya ,
56003005	ta 'i'abihetegita , geya 'ida paihowa dumwaludi weyahidi , ma hesi tauna 'ina 'atemuyemuyega , 'oinega 'ina Yaluyaluwa Tabuna 'oinega 'ida pui 'ibuyodiya , ta 'i'abihe 'ehaugita , ta yawasida 'ehauna 'i'ebwaegita .
56003006	Ma 'ada To'abihetena Yesu Keliso tauna 'oinega Yaluyaluwa Tabuna Yehoba 'isiweya 'ateda .
56003007	Ma tauna 'ina helauwega 'i'ahwa dumwaluwegita , 'oinega tanuwatuhu yahiya 'abehega yawasida miyamiya hatayana taloba .
56003008	Gwae bewa mabwaiyana gwae moisa , 'oinega 'uhewaiwai 'adi lohatoto 'oidiya , ma 'ane taudi Yehoba 'ana tohemisao gwaeyedi sihemisedi ma simuliyedi , ma paihowa bwebwe'adi sipaihowadi , bewa ginaula bwebwe'ana ta tomota 'adi 'ebelema .
56003009	Ma he'ahwa lasalasa besobeso loina weyahidi , nana hali yaso sanidi weyahidi , bewa nata geya si'abihetegita , 'oinega 'u'ebesinedi .
56003010	Ceguma taiya nuwanuwana 'i'ahwa lasalasa tomota 'oidiya 'uhegwae ma'aigeda bo maluwa ma 'ilolagu . Ceguma geya 'ilolagu walogwahate .
56003011	Weyahina 'ina nuwatuhu geya sidumwalu , ta tauna 'iboi 'isanapu ginaulaedi 'ipaipaihowadi galadi tuwa .
56003012	Cabwa Atimasi bo Tikiko yahesumaneyawa 'oiuwa , 'oinega 'eguma 'itautauyawa 'ulomwayamwayauma , weyahina nuwanuwagu gogai 'ana tuta taugu 'asa Nikopoli 'oina yamiyamiya .
56003013	Loina 'ana tosanapu tauna Senasi ma wete Apolosa 'u'abihetedi , ta manima 'abiyadi 'uhesumanedi 'idi 'adau 'oina , ma 'ane ma'idi yaliyaya .
56003014	Ta 'idi bodao mabwaiyadi 'uhe'itadi ma siguibiga , ta sawasawahidi tomiyamwau si'abihetedi , ma sahena simiyamiya daidaita .
56003015	Cebwa ma'igu bodao 'ima helau 'oiuwa , ma 'iyadao Bada 'ana tomuliyao ba'idamwao wamiyamiya taudi wete 'ima helau 'oidiya . Yehoba 'ina 'abihetena mabwaiyami 'oimiya . Taugu Paulo .
57001001	Yauwedo tasigu Pilimoni , 'owa Yesu Keliso 'ina topaihowa 'aigeda , gide taugu . Ma taugu Paulo deliya bo'i silagugauwa Yesu Keliso 'ina paihowa weyahina , ma bewa Timoti 'i'abihetegau ta bewa 'ino leta 'aleleleleyawa .
57001002	Ma 'ima helau mabwaiyami 'oimiya , 'owa ma nuhudai Apiya ma tasidai Alikipo , tauna ba'idada tahehetapewa Yesu Keliso 'ina paihowa weyahina , ma wete 'ima helau tohekalesiyao mabwaiyadi taudi 'ino hada silolotapwalolo 'oidiya .
57001003	Cida Bada Yesu Keliso ma Tamada Yehoba 'idi helauwega tuwa wamiya yaliyaya .
57001004	Wasau yahesagoha pwaiya beno 'ino helau ma 'ino hemisa 'ida Bada Yesu 'oina , ma 'ana tomuliyao mabwaiyadi wete 'oidiya , 'oinega tuta mabwaiyana 'igu 'ahwanoi 'oidiyega ma'igu loyauwedo , Yehoba 'oina weyahiu .
57001005	
57001006	Nuwanuwagu ma 'ida he'iya'iyagu Keliso 'oinega 'ida 'abihewaiwaiyego ma wete ginaula mabwaiyadi bwebwe'adi Keliso 'oinega silatulatuma 'uda sanapudi .
57001007	Tasigu , 'ino helauwega tohekalesiyao 'u'abihetediya ma 'adi lotohona 'i'abihe bwebwe'aneya , ma 'ino helau ta wasau bwebwe'ana yahesagoheya , ta yayaliyaya madouna .
57001008	Nuwanuwagu ma helauwega ginaula 'aigeda 'upaihowa . Taugu Paulo , 'ino bada , ma deliya yamiyamiya Yesu Keliso weyahina , 'oinega sawasawahigu ma Keliso saninega yaloinego ma ginaulaina 'upaihowa , ma tuwa hesi , helauwega yahegwaego ,
57001009	
57001010	beno ya'ahwanoiyego natugu Onesimo weyahina , tauna 'ima miya deliya 'oinega ya'ahwa natuneya , 'ina hemisa Keliso 'oina weyahina .
57001011	Mwalo loheyaina Onesimo 'ino paihowa 'oiuwa geya bwebwe'ana , ma bewa 'inuwabuiya ta 'ina paihowa 'oiguwa bwebwe'ana , ma wete yasanapuya mumugana weyahiu 'ibwebwe'ana pwaiya .
57001012	Coinega Onesimoina yahesumana hileyawa , ta ma'igu nuwagala ,
57001013	weyahina nuwanuwagu yanuwahi ma tauna 'ihesuwahego ma 'i'abihetegau 'igu miya deli 'oina .
57001014	Ma nata geya yanuwanuwahi , weyahina 'owa 'ana toloina . Ma wete nuwanuwagu 'ino tagwala 'oiguwa helauwega 'upaihowa ma sahena 'igu he'i'ima 'oinega .
57001015	Nuwana bewa tauna huhuna ta Onesimo 'i'ebesinegowa tuta muhemuhena tuwa , ma 'eguma 'ihilawa nata ba'idau wamiya hataya .
57001016	Mwalo tauna 'ino topaihowa , ma sauga bewa geya 'abehega 'ihetopaihowamo , ma tauna wete ta'ahwa tasine Yesu Keliso 'oinega . Tauna bo'i ya'ahwa tasineya , ma 'owa 'ilobwainegowa ma 'u'ahwatasina moisa , weyahina tauna 'ino topaihowa ma wete tasiu 'ida Bada 'oinega .
57001017	Pilimoni 'owa ma taugu ta'ahwa tasineya , 'oinega 'agu helau 'oiuwega , 'eguma yahapwesawa , gide wete Onesimo 'utoehila .
57001018	To'aha gide mwalo 'ina pui , nana 'ana haga 'ulagu , 'abwa taugu yahemaise .
57001019	Taugu Paulo bewa nimaguwega yalelelele 'abehega mabwaiyana yahemaise hegumwali . Ma hesi sahena 'a haga 'oiguwa weyahina yagwaegwae , beno mwalo taugu 'igu paihowega ta yaluyaluwau 'i'ehau pwaiya .
57001020	Cae tasigu , nuwanuwagu ma Keliso saninega Onesimo 'uhelauwe , ma 'ina pui 'unuwasam , beno 'abihetena madouna 'oiguwa , ma 'ane 'agu lotohona 'ibwebwe'ana mabwaiyana .
57001021	Cigu nuwatuhu bewa yaleleyawa , ma'igu hemisa ma 'abehega 'igu gwaeyedi 'uhesagohedi , ma 'umuliyedi , ma wete 'u'abihemadou .
57001022	Ginaula 'aigeda wete nuwanuwagu , beno 'igu 'ebe'eno 'ino hada , 'u'atububu , weyahina yanuwatuhuya 'abehega 'ino 'ahwanoi Yehoba 'oina 'oinega ma muhemuhena ma deliyega silihasigau ta yatauyawa 'oiuwa .
57001023	Epapila ba'idagu Yesu Keliso 'ina paihowa weyahina ta deliya silagumaiya , ma Epapilaina 'ina helau 'oiuwa .
57001024	Gide wete taudi ba'idagwao 'apaipaihowa : Maki ma Alisitako ma Dimasa ma Luke , 'idi helau wete 'oiuwa .
57001025	Cida Bada Yesu Keliso tuwa yaluyaluwau 'ihehelauwe ma 'umiya bwebwe'ana . Taugu Paulo .
58001001	Mwalohene hali tuta ma hali tuta 'oidiya , ta nuwatuhu baibaiwana 'oidiyega Yehoba 'ina gwae palopitao 'i'ebwaediya , ta taudi sihepwaileya tubudao 'oidiya .
58001002	Ma 'ebelosaloha tauda 'ida tuta 'ina gwaeyao 'ihepwailediya 'oida natuna 'oinega . Yehoba natunaina 'ihesinuweya , ma 'abehega ginaula mabwaiyadi 'oidiya 'ihetoloina , ta mwalohene natunaina ba'idana ginaula mabwaiyana sihemasalehediya .
58001003	Ma Yehoba natunaina tamana 'ina 'asilala 'i'asi'asilalae ta tauna Yehoba 'ana 'oleya gide . Ma 'ina gwae waiwaina 'oinega ginaula mabwaiyana galewa ma bale'uwa 'i'abi'abi yahidi . Ma 'ida puiyao 'oidiyega 'ibuyogita ma muliyetega 'imiyatoiya Yehoba Tomiyahane hedade 'ina 'ebeulanega .
58001004	Tauna aneloseyao 'imiyahane sinediya , ma saninaina Yehoba 'i'ebwaeya anelose sanidiyao 'imadou sinediya .
58001005	Weyahina geya 'eta tuta Yehoba anelose 'eta 'oina 'ida gwae , “ Cowa natugu , nige bo'i ya'ahwa natunegowa . ” Geya wete anelose 'eta weyahina 'ida gwae , “ Taugu 'oiguwa 'ida 'ahwatamana , ma tauna 'oina yada 'ahwanatuna . ” Gwaeyedi bewa natunamo weyahina 'igwaenediya .
58001006	Ma tutaina 'ina tautuwa 'ihesumaneyama bale'uwa , 'igwaeya , “ Aneloseyao galewa sawasawahidi ma tauna 'oina si'etuluha . ”
58001007	Ma hesi aneloseyao weyahidi 'ina gwae hagana , 'igwaeya , “ Yehoba 'ina aneloseyao 'ihemasalehediya , 'oinega 'idi tauya gide yaumai , ma 'ina topaihowaedi gide 'aiwe ninima . ”
58001008	Ma hesi natunaina weyahina 'igwaeya , “ Cowa Yehoba ma'ino loina dumwaluna nata 'uloina hataya .
58001009	Mumuga bwebwe'ana nuwau 'i'eweya ma galana 'a didiga . Coinega 'ino Yehoba bo'i 'iheholoigowa yaliyaya moisa 'oinega , ta 'ino yaliyaya 'iyamwao 'idi yaliyaya 'imadou sinediya . ”
58001010	Ma 'aigeda wete 'ina gwae natunaina 'oina 'igwaeya , “ Bada yo , tuta nugeta 'oina bale'u 'uhemasaleheya ma nimauwega galewa 'upaihoweya .
58001011	Ginaulaedi 'abwa silohesa hesawala ma 'owa 'umiyamiya , ma ginaula mabwaiyadi sihemiyamiya gide 'wama ,
58001012	ma 'unupilidi gide 'ale'o , ta 'adi 'ita 'i'egibui , ma 'owa geya'abwa 'ugibugibuigo ta hesi 'umiya hataya . ”
58001013	Ma hesi , Yehoba geya 'aigeda wete anelose 'oina 'ida gwae , “ Cigu 'ebeulega 'umiyatoi ma 'ana siga 'a 'alehao yalagu dobihedi 'aeu gabulena . ” Ma bewa gwaeina natunamo 'oina 'igwaeneya .
58001014	Ta anelose taudi yaluyaluwa tuwa ma tohalewasa , taudi Yehoba 'ilagudiya ta 'abehega si'abihetegita tauda taiyawedi 'eguma 'abihetena weyahina 'ihesinuwanegita .
58002001	Coinega sawasawahida ma gwaeyedi tahesagohediya tanuwatuhu yahidi , ma sahena tanuwanuwa naidedi .
58002002	Mwalo aneloseyao Yehoba 'ina gwae sihepwaileya tomota 'oidiya , ma gwaeina gwae moisa , 'eguma tomota geya sida muliyediya , beno 'idi pui , ta 'ana maisa silobeya .
58002003	Tauda wete 'eguma 'abihetenaina madounaina talogwahate , bwa'omatana taloba , ta geya sawasawahina tadenasine . Gwaeina 'abihetenaina weyahina 'ida Bada Yesu 'ihepwaila nugeteya , eeta 'ina gwaeyao 'ana tohesagoha nugetao si'ebwaegita tauda .
58002004	Ma Yehoba wete 'ihe'ita 'abehega gwaeina gwae moisa , beno 'ila'ilala ma hedehedede ma paihowa waiwaidi 'oidiyega , ta wete Yaluyaluwa Tabuna 'ina heguyai 'oida 'oinega . Ma 'ina 'eheleyedi Yehoba 'ina nuwatuhu gide , ta Yaluyaluwa Tabuna ginaulaedi 'oida 'iheguyaiyediya .
58002005	Cahegwae pwaigomiya tupwaina 'abwa taloba weyahina , ta Yehoba aneloseyao sahena 'idi loina 'i'ebwa'ebwaedi tupwaina 'oina ,
58002006	ma hesi tomota 'aigeda 'i'ebwaeya , weyahina Buki He'asisi 'oina 'ihepwaila 'igwaeya , “ Yehoba yo , to tomota tauna ta 'oinega weyahina 'unuwanuwatuhu ? Ma taiya hede tomota natuna tauna 'u'ita'itayahi ?
58002007	Coinega tuta to'uto'upanamo weyahina 'ulagu suluheya , aneloseyao gabulediya ma muliyetega 'ana 'amayaba ta 'ana hepwatu madouna 'u'ebwaeya .
58002008	Ma waiwai wete 'u'ebwaeya ma ginaula mabwaiyadi 'iloinedi . ” Ma 'ina 'ebeloina ginaula mabwaiyana 'oidiya 'iloina , ta hesi geya sauga bewa , 'abwa hesi 'ihetoloina ginaula mabwaiyana 'oidiya .
58002009	Ma hesi Yesu ta'ita pwaiya , beno tuta to'uto'upanamo 'oina 'imiyasuluwa aneloseyao gabulediya ta muliyetega 'ana 'amayaba ta 'ana hepwatu madouna 'ilobediya 'ina muyamuya ma 'ina 'amasa 'oidiyega . Beno Yehoba 'ina helau 'oida , weyahina Yesu 'amasa 'ana muya 'ilotohoya mabwaiyada weyahida .
58002010	Yehoba ginaula mabwaiyadi 'ihemasalehediya tauna 'iboi weyahina , eeta nuwanuwana natunao baibaiwadi 'itoedima tauna 'ina tupwa wasawasa 'oina . Cilobwaineya ma Yehobaina 'ada To'abihetenaina 'i'abihe 'asilale . Bewa lamuna muya madouna 'ilotohoya , ma hesi tuwa 'i'alama'i'ita , ta 'oinega mumugana mabwaiyana dumwadumwaluna .
58002011	Yesuina 'ada To'abihetena ma tauda 'i'abi 'ehaugita , ta tauna ma tauda Yehoba 'oinega tanaoma , 'oinega geya'abwa Yesu 'ihemwadimwadina weyahida , ta hesi 'i'ahwa'ahwa tasinegita ,
58002012	weyahina 'ina gwae tamana 'oina , 'igwaeya , “ Saniu nata yahepwaile tasigwao 'oidiya , ma 'eto'auta 'alona yahepwatuwego . ”
58002013	Ta wete 'igwaeya , “ Yehoba 'oina 'igu hemisa yalagu . ” Ta wete 'igwaeya , “ Gwagwamaedi Yehoba 'i'ebwaegauwa ba'idagwao 'ebwa 'amiyamiya . ”
58002014	Moisa tuwa , Yesu 'ina gwagwamao tauda tomota mahesiyoda ma mabweyahida , 'oinega Yesu wete 'iheloheya ta loheya wahina 'i'eweya ma 'i'amasa , ma 'abehega 'ina 'amasega Tomudulele 'ilohesawali , ma Tomuduleleina 'ina loina 'amasa weyahina 'ilohesawaliya .
58002015	Ta wete 'amasa 'ana matauta 'ana pai waiwaina 'ida tuta mabwaiyana 'oidiyega 'i'abihetegita .
58002016	Cabiheteina geya aneloseyao weyahidi ta hesi tauda Ebalahamo tubunao weyahida .
58002017	Coinega Yesu 'iheloheya tauda tasinao gide , ta 'ihetopwaoli madouna ma'ina 'atemuyamuya weyahida , ma Yehoba 'ina paihowa 'oina 'ihetapewa , ta 'ipwaoliyeya 'ida mumuga galadi weyahidi ta 'abehega Yehoba 'inuwasamudi .
58002018	Ta wete Yesu bale'uwa miyamwau ta 'ebetohona baibaiwana 'ilobediya , 'oinega 'eguma Tomudulele 'itohogita Yesu 'ebetohowedi 'isanapu pwaidiya , ta sawasawahina 'oidiyega 'i'abihetegita .
58003001	Ciyagwao , 'omi ma taugu Yehoba 'ihesinuwegita 'ina tupwa weyahina , 'ilobwaineya ma Yesu tanuwatuhuyahi , weyahina tauna 'ida tapwalolo 'ana tohepwaila ta wete 'ida topwaoli madouna ,
58003002	ta 'ihetapeweya 'ina paihowaina Yehoba 'i'ebwaeya , gide mwalona Mosese 'ihehetapewa 'esa Yehoba 'ina hada 'oina .
58003003	Coinega Yesu hepwatu madouna 'ilobeya , ta Mosese 'ana hepwatu tupwanamo tuwa , hesi gide tuwa hada bwebwe'ana , geya hene hepwatu madouna 'ida lobeya , ma hesi 'ana to'abi . Ta Moseseina gide hada , ta Yesu to'abi .
58003004	Moisa , hada 'aigeda 'aigeda 'adi to'abi simiyamiya , ta ginaula mabwaiyadi 'adi topaihowa Yehoba .
58003005	Moseseina Yehoba 'ina hada 'ihehetapewa , topaihowa gide , ta Yehoba 'ina gwaeyao ginaulaedi 'abwa silatu weyahidi 'ihepwaila latuhediya .
58003006	Ma 'iyamo Keliso Yehoba 'ina hada 'ihetapewa , geya topaihowa gide , ta hesi tauna natuna moisa . Tauda taboi Yehoba 'ina hadaina tuwa , 'eguma tahemisa hataya ma'ida 'atepatu ta ma'ida yaliyaya .
58003007	Coinega Yaluyaluwa Tabuna 'ihegwaegita 'igwaeya , “ Nata , 'eguma 'enana wahesagohe ,
58003008	sahena wadebadeba pa'ala gide tubumiyao mwalo hene yoho 'awawa 'oina sitohogauwa ta 'igu loina silogwahatediya .
58003009	Weyahina bolime poti 'oidiya 'igu paihowa waiwaidi baibaiwadi si'itediya , ta tubumiyaowedi 'idi lomugiyega sitohogauwa ta weyahidi ya'ala'i'iwasa , ta yagwaeya , ‘ Tuta mabwaiyana taudi 'idi nuwatuhuwega sitautauya pui , weyahina 'igu 'eda geya sisanapu . ’
58003010	
58003011	Coinega yagamwasowalediya ta yaloina pa'alediya , yagwaeya , ‘ Sahena wete 'igu 'ebe 'aiyawasi 'oina siluhuluhu . ’ ”
58003012	Ciyagwao , wa'itayahigomi ma sahena wadebadeba pa'ala nuwana walolopui , 'amuge ta Yehoba mayawasina wamiyasine .
58003013	Ma bewa tuwa waboimimo wahelemalema sabwelo 'aigeda 'aigeda 'oidiya , ta 'oinega sahena mumuga galana 'i'abowegomi ta Yehoba 'enana walogwahate .
58003014	Tauda mwalo 'ida hemisa Keliso 'oina talaguya , ma 'eguma 'ida hemisaina ta'abiyahi bwaibwaini ma 'ana siga tuta 'ana 'ebelosaloha 'oina , Keliso ba'idadai tayaliyaya mahemahetena .
58003015	Gide Buki He'asisi 'ina gwae 'igwaeya , “ Nata 'eguma Yehoba 'enana wahesagohedi , sahena wadebadeba pa'ala gide tubumiyao mwalohene 'igu loina silogwahateya . ”
58003016	Taiyawedi Yehoba 'ina gwae sihesagoheya ta silogwahateya ? Taudi Mosese Itipita 'oinega 'ihanugetediya ta silatuma , 'awa ?
58003017	Taudi weteyage bolime poti 'oidiya 'idi mumuga galadi weyahidi Yehoba 'i'ala'i'iwasa , 'oinega togalaedi yoho 'awawa si'ama'amasa hegumwala .
58003018	Weyahina taudi 'ina gwae geya simuliye , 'oinega 'adi gwae 'igwaeya , “ Geya'abwa wete 'igu 'ebe'aiyawasi 'oina siluhuluhu . ”
58003019	Coinega tasanasanapu 'abehega taudi geya sida luhuwa , weyahina geya sihemisa .
58004001	Cina gwae hemisaina 'abwa 'imiyamiya 'abehega 'ina 'ebe 'aiyawasi tauna 'oinega taloba , eeta 'ilobwainegita ma tamatauta 'amuge ta tupwami wabe'u ma sahena walobaloba .
58004002	Moisa , wasaina 'i'ebwaegita , taudi wete mwalohene 'i'ebwaediya , ta wasaina geya 'ilemedi , weyahina sihesagoheya ta geya sihemise .
58004003	Ma tauda 'ana tohemisao talobeya , ma hesi taudi mwalohene geya sida lobeya , weyahina geya sihemise , ta Yehoba 'adi gwae 'igwaeya , “ Yagamwasowalediya 'oinega yagwae pa'alediya ta sahena 'ebe 'aiyawasi 'oiguwega silobaloba . ” Yehoba 'ina 'ebe 'aiyawasiina 'imiyamiya , weyahina tutaina bale'u mabwaiyana 'ihemasalehediya ta 'igumwala , ta 'oinega 'i'aiyawasiya .
58004004	Ta sabweloina 'i'aiyawasiya , weyahina Buki He'asisi 'oina 'ihepwaila pwaiya , 'igwaeya , “ Yehoba sabwelo hesebenina 'oina 'ina paihowa mabwaiyana 'oinega 'i'aiyawasiya . ”
58004005	Coinega tanuwanuwatuhu gwae bewa weyahina , “ Sahena 'ebe'aiyawasi 'oiguwega silobaloba . ”
58004006	Moisa , 'ebe 'aiyawasiina 'imiyamiya , ta tupwadimo 'abehega siloba , ma hesi taudi wasa sihesagohe nugeteya , ta loina sisinaliya , 'oinega sahena silobaloba .
58004007	Eeta Yehoba tuta hauhauna 'ilaguya ma 'oina tomota 'ebe 'aiyawasi siloba , ta 'oinega sanapu 'i'ebwaeya Debida 'oina ta Debidaina 'igwaeya , “ Nata hesi 'eguma Yehoba 'enana wahesagohe , sahena wadebadeba pa'ala . ”
58004008	Ta 'ebe 'aiyawasiina Yehoba 'igwaeneya geya Yosuwa ma 'ana bodao 'idi 'ebe 'aiyawasi , ta hesi hali 'ebe 'aiyawasi , beno tuta 'aigeda hauhauna 'ilaguya ma 'abehega tomota 'idi 'ebe 'aiyawasiina siloba .
58004009	Coinega Yehoba 'ina tomota tauda 'ida 'ebe 'aiyawasi 'imiyamiya , ta 'ebe 'aiyawasiina Sabati 'ana 'aiyawasi gide .
58004010	Eeta 'eguma taloba , tauda 'ida paihowega ta'aiyawasi , gide Yehoba mwalo 'ina paihowega 'i'aiyawasi 'esa .
58004011	Ma 'ilobwainegita ma tatoho waiwai 'abehega 'ebe 'aiyawasiina taloba , ma sahena 'aigeda taiya 'ilologwahata , 'amuge ta 'ibe'u , taudi gide mwalo sibe'u 'esa .
58004012	Moisa , Yehoba 'ina gwae mayawasina ta waiwaina gide 'elepa 'aleha 'ina matamatagi matupwa luwaluwana , ta sawasawahina 'ibadigita 'aloda moisa , beno nuwatuhu ta mumuga dahwanedi simiyamiya .
58004013	Weyahina Yehoba matana geya 'eta wete to'aha 'imiya dahwana , mabwaiyana silo'atamanediya , ta tauna 'oina 'abwa 'ida paihowa mabwaiyana tahepwailedi .
58004014	Cida Topwaoli Madouna ma 'ausalana 'imiyamiya , tauna Yesu , Yehoba Natuna , weyahida 'ihane pwaiya galewa , 'oinega 'ida hemisa 'oina ta'abiyahi momosi .
58004015	Tupwadi topwaoliyao geya sida 'atemuyamuyaegita 'ida we'a weyahidi , ta hesi Yesu 'ida miyamwau 'inuwa sabwalenidiya ta 'i'atemuyemuyegita , weyahina mwalo bale'uwa Tomudulele 'ina 'ebetoho mabwaiyana 'ilobediya gide tauda talobaloba 'esedi , ta Yesu geya 'eta wete 'ina pui .
58004016	Coinega ma'ida 'atepatu tanao ma ta'ahwanoi 'ada toloinaina 'oina , ta 'oinega 'ida miyamwau 'oidiya 'i'atemuyemuyegita , ta wete 'i'abihetegita .
58005001	Topwaoliyao madoudi Yehoba 'ihesinuwediya ta 'ilagudiya , ma tauna matana sipwaopwaoli tomota 'idi mumuga galadi weyahidi .
58005002	Topwaoliyedi 'idi mumuga nuhana tomata'u'upao ma topuiyao 'oidiya , weyahina topwaoliyedi tomota tuwa , ma'idi we'a .
58005003	Coinega taudi 'idi puiyao weyahidi ta wete tomota baibaiwadi 'idi puiyao weyahidi sipwaopwaoli Yehoba 'oina .
58005004	Geya sawasawahina ma 'aigeda taiya tauna 'ina nuwatuhuwega 'ihetopwaoli , ta Yehoba hesi 'ina hesinuwega , gide mwalo Yehoba Eloni 'ihesinuweya ta 'ihetopwaoli .
58005005	Wete gide Keliso geya taunamo 'ida 'abilagasiya ma 'ihetopwaoli , ta Yehoba 'ihesinuweya ta 'ihegwaeya , 'igwae , “ Cowa natugu . Nige bo'i ya'ahwa natunegowa . ”
58005006	Ta wete 'ina gwae heluwena , 'igwaeya , “ Cowa 'uhetopwaoli hataya gide Melikisedeki . ”
58005007	Mwalo Yesu bale'uwa 'imiyamiya ma'ina dou 'i'ahwa 'ahwanoiya Tamana 'oina , ta nuwanuwana 'amasega 'i'abihete , 'oinega 'i'abiheteya weyahina Yesu Tamana 'ihe'asisiyeya .
58005008	Yesuina Yehoba Natuna , ta hesi tuwa muyamuya 'ilobeya ta 'ina 'alama'i'itega 'ihematamatana moisa ,
58005009	ta 'oinega 'ina mumuga mabwaiyana dumwaluna . Tauda wete 'eguma tahematamatane 'abihetena hataya Yesuina 'oinega taloba ,
58005010	weyahina Yehoba Yesu 'ihesinuweya ma 'ihetopwaoli hataya gide Melikisedeki .
58005011	Nuwatuhu bewa weyahina gwae baibaiwana simiyamiya , nuwanuwagu ma yahepwailedi 'oimiya , ta geya sawasawahina , weyahina tenami tuituidi .
58005012	Tuta bewa 'ilobwainegomiya ma hali tomota 'oidiya wahe'ita , ta geya sawasawahimi , weyahina Yehoba wasana huhuna geya wasanapu , 'oinega 'abwa 'ahehe'itegomi . Comi susumo 'ilobwainegomiya weyahina 'e'ahai pa'alina geya 'ilobwainegomi .
58005013	Coinega 'omi gide gwagwama , 'eda dumwadumwaluna geya nuwami 'isabwalena moisa , eeta 'ilobwainegomiya ma he'ita nuhana 'oinega 'ahe'aigomi nugeta .
58005014	Ta 'eguma taiyawedi 'idi sanapu 'imatuwa , taudi gide 'e'ahai pa'alina 'ana to'aiyao , weyahina nuwadi 'isabwalena pwaiya , ta sawasawahidi sihesinuwa to'aha 'ausalana ma to'aha galana .
58006001	He'ita nugenugetana Keliso weyahina wahesagoha pwaidiya ta wasanapudiya , 'oinega nuwanuwagu sanapu hauhaudi Keliso weyahina yahe'itegomi ta 'imi nuwatuhu 'oidiya waheloheya . He'itaedi tahesagoha pwaidiya ta tasanapudiya sahena talolohilahiladi . He'itaedi bewa : 'ida mumuga mwalo galadi 'adi logwahata , 'ida hemisa Yehoba 'oina ,
58006002	babitaiso 'ana he'ita , ta wete 'ada tohanugetao nimadi 'adi lagu debada , ma to'amasa 'idi toholo hila , ma gala 'ana maisa hesilae hataya . He'itaedi wasanapu pwaidiya .
58006003	Ceguma Yehoba 'itagwala , sanapu nugenugetadi wa'abiyahidi ta 'adi loheposeyana wete yahe'itegomi .
58006004	Weyahina taiyawedi mwalo Yehoba weyahina nuwadi 'isabwalena , ta helauina galewega silotohoya , ta Yaluyaluwa Tabuna 'ina 'abihetena 'oidiya silotohoya ,
58006005	ta wete Yehoba 'ina gwae silotohoya 'abehega 'ausalana , ta 'ina waiwai tuta 'inaonaoma weyahina wete silotohoya ,
58006006	ma 'eguma muliyetega sibe'u , geya sawasawahina ma ta'abihe nuwabui hiladi , weyahina taudi 'idi mumugega Yehoba Natuna si'abihe kelose hileya ta sanina siheginaula besobesoweya .
58006007	Tanoha weyahina tanuwatuhu . Ceguma 'idohi hilahila , 'oinega bale'u 'i'abihegogai , ma hewana ma'ina yaliyaya 'ibwalabwala , beno tobegula 'ina 'ebeyaliyaya , ta 'ana sanapu 'abehega bale'uina Yehoba 'igwae helauweya .
58006008	Ta hesi 'eguma bale'uina 'oina 'awata ma talitali sibwala , bale'uina ma'ana heliya Yehoba 'oinega , ta tuinenamo 'ilobwaineya .
58006009	Ma 'iyagwao 'igu gwae bewa henuwalagu tuwa , ta yanuwatuhu yahiya helauwega 'abehega 'omi Keliso 'ina 'abihetena 'ana to'ewao wahewaiwai moisa .
58006010	Yehoba 'ina loina 'oimiya dumwaluna , 'oinega 'imi paihowao geya'abwa 'inainaidedi , beno 'imi helauwao ta 'imi lemao Yehoba saninega , tohekalesiyao 'oidiya , mwalo ta 'ana siga nige bewa .
58006011	Coinega nuwanuwagu ma 'omi 'aigeda 'aigeda wahetapewa ta 'abehega 'abwa muliyetega 'imi hemisa huwaina mabwaiyana waloba .
58006012	Sahena walologwahata , ma hesi tomotaedi wahe'au'aunawedi , taudi ma'idi 'alama'i'ita sihehemisa , ma 'oinega ginaulaedi Yehoba 'igwae hemisaediya si'ewadi .
58006013	Mwalo hene Yehoba 'ina gwae hemisa Ebalahamo 'i'ebwaeya , ta Yehoba tauna saninega 'igwae hemisa , weyahina geya 'aigeda wete sani miyamiya hanena ma 'oinega 'igwae hemisa .
58006014	Ta 'ina gwae hemisaina bewa : “ Ya'abihetego tuta baibaiwana , ma tubumwao 'iyada . ”
58006015	Ma Ebalahamoina 'i'alama'i'ita tuta dudulena , eeta gwaeina huwaina 'ilobeya .
58006016	Tauda tomota tagwaegwae hane bo ta'eta'wata'watalulu 'aigeda sani madouna 'oinega , ta 'abehega tomota si'ahwa moisegita .
58006017	Yehoba gide nuwanuwana madouna 'ina gwae moisa tauda 'ihe'itegita 'abehega to'aha 'igwae hemisaeya 'oida 'abwa taloba , 'oinega tauna saninega 'i'eta'wata'waluluwa .
58006018	Ginaula waiwaidi 'eluwaedi miyamiya hatayadi , beno Yehoba 'ina gwae hemisa ma 'ina 'eta'wata'walulu . Coinega tasanapuya 'abehega Yehoba geya 'eta tuta 'i'abo . Weyahina tauda bo'i Yehoba 'oina tadena ta 'i'abihetegita , 'oinega ta'atepatu ma tanuwatuhuyahi 'abehega 'ina gwae hemisa 'oida geya'abwa 'i'ebe'ebesinegita .
58006019	Cida nuwatuhu yahinaina gide 'ida loho waiwaina , ta 'oinega 'ale'o biliupa taluhubwale ma taluhu Yehoba 'ina 'ebemiya 'oina .
58006020	Nage 'oina Yesu 'iluhu nugeta pwaiya weyahida , ta 'ihetopwaoli madouna ma miyamiya hatayana weyahida , gide Melikisedeki mwalo hene .
58007001	Ma Melikisedekiina meSalema 'idi kini , ta Yehoba Tolohanena moisa 'ina topwaoli . Mwalo hene Melikisedekiina Ebalahamo 'ilobeya , tutaina lo'aleha 'oinega 'ihilama . Ta Ebalahamoina toloinao baibaiwadi ma 'adi bodao 'ipe'udiya , 'oinega Melikisedeki gwae hemisa bwebwe'ana 'i'ebwaeya Ebalahamo 'oina .
58007002	Coinega Ebalahamo 'ina tobwatobwa 'iwatahidiya he'une 'adi baibaiwa nima luwaluwa , ta he'une 'aigeda Melikisedeki 'i'ebwaeya ta Ebalahamo tauna naeni 'i'ewediya . Ta Melikisedeki sanina 'ana gibui “ Toloina dumwaluna , ” ta 'ina tupwa sanina Salema , 'ana bui “ Daumwala , ” 'oinega tasanasanapu 'abehega Melikisedeki tauna 'ina loina daumwalina .
58007003	Melikisedekiina geya tamanamo ta geya sinanamo , ma wete geya 'ina susumo ta 'ina li'u ma 'ina 'amasa geya 'adi tosanapumo , ma hesi gide tuwa Yehoba natuna 'ihetopwaoli hataya Yehoba 'oina .
58007004	Moisa , Melikisedekiina 'aigeda bada lohanena , ta Ebalahamo 'ilohane sineya , weyahina Ebalahamo 'ina tobwatobwa 'oinega tupwana 'i'ebwaeya Melikisedeki .
58007005	Ta topwaoli taudi Libai 'ina bodao si'ewa'ewa 'idi tobwatobwa tupwana tauda Ebalahamo tubunao 'oidega . Taudi ma tauda susu 'aigeda , ta hesi 'adi loina 'imiyamiya sowasowana tobwatobwa si'ewa'ewa 'idi tomota 'oidiyega .
58007006	Melikisedeki hali susu , ta 'ina miya lohanenamo , 'oinega tobwatobwa tupwana 'i'eweya Ebalahamo 'oinega . Coinega wete Melikisedeki 'ina gwae hemisa Ebalahamo 'i'ebwaeya . Ebalahamoina loheya madouna , weyahina mwalo Yehoba 'ina gwae hemisa 'i'ebwaeya ,
58007007	ta hesi Melikisedeki Ebalahamo 'ilohane sineya , weyahina taudi sanidi madouna 'idi gwae hemisa si'e'ehele tomota taudi sanidi 'i'iudi 'oidiya , 'oinega wanuwatuhuyahi 'abehega Melikisedeki 'ina gwae hemisa 'i'ebwaeya Ebalahamo 'oina .
58007008	Bewa tuwa Libai 'ina bodao 'ida tobwatobwa tupwana si'ewa'ewa . Taudi tomota tuwa 'ama'amasidi , ta hesi Melikisedeki wasana 'abehega tauna miyamiya hatayana .
58007009	Bewa tuwa 'ida tobwatobwa tupwana ta'e'ehele Libai tubunao 'oidiya , ta mwalo 'ana 'ita gide Melikisedeki 'ina tobwatobwa tupwana 'i'eweya Libai 'oinega ,
58007010	weyahina Libai 'abwa tubuna Ebalahamo 'alona , saugaina Ebalahamo Melikisedeki 'edai 'ilobeya , ta 'ina tobwatobwa tupwana 'i'ebwaeya .
58007011	Libai tubunao taudi 'idi paihowa beno Yehoba 'ina loinao meIsileli tauda sihe'itegita , ta loinaina geya sawasawahina 'i'abihedumwalu bwaibwainigita , 'oinega nuwanuwada 'aigeda topwaoli hauhauna ma 'i'abihe dumwalugita , topwaoliina gide Melikisedeki , ma geya Eloni matubunao gide .
58007012	Eeta 'eguma topwaoli hagana talagu , loina wete hagana talagu .
58007013	Tasanapuya 'abehega Keliso tauna 'ida topwaoli hauhauna , geya Libai 'ina susuwega 'inaoma ,
58007014	ta hesi Yuda 'ina susuwega 'inaoma , taudi geya hesinuwa siloba Mosese 'oinega ma sihetopwaoli .
58007015	Coinega 'ida topwaoli hauhauna gide Melikisedeki .
58007016	Geya Mosese 'ina loinega 'ihetopwaoli , ta hesi yawasina miyamiya hatayana ma waiwaina 'oinega .
58007017	Tauna Yesu , ma weyahina Buki He'asisi 'igwaeya , “ Cowa 'uhetopwaoli hataya , gide Melikisedeki . ”
58007018	Moisa , Mosese 'ina loinao geya sawasawahidi ma 'aigeda to'aha si'abihe dumwalu bwaibwaini . Coinega loina nugenugetana ta'ebesineya , weyahina we'ana , ma 'oinega hemisa hauhauna ta bwebwe'ana 'ilatuma , ta hemisaina 'oinega Yehoba 'oina talohoho .
58007019	
58007020	Ta tauda 'ida hemisa Keliso 'oina 'imiyamiya . Yehoba mwalo Kelisoina 'oina 'i'eta'wata'walulu , ta 'igwae hemisaeya , ma hesi topwaoliyao nugenugetadi geya gwae hemisa Yehoba 'oina siloba .
58007021	Ta Yesumo weyahina 'igwaeya , “ Bada 'igwae hemisa pwaiya ta 'owa 'uhetopwaoli hataya , ma 'ina gwae hemisaina geya'abwa 'iligeligehi . ”
58007022	Coinega Yesu 'ina loina hauhauna tasanapu bwaibwainiya 'abehega loina miyamiyaina 'ibwebwe'ana sineya .
58007023	Mwalo topwaoli nugenugetadi baibaiwadi sipaipaihowa 'ana siga si'amasa ta muliyetega hauhaudi sihemiyalaenedi .
58007024	Ta hesi Yesu tauna 'ida topwaoli hataya , 'oinega geya 'ana miyalaenamo .
58007025	Yesuina tuta mabwaiyana sawasawahina 'i'abihetegita 'eguma 'ana hemisega taluhu Yehoba matana , weyahina Yesu miyamiya hatayana , ta tuta baibaiwana weyahida 'i'ahwa'ahwanoi Yehoba 'oina .
58007026	Moisa , Yesuina sawasawahina ma 'ihetopwaoli weyahida , weyahina tauna mumugana mabwaiyana 'ausalana tuwa , ta geya gide togala tauda , 'oinega Yehoba Yesuina 'i'abilagasiya ta galewa 'ana tomiyao 'ilohane sinediya .
58007027	Ta topwaoliyao nugenugetadi sabwelo 'aigeda 'aigeda Yehoba 'oina sipwaopwaoli , taudi 'idi puiyao , ma tomota wete 'idi puiyao weyahidi . Ta hesi Yesu ma'aigedamo wahina 'itagwaleya ta 'ipwaoliyeya Yehoba 'oina weyahida .
58007028	Tuta nugenugetaidi 'oidiya Mosese 'ina loinega tomota we'awe'adi sihetopwaoli madouna , ta muliyetega Yehoba 'ina gwae hemisa 'oinega Natuna 'ihetopwaoli , ma tauna mumugana bwebwe'ana miyamiya hatayana .
58008001	Cigu gwae mabwaiyana huhuna bewa 'abehega 'ida Topwaoli Madouna , bewa tuwa 'imiyamiya galewa Tolohaneina 'ina wagahata wasawasa 'ebeulanega .
58008002	Ma tauna 'ihetopaihowa Yehoba 'ina hada moisa 'oina . Hadaina tomota geya si'abi , ta hesi Badaina 'i'abiya .
58008003	Bale'u 'ana topwaoliyao mabwaiyadi 'idi paihowa beno 'ehele ma pwaoli si'ebwa'ebwae Yehoba 'oina , 'oinega 'ida topwaoliina hauhaunaina 'ilobwaineya ma tauna wete 'aigeda 'ehele 'i'ebwae Yehoba 'oina .
58008004	Ma tauna 'eguma bale'uwa 'imiyamiya geya'abwa 'ihehetopwaoli weyahina topwaoli baibaiwadi simiyamiya , ta tuta mabwaiyana sipwaopwaoli , gide Mosese 'ina loina 'igwae 'esa ta 'abehega 'ehele si'ebwae Yehoba 'oina .
58008005	Ma 'idi 'ebe pwaoliina Hada He'asisi 'alona , Yelusalema 'oina . Ma Hada He'asisiina 'ebe'ita bo ma'ama'ayau tuwa , ta hesi Hada He'asisi moisana galewa 'imiyamiya . Weyahina mwalohene Mosese geya Hada He'asisi nugenugetana 'i'abiya ta muliyetega Yehoba 'ihenuwa laguweya 'igwaeya , “ Mosese , 'unuwatuhuyahi hadaina 'ana 'ita mabwaiyana yahe'ita pwaigowa 'oyai , mabwaiyana 'uhe'au'aunawe , ta 'igu Hada He'asisiina 'u'abi . ”
58008006	Ma bewa tuwa Keliso 'ina paihowa , paihowa miyamiyaina 'ibwebwe'ana sinediya , gide wete 'ina loina , loina nugenugetana 'ibwebwe'ana sineya , weyahina 'ina loinaina gwae hemisa hauhauna 'oinega 'ilatuma . Ta gwae hemisaina , gwae hemisa nugenugetana 'ibwebwe'ana sineya .
58008007	Ceguma loina miyamiyaina tomota mabwaiyadi 'i'abihetediya , sahena tanuwanuwatuhu loina hauhauna weyahina . Ma geya 'ilemedi , 'oinega hauhauna nuwanuwada .
58008008	Mwalohene Yehoba 'isanapuya 'abehega meIsileli 'idi mumuga geya bwebwe'ana , 'oinega weyahidi 'igwaeya , “ Cabwa loina hauhauna yalagu meIsileli ma meYuda weyahidi .
58008009	Geya gide loinaina yalaguya tubudiyao weyahidi , tutaina mwalo yahanugetediya ta Itipita 'oinega silatuwa ta sitauya taudi 'idi tupwa . Weyahina loina yalaguya siligehiya , 'oinega nimagu 'oidiyega yalisi'eweya !
58008010	Bada wete 'igwaeya , 'igwae , ‘ Cabwa 'igu loina hauhauna meIsileli nuwadiya yalagudi ma 'atediya yaleledi , ta 'oinega taugu 'idi Yehoba ma taudi 'igu tomotaiyao .
58008011	Coinega geya sawasawahina ma tasidiyao sihe'itadi , nuwana sigwae , “ Yehoba wada sanapu , ” weyahina mabwaiyadi sisanapu pwaigauwa , taudi sanidi madoudi ta wete taudi towewelohe .
58008012	Eeta ya'atemuyamuyaedi , ta 'idi mumuga galadi yanuwasamudi ta yanuwanaidedi . ’ ”
58008013	Yehoba loina hauhauna 'ilaguya weyahina loina miyamiyana 'iwe'a pwaiya , ta nata 'ilohesahesawala .
58009001	Loina nugenugetana 'alona loina baibaiwana simiyamiya tapwalolo weyahina , ma wete hada tapwalolo bale'uwa weyahina .
58009002	Ta hadaina hebai 'wapidiyega sipaihoweya , ta 'ale'o 'oinega sibiliupa luweya ta biliupa madouna sihesaniyeya Tupwa He'asisi , ma biliupa 'i'iuna beno 'alona moisa sihesaniyeya Tupwa He'asisi Hedade . Biliupaina madouna 'alona mayale 'adi 'ebelagu ma 'aigeda teibele , ma teibeleina 'oina beledi silagulagu Yehoba matana .
58009003	Ma Tupwa He'asisi Hedade 'alona 'ebegabu 'imiyamiya gado'a weyahina , beno goula 'oinega sipaihoweya , ta wete loina 'ana dedewaga 'imiyamiya , beno goula wete 'oinega sipaihoweya , ta dedewagaina 'alona gaeba goula 'imiyamiya , ta gaebaina 'alona tubudao 'adi 'e'ahai sanina mana , tupwana 'imiyamiya . Ta wete dedewagaina 'alona Eloni 'ina digona , beno mwalo 'ibwala , ta wete da'uleyedi Yehoba 'ina loinao 'oidiya 'ilelediya simiyamiya .
58009004	
58009005	Ma dedewagaina pwatana 'eluwa anelose namanamalidi sipaihowediya ta dedewagaina siheloguloguya , beno Yehoba 'ina 'ebemiya tomota 'idi puiyao 'adi nuwasam weyahidi . Ta hesi sahena tanuwanuwatuhu hedade tobwatobwaedi weyahidi .
58009006	Ceguma tobwatobwa mabwaiyadi si'atububudi , 'oinega topwaoliyao siluhuluhu Hada He'asisi 'alona ta 'idi paihowa sipaipaihowa ;
58009007	ma hesi Tupwa He'asisi Hedadeina Topwaoli Madounamo 'oina 'iluhu , ma bolime 'aigeda 'oina ma'aigedamo . Ta tutaina 'iluhuluhu bweyaha 'i'ewa ta bweyahina 'ilosehusehule , gide 'ipwaopwaoli Yehoba 'oina 'ina mumuga galadi weyahidi , ta wete tomota mabwaiyadi 'idi puiyao weyahidi .
58009008	Bewa 'ebe'ita tomota hauhauda 'oida , Yaluyaluwa Tabuna 'oinega , ta 'oinega tasanapu 'abehega 'eguma paihowaina miyamiyaina 'abwa tapaipaihowa , geya sawasawahina ma taluhu Tupwa He'asisi Hedade 'alona . Eeta helauwao ma hebahebai loina miyamiyaina 'oinega sipwaopwaoliyedi Yehoba 'oina , ta hesi geya sawasawahidi ma tomotaedi 'atedi si'abihe'ehau , ta wahidimo si'abihe'ehau ,
58009009	
58009010	'eguma loinaowedi tomota simulimuliyedi 'e'ahai ma 'adi we'aha ma hali buyo ma hali buyo weyahidi . Weyahina mwalo loinaina miyamiyaina Yehoba 'ilaguya ta 'imiyamiya 'ana siga Keliso 'ilatuma ta loina 'ibuiya .
58009011	Weyahina 'iboi 'ina pwaoliyega miya bwebwe'ana hedade 'i'ebwaegita , ta hali Hada He'asisi 'oina 'iluhuwa , ta hadaina madouna ta bwebwe'ana , beno tomota geya si'abi bale'u 'oina .
58009012	Coinega Yesu Tupwa He'asisi Hedade 'oina 'iluhuwa ma'aigeda , ta bweyaha 'oinega 'ipwaoli , ma bweyahina geya hebai goti bweyahidi bo bulumakau 'i'iudi bweyahidi , ta hesi tauna bweyahina , ta 'oinega 'ada 'abihe'ehau hataya talobeya .
58009013	Ceguma ginaula bi'ibi'ina ta'abitoho ma wahida ta'abihebi'i ma goti bweyahina nuwana bulumakau bweyahina 'oidiyega talosehuligita , nuwana bulumakau mewahinena tagabu ma 'oinega tapwaoli Yehoba 'oina , beno 'ebe 'abihe'ehau wahida weyahina .
58009014	Ta hesi Keliso bweyahina 'ebe 'abihe'ehau bwebwe'ana hedade , weyahina 'ateda 'i'abihe'ehaudi ma 'oinega paihowa besobeso talogwahatedi , ta Yehobaina mayawasina 'ina paihowao tapaihowadi . Weyahina Yaluyaluwa Tabuna miyamiya hatayana Keliso 'i'abihe waiwaiya , ta tauna ma'ina mumuga mabwaiyana dumwaluna ta geya 'aigeda wete galana 'oina , 'oinega tauna 'ipwaoliyeya Yehoba 'oina , beno 'i'amasa tauda 'ada 'ehau weyahina .
58009015	Eeta Kelisoina loina hauhauna 'i'eweyama ta 'oinega tanaoma Yehoba ba'idadai tahe'iya'iyagu , weyahina 'eguma 'ihesinuwegita nata yawasida hataya 'igwae hemisaeya 'i'ebwaegita . Weyahina tauda loina nugenugetana taligehiya , 'oinega 'ilobwaineya ma ta'amasa , ta hesi Keliso weyahida 'i'amasa pwaiya sabi 'abihetegita .
58009016	Wasanapuya 'eguma taiya to'waiha loina mwalo 'ilaguya nuwana 'ileleya , 'ina tobwatobwa mabwaiyana 'adi heguyai weyahidi , ma muliyetega 'i'amasa , ta loinaina 'ina susuwao sida muliye .
58009017	Ta 'eguma 'abwa mayawasina , geya'abwa loinaina simulimuliye . Beno namo 'eguma 'i'amasa , loinaina 'ihewaiwai ma simuliye .
58009018	Gide wete loina nugenugetana Mosese 'oinega , nugeta tupwadi hebai silohe'amasidiya , ta bweyahidiyega buki ma tomota mabwaiyadi Mosese 'ilosehu sehulidiya , ta 'oinega muliyetega loinaina 'ihewaiwaiya .
58009019	Weyahina loina mabwaiyadi 'ihepwailediya tomota 'oidiya , ta 'oinega bulumakau 'i'iudi bweyahidi ma goti bweyahidi we'aha ba'idana 'ihebweliyeya , ta 'i'eweya , ta sipi hunuhunuwana belabelalana 'i'eweya , ma 'aiwe sanina hisopa matana 'ibadiyeya , ta bweyaha ma we'aha 'alona 'ihebuteya , ta 'oinega buki ma tomota 'ilosehu sehulidiya ,
58009020	ma Mosese 'igwaeya , “ Loinaina Yehoba 'ilaguya weyahimi , 'ana 'ila'ilala bweyaha bewa . ”
58009021	Gide wete Hada Tapwalolo ma gaebaedi Hada Tapwaloloina 'oina bweyahega 'ilosehu sehulidiya .
58009022	Weyahina Mosese 'ina loina 'oidiya 'abehega ginaula mabwaiyadi bweyahega si'ehau . Ta mumuga galana 'ana nuwasam wete bweyaha 'oinega , ma 'eguma geya bweyaha 'idau gesowana nuwasam taloba .
58009023	Hada He'asisi 'ana tobwatobwao galewa simiyamiya , ta 'adi ma'ama'ayau tuwa bale'uwa Mosese 'ipaihowediya , ta 'ilobwaineya ma bweyaha 'ana paihowega 'ipwaopwaoli Yehoba 'oina ma 'i'abihe'ehaudi , ma hesi ginauledi galewa 'adi 'abihe'ehau pwaoli bwebwe'ana hedade 'oinega , beno Keliso bweyahinega .
58009024	Ta Keliso geya 'iluhu Hada He'asisi 'abi'abina 'oina , beno Hada moisa 'ana ma'ama'ayau tuwa , ta hesi galewa 'iluhuwa ta Yehoba matana 'imiyamiya ma 'ilemalema weyahida .
58009025	Kelisoina sahena sauga baibaiwana tauna wahina 'i'e'eheleye nuwana 'ipwaopwaoli Yehoba 'oina , gide bolime 'aigeda 'aigeda Tupwa He'asisi Hedadena 'alona Topwaoli Madouna 'iluhuluhu ma bweyahega 'ipwaopwaoli , ta bweyahina geya tauna bweyahina .
58009026	Moisa , 'eguma Keliso 'ina paihowa taudi topwaoli madoudi gide , 'ida 'amasa hilahila bale'u 'ana gihehemasalaha 'oinega ta tuta nige . Ta hesi ma'aigedamo tuwa , tuta 'ana 'ebelosaloha bewa 'oina , wahina tauna 'ipwaoliyeya , mumuga galadi 'adi nuwasam weyahina .
58009027	Tomota tauda 'ada loina 'imiyamiya 'abehega ma'aigeda ta'amasa ta muliyetega bwa'omatana .
58009028	Wete gide Keliso 'ina 'amasega tauna 'ipwaoliyeya ma'aigedamo tuwa , ma baibaiwada mumugada galadi 'i'ewa yahulediya , ma 'abwa 'ihilama , ma geya 'abehega mumuga galadi 'i'ewayahule hiladi , ta hesi sabi 'abihetegita , 'eguma ma'ida nuwa'ewa tayamwayamwa .
58010001	Cabwa 'ebe yaliyaya moisa 'oida 'ilatuma , ma hesi Mosese 'ina loina gide ma'ama'ayaumo tuwa , ta geya 'ebe yaliyaya moisa . Mosese 'ina loinaina 'abehega bolime ma bolime hebai sihunuhunudi ta Yehoba 'oina sipwaoliyedi , ta paihowaedi geya sawasawahina ma 'i'abihe bwebwe'anedi .
58010002	Weyahina 'eguma paihowaina sawasawahina ma 'i'abihe'ehaudi , ma'aigedamo sida paihowa ma 'adi lotohona 'ida bwebwe'ana hataya , ta 'oinega sahena bolime 'aigeda 'aigeda sipaipaihowa hilahila , 'awa ?
58010003	Geya ! Ta hesi pwaoliyedi bolime 'aigeda 'aigeda 'ebe nuwahilamo tuwa , mumugadi galadi weyahidi , 'oinega 'adi lotohona geya'abwa 'ibwebwe'ana .
58010004	Weyahina bulumakau ma goti bweyahidi geya sawasawahina ma pui 'ideuli yahuledi .
58010005	Coinega tutaina Keliso bale'uwa 'idobima , Kelisoina Yehoba 'oina 'igwaeya , “ Pwaoliyao ma 'ehele geya nuwau , 'oinega wahigu 'u'ebwaegauwa 'ino paihowa weyahina .
58010006	Wete geya nuwau hebai gabugabudi , 'eguma tomota sipwaoliyedi mumugadi galana weyahidi .
58010007	Coinega yatagwalegauwa 'owa Yehoba 'oiuwa , ta yatauyama ma 'ane 'ino nuwatuhu yapaihowa , gide mwalo weyahigu Buki nupinupilina 'oina sileleya . ”
58010008	Cina gwaeina wanuwatuhuyahi , 'igwaeya , “ Geya nuwau pwaoliyao bo 'ehele , bo hebaiyedi sigabugabudi , bo nuwana to'aha sipwaopwaoliye mumugadi weyahidi , ma geya'abwa 'uyaliyaliyaya paihowaedi weyahidi . Pwaoliyedi taudi Mosese weyahidi 'iloina . ”
58010009	Coinega wete 'igwaeya , “ Yatagwala pwaiyegauwa 'oiuwa ma 'ane 'ino nuwatuhu yapaihowa . ” Cina gwae bewa 'abehega loina nugenugetana 'i'ewayahuleya ta hauhauna 'ilaguya .
58010010	Ta Yehoba 'ina nuwatuhuina ma Yesu Keliso tauna wahina 'ipwaoliye sabi 'abihe'ehaugita 'ina 'amasa ma'aigedamo 'oinega .
58010011	Ta topwaoliyao mabwaiyadi Hada He'asisi 'oina sitotoholo , ma sabwelo 'aigeda 'aigeda 'idi pwaoliyedi si'e'ehele Yehoba 'oina , ma hesi pwaoliyedi geya sawasawahina ma mumuga galadi si'ewayahuledi .
58010012	Ta Keliso hesi ma'aigeda 'ipwaoliya mumuga galana weyahina , ta 'ina pwaoliina tuta mabwaiyana sawasawahina , ta 'ina pwaoliina mulina Yehoba 'ebeulanega 'imiyatoiya ,
58010013	ma 'iyamwayamwa ta to tuta 'ana 'alehao Yehoba 'ida lagu suluhedi 'aena gabulena .
58010014	Weyahina 'ina pwaoli 'aigedamo , ta sawasawahina tuta mabwaiyana 'oidiya 'i'abihe 'ehaugita ma 'i'abihe bwebwe'anegita .
58010015	Cabihe'ehau bewa weyahina Yaluyaluwa Tabuna ta wete Buki He'asisi 'oina 'ihe'itegita Bada 'ina gwae beno mwalohene weyahida 'ihepwaila ,
58010016	'igwaeya , “ Cabwa loina hauhauna ya'ebwaedi ma 'igu loinao nuwadiya yalagudi ma 'atediya yaleledi . ”
58010017	Ta wete 'igwaeya , “ Cidi galao ma 'idi puiyao yanuwanaidedi . ”
58010018	Beno weyahina geya'abwa tapwaopwaoli mumugada galadi weyahidi , weyahina Yehoba 'inuwasam pwaidiya .
58010019	Ciyagwao Yesu bweyahina 'idau pwaiya weyahida , 'oinega ma'ida 'atepatu taluhu Yehoba 'ina Tupwa He'asisi Hedade 'oina ,
58010020	bewa 'eda hauhauna yawasida weyahina . Mwalo Yehoba 'ina Tupwa He'asisi 'ale'o 'oinega sibiliupeya ta Yesu 'iso'eya tauna wahina 'ina 'amasa 'oinega sawasawahina ma taluhu Yehoba 'oina .
58010021	Ma wete 'ida topwaoliina lohane hedade , ta Yehoba 'ina hada weyahina 'ipaipaihowa .
58010022	Coinega Yehoba tahahoho ma'ida 'atetagwala ta ma'ida hemisa moisa , ma 'oinega wahida ta'abihe'ehaudi we'aha 'ausalana 'oinega , ma wete 'ida nuwatuhu si'ehau , weyahina Yesu 'ina losehusehula 'oinega 'ida nuwatuhu galadi 'i'abihe 'ehaudiya .
58010023	Coinega tatoholo pa'ala ma 'ida hemisa Yesu 'oina ta'abi'abiyahi , ma tahepwaila latuwe tomota 'oidiya , weyahina Togwae hemisaina geya 'i'abo , ta hesi 'ina gwaeyedi gide 'ipaipaihowa 'esedi .
58010024	Cilobwainegita wete ma tauda tada he'abi'abihetena , ma 'ane tahe'iya'iyagu moisa , ma wete paihowa 'ausaladi tapaihowadi .
58010025	Tupwadi 'iyadao tapwalolo 'ana 'eto'autao sinuwanaideya , ta sahena gide 'omi , ma hesi tuta mabwaiyana wa'abihe pa'aligomi , ma 'eguma to tuta wasanapuya 'abehega Yesu 'ina tuta hilama 'ihahoho nata wahe'abi 'abihetena hilegomi moisa .
58010026	Ma 'eguma tanuwa sabwaleni to'aha Yehoba 'ana wasa moisa , ma muliyetega tatagwalegita mumuga galana 'oina , geya 'eta wete pwaoli 'imiyamiya sabi 'abihe'ehau hilegita ,
58010027	ma hesi bwa'omatana taloba , beno 'aiwe ninima 'igabu hegumwaligita . Bewa Yehoba 'ipaihoweya 'ana 'alehao weyahidi .
58010028	Mwalohene 'eguma 'eta taiya Mosese 'ina loinao 'iligehidi , ma tohepwaila 'eluwa nuwana 'etoi mumugana sihepwaila latuhe , geya'abwa si'ate'ate muyamuya ma hesi silohe'amasiyamo tuwa .
58010029	Coinega 'eguma taiya Yehoba Natuna 'ilohesohesoiye , ma bweyahina 'i'abihe'ehauya 'i'ahwa galagalae , ma wete 'i'abihe gamwasowali 'ada to'abihetena Yaluyaluwa Tabuna , nata 'ana maisa muya madou hedade 'iloba Yehoba 'oinega .
58010030	Ma tasanapu pwaiya taiya 'ada Toloina madouna tauna 'ihegwaegita , 'igwaeya , “ Taugu Toloinaigu , togala yahemaisadi muya 'oinega . ” Ma wete 'igwaeya , “ Taugu 'imi Bada , ma 'omi 'igu tomotaiyao nata yaloinegomi . ”
58010031	Sowasowana Yehobaina mayawasina tamataute 'amuge 'iloinaegita .
58010032	Ciyagwao , mwalo 'asilala 'ina latu nugenugetana 'oimiya , wanuwatuhuyahi 'imi miyamwau 'oidiyega wa'alama'i'ita ,
58010033	tutaina tupwana tomota si'abihedeba mwadinegomiya ma si'abihe muyamuyagomiya ta tuta tupwana mwalo 'iyamiyao ba'idamiyao wamuyamuya mahemahetena .
58010034	Ta wete tupwadi deliya silagudiya weyahidi wa'atemuyamuya , ta wa'abihetediya . Ta wete tutaina mwalo tomota 'imi tobwatobwao siyagahidiya wayaliyaya moisa , weyahina wasanapuya 'abehega galewa 'imi tobwatobwao 'ausala hedadedi ma miyamiya hatayadi simiyamiya .
58010035	Coinega 'imi hemisaina wa'abiyahi momosi ma sahena walologwahate , weyahina 'abwa 'imi hemisaina 'ana maisa 'ausala hedade waloba .
58010036	Ma 'ilobwainegomiya watoholo pa'ala ma Yehoba 'ina nuwatuhu wapaihowa , ma to'aha 'igwae hemisaeya wa'ewa .
58010037	Weyahina tuta 'i'iunamo tauna Totauyamaina 'ilatuma , geya'abwa wete 'iheheboi .
58010038	Coinega taiyawedi todumwalu 'idi hemisega yawasidi 'ausalana siloba , ta 'eguma 'idi 'ateyohowega silohihila , Yehoba geya nuwana tomotaedi .
58010039	Ma tauda sahena talolohihila , weyahina beno 'ebe hesilae . Ma tuwa ma'ida hemisa ma 'oinega yaluyaluwada simiya bwebwe'ana .
58011001	Ceguma to'aha tanuwatuhuyahi 'abehega 'abwa taloba , ma hesi bewa tuwa geya'abwa ta'ita'ita , beno hemisa moisa .
58011002	Tubudao mwalohene tanuwatuhu yahidi taudi 'idi hemisa weyahina Yehoba 'i'ahwa bwebwe'anediya .
58011003	Tauda wete 'ida hemisa 'oinega tasanapuya 'abehega Yehoba tauna 'ina gwae 'oinega bale'u mabwaiyana 'ihemasalahediya , beno ginaulaedi geya tada 'itediya 'oidiyega ginaulaedi ta'ita'itadi 'ihemasalahediya .
58011004	Coinega Ebeli wete ma'ina hemisa 'ipwaoli Yehoba 'oina , 'oinega 'ina pwaoliina Keni 'ina pwaoli 'ibwebwe'ana sineya , ta Yehoba 'iyaliyaya Ebeli 'ina pwaoli weyahina ta 'i'ahwa dumwaluweya . Ebeliina bale'u 'i'ebesine pwaiya , ma hesi 'ina hemisega 'oida 'ihehe'ita .
58011005	Inoke wete 'ina hemisega geya 'i'amasa ma hesi wahina mayawasina Yehoba 'i'eweya galewa , weyahina Yehoba 'ihepwaila nugeteya 'abehega “ Inokeina tauna weyahina yayaliyaliyaya . ”
58011006	Moisa , 'eguma sahena tahehemisa Yehoba 'oina , geya'abwa weyahida 'iyaliyaliyaya . Ceguma nuwanuwada ma Yehoba 'oina tatauya , tahemisa nugeta 'abehega Yehobaina 'imiyamiya , ta 'ana to'ebesao 'adi tohelau tauna , ma muliyetega tatauya 'oina .
58011007	Nowa wete Yehoba 'ihe'iteya 'abehega to'aha 'abwa 'ilatu 'oidiya , 'oinega Nowaina 'imatauta ma 'ina hemisega 'ina waga sanina 'aki 'igoheya , 'itagiya , ta tauna ma'ina susuwao 'i'abihetediya . Nage 'oina 'ihe'itaeya 'abehega tomota mabwaiyadi togala , ma tauna loheya dumwaluna 'ina hemisa weyahina .
58011008	Ebalahamo wete 'ina hemisega Yehoba 'ina bwau 'imuliyeya ta 'abehega 'ina 'asa 'i'ebesine ma 'ina 'asa 'ehauna hali tupwa 'iloba , 'oinega 'itoholowa ta 'itauya , ta geya 'isanapu to tupwa 'oina 'itautauya .
58011009	Ta wete 'ina hemisega tupwa gwaehemisaina 'oina ma'ina susuwao Aisake ma Yakobo simiyamiya , gide taumanao , ma 'idi hada hebai 'wapidi 'oidiyega si'abidiya , 'asaina Yehoba 'igwae hemisaeya 'abehega Ebalahamo 'oina 'ilo'asa , ma muliyetega tubunao wete 'idi 'asa .
58011010	Ma hesi Ebalahamo 'inuwatuhu yahiya 'abehega 'asaina 'ana wahuwahu pa'alina 'oina 'iluhu , beno Yehoba tauna 'ina nuwatuhu gide ma 'i'abiya .
58011011	Sela wete 'ihe'ai'aihaleya tuwa ma 'ina hemisega wahina 'ihewaiwaiya ta 'igamwa , weyahina Yehoba 'ina gwae hemisaina 'ihemiseya .
58011012	Moisa , Ebalahamoina 'ihetautaubada hedadeya , ta 'i'iunamo ma 'i'amasa , ta hesi boda madouna 'idabalala 'oinega , ta 'adi baibaiwa tuwa gide galewa 'ipwalao , ma wete nenegwala holai 'adi baibaiwa gide .
58011013	Tomota nugenugetadiyedi ma'idi hemisa , ma hesi si'amasa ta gwae hemisaedi huwaidi geya sida lobeya , ta hesi tuwa bwagebwagega si'iteya ta siloyauwedowa weyahina , ma wete taudimo si'ahwa taumanaediya gide taumana tuwa tupwa bewa bale'u 'oina .
58011014	Moisa , 'eguma ta'ahwa taumanaegita , beno gide tahepwaila latuwe 'abehega 'ida 'asa moisa ta'ebe'ebese .
58011015	Ma babada nugenugetaidi 'idi 'asa si'ebesineya , ma 'eguma nuwanuwadi sihila , nata 'eda si'ebese ma sihila ,
58011016	ma hesi geya sihila , weyahina nuwanuwadi 'asa bwebwe'ana hedade , beno galewa . Coinega geya'abwa Yehoba 'imwadi mwadinedi , ta hesi 'abehega tauna 'idi Yehoba , ta 'idi 'asa 'ihemasaleheya .
58011017	Ebalahamo wete ma'ina hemisa tutaina 'ebetohona 'ilobeya Yehoba 'oinega , 'abehega natuna moisa Aisake 'ipwaoliye Yehoba 'oina . Mwalo Yehoba 'ina gwae hemisao 'i'ebwaeya Ebalahamoina 'oina , ta wete 'igwaeya , “ Cabwa Aisake 'oinega 'ino boda 'ilatu , ” 'oinega Ebalahamo natunaina 'itagwaleya ma 'ilohe'amasi ,
58011018	
58011019	weyahina Ebalahamo 'isanapuya 'abehega Yehoba sawasawahina ma to'amasao 'i'abihe toholodi , 'oinega 'ana 'ita gide natunaina 'amasega 'ihilama .
58011020	Aisake wete 'ina hemisega natunao Yakobo ma Iso 'igwae hemisaediya 'idi 'ebe yaliyaya tuta 'inaonaoma weyahina .
58011021	Yakobo wete tutaina nata 'i'amasa ma 'ina digona 'i'abiheteya ta 'itoholowa ma Yehoba 'oina 'i'etuluha , ta 'ina hemisega Yosepa natunao 'aigeda 'aigeda 'idi 'ebe yaliyaya 'abwa weyahina 'ihepwaileya .
58011022	Yosepa wete 'ana bolime 'ebelosaloha 'oina 'ina hemisega meIsileli 'idi latu nata Itipitega 'ihepwaila nugeteya , ta loina 'ilaguya 'ana lagu galiha weyahina .
58011023	Mosese tutaina 'ili'uwa , tamana ma sinana 'idi hemisega silagu dahweya wai'ena 'etoi 'oidiya , weyahina 'ana 'ita gwama gumabwaina , ma wete kini Pelo 'ina loina pa'alina geya simataute .
58011024	Mosese wete tutaina 'ihebada , 'ina hemisega geya nuwana ma tomota sigwae , “ Moseseina Pelo tubuna , ” weyahina 'ina tuta gwama 'oina Pelo natuna wahinena Mosese 'i'eweya , 'i'itayahiya ta 'i'ahwa natuneya .
58011025	Eeta Moseseina geya nuwana tuta to'uto'upana 'oina 'iyaliyaya mumuga galana weyahina , ma hesi nuwanuwana Yehoba 'ina tomotao ba'idanao sida miyamwau .
58011026	Weyahina geya nuwana wasawasa bale'uwedi Itipita 'alona , ma hesi muyamuya Keliso weyahina 'ihesinuweya , weyahina 'isanapuya 'abehega 'abwa maisa bwebwe'ana 'iloba .
58011027	Coinega 'ina hemisega Itipita 'i'ebesineya , ta geya kini Peloina 'ina gamwasowala 'imataute , ma hesi 'i'atepatuwa 'abehega Yehoba 'i'iteya matana 'imiyamiya .
58011028	Ta wete 'ina hemisega Hataona Guyaina 'ipaihoweya ta bweyahega 'idi hadao 'ilosehulidiya , 'abehega tautuwao 'adi tolohe'amasa sahena 'iluhuluhu 'ihunuhunudi .
58011029	Bodaedi 'idi hemisega Hola Bwehabwehalina sihabaleya gide bale'u lohulohuna 'oinega sitautauya , ma meItipita simuliyama 'abehega sihabala wete ta geya sawasawahidi , ta mabwaiyadi sidamana .
58011030	Ma wete tutaina taudi 'asa Yeliko sisakowasiyeya mabwaiyadi sabwelo sebeni 'oidiya , 'idi hemisa weyahina 'asaina 'ana 'ali madouna 'ibe'uwa ,
58011031	ta siluhuwa ma toni'asa sihunudiya , weyahina taudi tologwahatao . Ma toganawala sanina Leyabi geya sihunu , weyahina wahineina ma'ina hemisa , weyahina tutaina mwalo Yosuwa 'ina tolo'alehao 'eluwa 'asaina 'oina siluhuwa Leyabiina 'ilemediya .
58011032	Tohemisao baibaiwadi wete gide Gidiyoni ma Belaki , Samisoni , Yepita , Debida , Samuwela ma palopitao wete , geya sawasawahina ma tahe'ote'otetela hegumwalidi .
58011033	Taudi 'idi hemisega sihewaiwaiya 'adi 'alehao 'oidiyega , ma wete 'idi tomotao siloina dumwaluwediya , ma wete Yehoba 'ina gwae hemisa huwaina silobediya , ma wete laiyoni lolosasaidi si'abi hedaumwalidiya , ta wete
58011034	'aiwe ganinisa madoudi sigibodiya , ta wete 'aleha 'oinega si'abihetediya , weyahina 'idi tuta siwe'a 'oina ma tuwa sihewaiwaiya , ma wete 'aleha 'oina sihewaiwai hedadeya , ta 'adi 'alehao baibaiwa hedade sipa'ipa'i lelewanedi .
58011035	Tupwadi wahiwahine wete 'idi to'waihao 'amasega sitoholo hila . Ta wete tupwadi tohemisao 'adi 'alehao 'oidiyega muya silobeya , weyahina sitohodiya 'abehega si'ewa hiledima , ma hemisa silolagu , ma 'iyamo sitoho 'asaediya , weyahina 'idi hemisa pa'alina 'abehega 'abwa 'amasega sitoholo hilama , ma yawasidi 'ausalana si'ewa .
58011036	Tupwadi wete 'adi 'alehao silotuyanediya , ma gulahega sihunuhunudi , ma wete deliya silagu luhuwediya ta sipaidiya .
58011037	Tupwadi wete dimwa madoudi 'oidiyega siloda'ulediya , ma tupwadi si'e'upwa luwediya , ma tupwadi 'elepa 'aleha 'oidiyega silohe'amasidiya , ma tupwadi sipi ma goti 'wapidi 'oidiyega si'wama'wama ta ma'idi nuwagala gide wewelohe , weyahina tomota si'abihe galediya .
58011038	Ma hesi tohemisaowedi mebale'u sibwebwe'ana sinediya , 'oinega yoho 'awawa ma 'oya 'oidiya siyawayawala dadana , ta wete gaula ma duluha 'oidiya si'eno'eno dadana .
58011039	Ta tohemisaowedi wasadi bwebwe'ana tahesagoha pwaiya , ma hesi Yehoba 'ina gwae hemisa huwaina moisa geya siloba , tuta nage 'oina ,
58011040	ma 'iyamo 'ebe yaliyaya tauda weyahida Yehoba 'ihepwaila nugeteya , 'abehega taudi ba'idadao 'abwa tamiya bwebwe'ana .
58012001	Ma tohemisao baibaiwadi galewega si'e'ebubugita , ta sawasawahida ginaula mwaudi 'oidiyega ta'aisinedi , ma 'oinega tapili waiwai 'ebepiliina 'ana 'eda 'oinega , ta wete mumuga galadiyedi sipaipaigita ta'aisinedi .
58012002	Ma wete Yesu 'oina talolo'italaga , weyahina Yesuina 'ida hemisa 'ana 'ebehegaina ta 'ana 'ebelosaloha . Tutaina Yesu bale'uwa 'imiyamiya 'isanapuya 'abehega 'abwa 'ebeyaliyaya madouna 'iloba , 'oinega kelose 'ina muyamuya 'i'alama'i'itaneya , mwadina wete geya weyahina 'inuwatuhu , ta 'ebelosaloha 'oina 'ihaneya galewa ta Yehoba 'ina 'ebeulega 'imiyatoiya .
58012003	Yesuina wanuwatuhuyahi 'abehega 'i'alama'i'ita madouna togala 'idi lo'aleha 'oinega , ta 'oinega 'omi wete gide 'abehega sahena wahesabulolo nuwana wawe'awe'a .
58012004	Ma 'omi tutaina mumuga galana walo'aleheya 'imi miyamwau 'i'iuna tuwa , ta geya sida lohe'amasigomiya Yesu gide .
58012005	Nuwana guguya wanuwanaideya , guguyaina 'oina 'i'ahwa natunegomiya 'igwaeya , “ Natugu , 'eguma tutaina Bada 'ihemata sabuwego sabi 'abihe dumwalugo , bewa weyahina 'unuwanuwatuhu ma sahena wete 'uwe'awe'a .
58012006	Weyahina 'eguma taiya Yehoba 'i'ahwa natune ta 'ihelauwe , sawasawahina ma sapi 'iloba 'ina puiyao weyahidi , ma 'oinega 'ida bwebwe'ana hila . ”
58012007	Ta 'eguma sapi waloba Yehoba 'oinega , tuwa wa'alama'i'ita , weyahina tama mabwaiyadi natudiyao sisapisapidi sabi 'abihedumwaludi .
58012008	Coinega Yehoba wete mabwaiyada 'isapigita , ma 'eguma taiya 'owa Yehoba geya 'isapigo , beno weyahina 'owa geya natuna moisa , ta 'abehega 'owa 'aigeda tamabudabuda .
58012009	Wanuwatuhuyahi 'eguma tamadao bale'uwa sisapigita ma 'oinega tahe'asisiyanedi , wete 'ilobwainegita ma yaluyaluwada Tamadiu galewa tahe'asisiyane , ma 'oinega yawasida 'ausalana 'i'ebwaegita .
58012010	Weyahina tamadao bale'uwa taudimo 'idi nuwatuhu 'oidiyega sisapisapigita ma si'abi'abi hedumwalugita tuta to'uto'upanamo weyahina , ma hesi Yehoba 'isapisapigita 'ada lema weyahina ma 'abehega 'i'abihe 'ehaugita ma tada mumuga 'ausalana , tauna 'ina mumuga gide .
58012011	Moisa , tutaina 'eguma bada 'aigeda 'isapigita tamuyamuya madouna ta geya'abwa tayaliyaliyaya , ma hesi 'eguma 'i'abihe dumwalugita 'abwa huwaina 'ausalana taloba , beno mumuga bwebwe'ana ma miya daumwala .
58012012	Coinega 'imi we'a wa'ebesine ma wahewaiwai ,
58012013	ta 'imi 'eda wa'abihe dumwaludi , ma 'eguma toha'au'au sitautauya , sahena sibe'ube'u , ma hesi 'idi ha'au'auwedi sibwebwe'ana , ta taudi wete sihewaiwai .
58012014	Watoho waiwai ma wamiya daumwala tomota ba'idamiyao , ta wete watoho ma 'imi mumuga 'ibwebwe'ana mabwaiyana , weyahina 'eguma taiya geya 'ina mumuga bwebwe'ana geya'abwa Bada 'i'ita'ita .
58012015	Wa'itayahigomi 'amuge nata 'oimiyega taiya Yehoba 'ina helau geya'abwa 'ilobaloba . Ma sahena 'aigeda taiya 'oimiyega 'ihegaina ma 'imumuga galana , 'amuge ta baibaiwadi simuliye .
58012016	Sahena wanuwanuwa 'ubuna , ta wete sahena Yehoba 'ina helau walologwahate , gide Iso mwalo Yehoba 'ina gwaehemisa tauna weyahina ma 'ipeleya tasina 'oina , 'ana maisa 'e'ahai 'aigeda tuwamo .
58012017	Ma wanuwatuhuyahi 'abehega tuta muliyetega Iso gwae hemisaina 'inuweya , ta weyahina 'idouwa , ta geya sawasawahina 'i'ewahila , weyahina tasina 'i'ewa pwaiya .
58012018	Bewa tuwa wanaoma Yehoba 'ina tupwa , geya gide mwalo Mosese ma meIsileli ba'idanao sitauya ta silotohoya 'oya Sainai 'oina , weyahina 'aiwe ganinisa ma guguyou madouna ma hogahoga ta duba madouna ,
58012019	ma yoguli 'enana ma wete loheya 'enana 'oyaina 'oina , 'oinega meIsileli simatauta madouna , ta si'ahwa'ahwanoi ta 'abehega sahena 'enanaina sihehesagoha hila ,
58012020	weyahina loinaina sihesagoheya 'i'abihe matautediya 'abehega , “ Sahena 'aigeda to'aha 'oya bewa 'i'abi'abitoho , ma 'abehega 'eguma 'aigeda hebai 'inaoma 'oyaina 'oina , dimwega siloda'ule ma 'i'amasa . ”
58012021	Moisa , 'oyaina 'ebe matauta madouna , ta Mosese tauna wete 'imatauta , ta 'ihepwaila 'igwaeya , “ Cigu matautega yadedela . ”
58012022	Ta 'omi hesiyage wanao pwaima Saiyoni 'oyana 'oina , beno Yehoba tauna mayawasina 'ina 'asa , Yelusalemaina galewa 'oina , aneloseyao baibaiwa hedade simiyamiya ta siyaliyaliyaya gide guyai 'oina ,
58012023	ma wete wanaoma tomotaedi Yehoba 'i'ahwa natunediya , ta sanidiyao galewa 'ilelediya 'oidiya , ma wete tauna tauda ta ginaula mabwaiyana 'ada Toloina , beno Yehoba 'oina , ma wete taudi yaluyaluwadi Yehoba 'i'abihe dumwaludiya 'oidiya ,
58012024	ta wete Yesu 'oina , tauna loina hauhauna 'ana to'eheleina , ta bweyahina 'ana losehusehula 'oinega 'i'abihetegita , ma geya gide Ebeli bweyahina , weyahina beno 'ebehesilae .
58012025	Coinega wa'ita yahigomi ma tauna galewega 'igwaegwae 'oida sahena 'enana walologwahate . Weyahina mwalo tomota tupwadi bale'uwa Mosese 'ina lohatoto 'oidiya silogwahateya , ta mwau silobeya . Ma bewa sauga Yehoba galewega 'ilologuguya 'oida , ta 'eguma 'enana talogwahate mwau madou hedade taloba .
58012026	Weyahina 'enanaina mwalo bale'u 'i'abi nihuweya , ta bewa tuwa 'igwae hemisa pwaiya 'abehega , “ Cabwa bale'u ma galewa wete ya'abi nihuwedi ma'aigeda tuwa . ”
58012027	Bewa gide 'igwae 'esa weyahina ginaula hehemasalahadi 'ida 'abinihuwedi , ma 'oinega ginaulaedi geya sipa'ala sida be'u , ma ginaula pa'alidi sitoholo hataya .
58012028	Bewa 'ida tupwa hauhauna 'oina taluhuluhu , waiwaina ma miyamiya hatayana , 'oinega sowasowana Yehoba 'oina taloyauwedo , ma talotapwalolo to'aha 'ina nuwatuhu 'ana lobwaina gide , ta wete tada he'asisiyane ma'ida matauta ,
58012029	weyahina 'ida Yehobaina 'aiwe ganinisa gide .
58013001	Coinega wahelau hilegomi taumimo 'oimiya .
58013002	Ta wete taumanao wabwauwedi 'oimiya , gide mwalohene tupwana tomota taumanao si'ita'ita yahidiya , ma hesi taumanaedi taudi aneloseyao , ta geya si'inanedi .
58013003	Wete 'iyamiyao wanuwatuhu yahidi taudi deliya simiyamiya , ma wa'abihetedi gide tuwa 'omi ba'idamiyao deliya wamiyamiya . Ma wete 'iyamiyao taudi simiya mwauwa wanuwatuhu yahidi ma wa'abihetedi , weyahina 'omi tomota tuwa , gide taudi !
58013004	Mabwaiyami hai 'ana loina wahe'asisiye ma sahena wanuwanuwa 'ubuna , weyahina tolopuiyao ta tologwaliyao 'abwa Yehoba 'iloinedi .
58013005	Sahena wasawasa bale'uwa nuwami 'i'ewa'ewa , ta hesi wayaliyaya to'aha waloba pwaidiya weyahidi , ma sahena hali ginaula ma hali ginaula weyahidi wahehetapewa , weyahina Yehoba 'igwaeya , “ Geya'abwa yanuwanuwa naidego . Geya'abwa ya'ebe'ebesinego . Geya ! ”
58013006	Coinega ma'ida 'atepatu moisa tagwae , “ Bada tauna 'agu To'abihetenaina , 'oinega sahena yamatamatauta to'aha gide tomota 'idi loina galana 'oiguwa . ”
58013007	Cami tohanugetao wanuwatuhu yahidi , weyahina mwalo Yehoba 'ina gwae si'ebwaegomiya , ta wete wanuwatuhuyahi 'idi hemisa huwaina 'abehega bwebwe'ana silobeya , eeta wahe'au'aunawedi .
58013008	Yesu Keliso 'ina mumuga mwalohene ta nige , ta tuta 'inaonaoma 'oidiya , geya 'ida 'abihedumedumeya .
58013009	Coinega sahena loina hauhaudi ma hagahagadi wahehesagohedi , weyahina 'ateda 'ihewaiwai Yehoba 'ina helaumo 'oinega , ma geya 'e'ahai 'oidiyega . Loinaedi 'e'ahai weyahina gesowana si'abihetegita .
58013010	Ma tauda ma'ida 'ebepwaoli , ma hesi Hada He'asisi bale'uwa 'ana topwaoliyao geya sawasawahina ma si'ai 'ida 'ebe pwaoliina 'oina .
58013011	Moisa , 'idi Topwaoli Madouna hebai bweyahidi 'i'ewe'ewedima Tupwa He'asisi Hedade 'alona , ta mumuga galana weyahina 'ipwaopwaoli Yehoba 'oina , ta 'oinega muliyetega hebaiyedi 'wapidi sigabu yahuledi 'asa tuluhana 'oina .
58013012	Coinega Yesu wete 'asa 'ana 'ahwa'eda tuluhana muyamuya 'ilobeya , ma 'ane bweyahinega 'i'abihe 'ehaugita .
58013013	Tauda wete sowasowana tatauya 'asa tuluhana Yesu 'oina , ma 'ebe mwadina taloba tauna gide .
58013014	Weyahina 'ebwa bale'uwa geya 'aigeda 'ida 'asa miyamiya hatayana , 'oinega 'ilobwainegita ma 'asa miyamiya hatayana tuta 'inaonaoma weyahina ta'ebese .
58013015	Eeta Yesu 'ina lema 'oinega tuta baibaiwana 'oidiya Yehoba tahepwatuwe . Bewa 'ida pwaoli nonohana , 'eguma tauna sanina ta'ahwa madouwe .
58013016	Caigeda pwaoli wete Yehoba nuwanuwana madouna , beno helau tomota weyahidi ma'ida 'atemuyamuya .
58013017	Cimi tohanugetao 'oidiya wahematamatana ma watagwalegomi 'idi loinao 'oidiya , weyahina yaluyaluwami si'ita'ita yahidi , ma 'oinega tuta 'inaonaoma 'oina 'imi mumuga weyahina sihepwaila Yehoba 'oina . Coinega 'ilobwainegomiya watoho ma wasami weyahina ma'idi yaliyaya Yehoba 'oina sihepwailegomi , ma hesi sahena ma'idi mwadina , 'amuge ma loina mwauna waloba .
58013018	Nuwanuwama wete tauma weyahima wa'ahwanoi Yehoba 'oina . Bewa tuwa 'anuwatuhuya 'abehega 'ima mumuga 'ausalana , ta nuwanuwama mumuga 'ausalanaina 'oina 'atoholo hataya .
58013019	Ta 'ateguwega ya'ahwa'ahwanoi 'oimiya ma 'imi 'ahwanoiyega 'igu 'eda 'ibwebwe'ana ma 'oimiya yahila mwayamwayauwa .
58013020	Yehoba miya daumwala 'ana to'ehele , ma tauna wete 'ida Bada Yesu 'amasega 'i'abihetoholo hileya , ta Yesuina 'ina tohekalesiyao tauda 'ada To'itayahina moisa , ta tauna bweyahinega 'ada loina 'ausalana ta miyamiya hatayana 'i'ebwaegita .
58013021	Ma Yehoba sowasowana ginaula baibaiwadi 'ausaladi 'i'ebwaegomi ma 'oidiyega 'ina nuwatuhu wamuliye moisa , ma 'oinega Yesu Keliso 'ina paihowega Yehoba 'i'abihe bwebwe'anigomi to'aha gide 'ina nuwatuhu , ma weyahimi 'iyaliyaya . Coinega Kelisoina tada hepwatu hatae . Emeni .
58013022	Ciyagwao , 'imi leta bewa to'uto'upana tuwa , ma ya'ahwanoi 'oimiya ta ma'imi 'alama'i'ita 'igu lohatoto bewa wada hesagohe .
58013023	Nuwanuwagu wete 'iyadaina Timoti wasana wahesagohe , weyahina deliyega silihasa pwaiya , 'oinega 'eguma 'ilomwayamwayauma 'abwa ba'idagu 'atauyawa 'oimiya .
58013024	Cima helau yahewaseyawa 'ami tohanugetao ma tohekalesiyao mabwaiyami 'oimiya . Ma meItali wete 'idi helau sihesumaneyawa 'oimiya .
58013025	Yehoba 'ina helau mabwaiyami 'oimiya . Emeni .
59001001	Yauwedo 'omi Yehoba 'ina tomotaiyao susu tuwelo 'oidiyega wamiya lelewana 'asa baibaiwadi 'oidiya . Bewa 'imi leta yaleleyawa , taugu Yehoba ma Bada Yesu Keliso 'idi topaihowa , sanigu Yemesa .
59001002	Tasigwao , tuta sinaonaoma 'oidiya 'eguma 'ebe tohona baibaiwadi ma wete mwaudi walobadi , weyahidi wayaliyaya ,
59001003	ma wasanapu 'abehega 'ebe tohonaedi 'imi hemisa weyahina eema 'oidiyega watoholo pa'ala .
59001004	Coinega wa'ita yahigomi ma watoholo pa'ala moisa eema 'oinega 'imi mumuga mabwaiyana 'ibwebwe'ana .
59001005	Ta 'eguma taiyawedi 'omi Yehoba 'ana sanapu moisa geya 'oimiya , Yehoba 'oina wa'ahwanoi , ma 'oimiya 'i'ebwaya , weyahina tauna Totagwala ma To'ebwaya moisa .
59001006	Wa'ahwa'ahwanoi ma'imi hemisa moisa ma geya'abwa ma'imi henuwanaluwa , weyahina taudi ma'idi henuwanaluwa taudi gidemusa bagodu silasalasa ni'u 'awawa , 'eguma yaumai 'isihesiheyedi .
59001007	Taudi wete geya'abwa sinuwanuwatuhu 'abehega to'aha siloba Bada 'oinega ,
59001008	weyahina ma'idi henuwanaluwa 'idi paihowa baibaiwadi 'oidiya .
59001009	Ta tohekalesiyao wewelohedi 'eguma Yehoba 'igihanehedi siyaliyaya madouna .
59001010	Ma wete tohekalesiyao tohewasawasao 'ilobwainediya ma siyaliyaya 'eguma Yehoba 'ilagu suluhedi , weyahina tohewasawasao 'abwa sigumwala gide pwatula dididiyao .
59001011	Weyahina 'eguma sinenuga 'ihala 'oidiya nata 'ina waiwaiyega didiyaowedi siwelai ma sigubala , wete 'adi 'ita bwebwe'ana sigumwala . Gide tuwa wasawasaowedi 'abwa sipaipaihowa ma 'idi 'amasa 'ilomwayamwayau .
59001012	Ceguma taiya 'owa 'ebetohonao 'oidiyega 'utoholo pa'ala , 'uyaliyaya , weyahina 'a maisa bwebwe'ana Yehoba 'oinega 'abwa 'uloba , beno yawasi hataya . Bewa Yehoba 'ina gwaehemisa mabwaiyada 'oida , 'eguma tahelauwe .
59001013	Ma 'eguma taiya 'owa 'ebe tohonedi 'ulobadi , sahena 'unuwagala ma 'ugwae 'abehega , “ Yehoba 'itohotohogau . ” Weyahina tomota geya sawasawahidi ma Yehoba sitoho ma 'abehega tauna nuwatuhu galadi 'ida paihowadi , ta Yehoba wete geya tomota 'ida tohodiya ma nuwatuhu galadi sida paihowediya ,
59001014	ma hesi taboi 'ida pui dahwana 'oinega nuwatuhu galadi 'ilisilisigita ,
59001015	ta 'ida pui dahwanaedi 'oinega paihowa galana 'ihapwesa , 'oinega wete muliyetega 'amasa 'ilatu .
59001016	Yauwedo tasigwao , sahena 'imi nuwatuhu walagulagu puidi .
59001017	Ma hesi wasanapu moisa helau 'ausaladi mabwaiyadi galewega silatuma Yehoba 'oinega , tauna 'asilala 'adi topaihowa , ma wete geya 'ida buiya , gidemusa logulogu sibuibuidi .
59001018	Hesi tauna 'ina nuwatuhuwega , ta wete 'ina gwae moisa 'oinega 'ipaihowa nugetegita ma 'abehega tauda 'ana paipaihowao 'oidiyega tahemadou sinediya .
59001019	Tasigwao , 'ilobwainegomiya ma gwae wahesagohe bwaibwaini , ma sahena gwaehila ma gamwasowala 'oidiyega wahehewaiwai .
59001020	Weyahina tomota 'idi gamwasowala Yehoba 'ina 'eda dumwadumwaluna geya 'ilobwaine .
59001021	Coinega 'imi mumuga bi'ibi'idi ta 'imi puiyao mabwaiyadi wa'ebesinedi , ma watagwalegomi Yehoba 'oina , ta wete gwaeina 'atemiya Yehoba 'ibeguliya wahemisae , ma wahematamatane , ta 'oinega 'i'abihetegomi .
59001022	Geya'abwa wahesagohamo , beno tuwa wa'abo'abowegomi , ma wapaihowa wete .
59001023	Weyahina 'eguma taiya 'ihesagohamo ma geya 'ida paihowa , tauna gide loheya 'aigeda gelasi 'oina manina 'i'iteya ,
59001024	ta muliyetega 'itauya , ta tuta 'i'iuna 'oina manina 'ana 'ita 'inuwanaideya .
59001025	Ma Yehoba 'ina loina dumwadumwaluna 'oinega 'ida puiyao 'oidiyega 'ilihasigita . Ta 'eguma taiya loinaina weyahina 'inuwanuwatuhu ma 'ipaipaihowa , ma geya 'ida nuwanaideya , tauna loheyaina 'ina paihowa mabwaiyana yaliyayamo .
59001026	Ma 'eguma 'aigeda loheya 'inuwa hanehane ta 'abehega tauna totapwalolo moisa , ma geya 'ina gwae 'ida 'itayahiya , tauna tuwa 'iboimo 'i'aboweya , nata 'ina tapwaloloina ginaula besobeso .
59001027	Ma hesi tapwalolo 'asilalana ma dumwadumwaluna Yehoba Tamada matana bewa 'abehega taudi sinasinagehenidi ma hiwahiwapedi 'idi miyamwau 'oidiyega ta'abihetedi , ta wete geya'abwa mumuga bale'uwega ta'abi'abi hebi'igita .
59002001	Cae tasigwao , 'omi 'ida Bada Yesu Keliso 'ana tohemisao , tauna tobwebwe'ana 'iya , 'oinega sahena 'imi hesinuwa tohewasawasao 'oidiya walagulagu .
59002002	Ceguma tomota 'eluwa siluhuwa 'imi hada tapwalolo 'alona , ma 'aigeda tohewasawasa ma'ana 'ale'o bwebwe'ana ta wete 'ana pasapasa bwebwe'ana , ta heluwena towewelohe 'ana 'ale'o bi'ibi'ina ,
59002003	'oinega 'eguma siteluwaedi wa'itadi nata towasawasaina wa'amayabe ma 'oina wagwae , “ Cebemiya bwebwe'ana bewa 'oina 'umiyatoi , ” ta toheweweloheina nata 'oina wagwae “ Beno nobwa 'utoholo , ” nuwana “ Cumiyatoi sehala , ”
59002004	ta 'eguma 'imi hesinuwa bewa gidemusa , 'ana 'ita geya bwebwe'ana , weyahina nuwatuhuina geya dumwaluna .
59002005	Tasigwao , 'igu gwae bewa wahesagohe , 'abehega Yehoba towewelohe bale'uwa 'ihesinuwediya ma hemisa 'oinega sihewasawasa . Weyahina Yehoba 'ina 'ebeloina 'igwae hemisaeya ma 'oina silatu , 'eguma tauna sihelauweya .
59002006	Ta hesi towewelohe geya wada he'asisiyanediya , ma hesi taudi tohewasawasao loina pa'alina si'ebwa 'ebwaegomi , ta wete siloloheso hesoiyegomi 'ebe yatala 'oidiya .
59002007	Wanuwatuhuyahi wete 'abehega 'ida Bada sanina 'i'ebwaegita , ma tohewasawasaedi hesiyage saninaina si'ahwa'ahwa galagalae .
59002008	Ta 'ida Bada 'ina loina madouna Buki He'asisi 'oina 'igwaeya , “ Ciyamwao 'uhelauwedi gidemusa 'owa 'uhehelauwego . ” Loina bewa 'eguma 'umuliya bwaibwaini , beno mumuga bwebwe'ana .
59002009	Ma 'eguma tupwadi tomota wahe'ahe'asisiyanedi ma tupwadi tomota geya , beno loinaina wadi'wadi'wai , ma waboimimo 'imi mumuga wa'abi'abi hegaladi .
59002010	Ta 'eguma taiya loina 'aigedamo 'idi'wai , beno 'abehega loina mabwaiyadi wete 'idi'wa pwaidiya .
59002011	Weyahina loina mabwaiyadi 'adi To'ebwaya 'aigeda tuwa , tauna 'igwaeya 'abehega “ Sahena logwali , ” ma wete 'igwaeya “ Sahena lohe'amasa . ” Ta 'eguma geya walogwali ma hesi walohe'amasa , beno 'ina loina wadi'wa pwaiya .
59002012	Coinega 'imi gwae ma 'imi paihowa wa'itayahidi , weyahina Yehoba 'abwa 'ihesinuwegita 'ina loinega , ta 'ina loinaina beno tomota 'ada lihasa weyahina .
59002013	Weyahina 'eguma taiya geya 'iyanao 'i'atemuyamuyaedi , Yehoba gidemusa gesowana loheyaina 'i'atemuyamuyae . Ta 'eguma taiya to'atemuyamuya geya'abwa Yehoba 'ina bwa'omatana 'imatamataute .
59002014	Tasigwao , to'aha 'ana bwebwe'ana 'eguma 'aigeda taiya 'igwae , “ Taugu ma'igu hemisa , ” ta 'ina paihowa geya dumwaluna . Sawasawahina 'abihetena 'iloba 'ina hemisega ? Geya , 'awa ?
59002015	Ma 'eguma tanuwanuwa tasidao ma nuhudao weyahidi , taudi geya 'adi 'ale'omo ta wete geya 'adi 'e'ahaimo ,
59002016	ta 'oidiya tagwaehelau , tagwae , “ Yauwedo , wamiya bwebwe'ana ma wa'ai bwaibwaina , ” ma geya lema ta'ebwaedi , to'aha 'ida gwae 'ana bwebwe'ana ?
59002017	Bewa gidemusa 'eguma hemisamo , ta geya paihowa ba'idana hemisaina gide 'ama'amasina .
59002018	Ma 'eguma tupwadi tomota sigwae , “ Cowa ma'ino hemisa ta taugu ma'igu paihowa , ” ta hesiyage taugu 'igu gwaehila 'abehega , “ Ceguma 'ino hemisaina geya paihowa ba'idana , togidega 'ana bwebwe'ana ? Ta taugu bewa 'igu hemisa yahe'itego 'igu paihowega . ”
59002019	Cowa 'uhemisa 'abehega Yehoba 'iboi 'aigeda . Beno bwebwe'ana . Ta 'unuwatuhuyahi 'abehega Tomudulele ma 'iyanao taudi 'idi hemisa gidemusa , ta wete ma'idi matauta .
59002020	Cowa yauyauleiu . Bewa 'ebe'ita ya'ebwaego 'abehega 'eguma hemisamo , ta geya paihowa , beno ginaula bwagabwaga .
59002021	Cebe'ita bewa 'aigeda : tubudai Ebalahamo 'ina paihowega Yehoba 'i'ahwa bwebwe'aneya . Cina paihowaina beno natuna Aisake 'itagwaleya ta 'abehega 'ipwaoliye Yehoba 'oina .
59002022	Bewa 'oinega nata 'usanapu 'abehega Ebalahamo 'ina hemisa ma 'ina paihowa sipaihowa mahemahetena , ta 'ina paihowega 'ina hemisa moisa 'i'abilatuheya .
59002023	Coinega Buki He'asisi 'ina hepwailaina 'ilatu moisa 'igwaeya , “ Ebalahamo Yehoba 'ihemiseya , ta 'ina hemisaina weyahina Yehoba Ebalahamo 'i'ahwa bwebwe'aneya , ” ma wete 'i'ahwa 'iyaguweya .
59002024	Coinega 'usanapu 'abehega Yehoba 'i'ahwa bwebwe'anegita 'ida paihowega ma geya 'ida hemisamo 'oinega .
59002025	Cebe'ita heluwena bewa : tauna toganawala Leyabi 'ina paihowa bwebwe'ana 'oinega Yehoba 'i'ahwa bwebwe'aneya , weyahina Yosuwa 'ina tohepili wasawasao 'eluwa 'ilemediya , ta hali 'eda 'ihe'itediya , ta 'oinega 'i'abihetediya .
59002026	Gidemusa tuwa 'eguma wahida geya yaluyaluwanamo , beno 'i'amasa pwaiya , ta 'eguma hemisa geya paihowa mahetena , hemisaina 'ama'amasina .
59003001	Tasigwao , sahena watohotoho ma baibaiwami wahetohe'ita , ma wasanapu 'abehega 'eguma tahe'ita ma geya tapaihowa , 'abwa Yehoba 'ihetalaegita .
59003002	Moisa tuwa mabwaiyada pui tapaipaihowa . Ta 'eguma taiya tauna geya gwae galana 'ahwanega 'ida hapwesa , tauna loheya 'ehauna ta dumwadumwaluna , weyahina sawasawahina ma wahinao mabwaiyana 'iloinaedi .
59003003	Gidemusa tuwa hebai hosi 'adi 'ebe 'eyaisa 'ahwadiya talagudi ma ta'abihe manasami , ta 'eguma nuwanuwada ta'eha sitauyegita , 'eyaisina 'ana gulaha ta'abiyahidi ma 'oinega sawasawahina hebaiina wahina mabwaiyana taloinae .
59003004	Cebe'ita wete bewa 'aigeda , 'eguma tanuwanuwatuhu waga weyahidi . Bwagana waga madoudi ma yaumai madoudi 'ipilipilihedi , ta 'adi 'eyaisa 'i'iuna tuwa , to'eyaisina sawasawahina ma wagaina 'iloinae ma to'eha nuwanuwana ma 'itauya , nata 'itauya tuwa .
59003005	Gidemusa tuwa 'ahwada ginaula muhemuhena , ma sawasawahina ginaula maudoidi 'iloinaedi . Bewa wete 'aigeda 'ebe'ita 'abehega 'eguma 'aiwe 'ala'alasina muhemuhena nedu 'oina tatui , sawasawahina ma 'aiweinaina 'oinega nedu 'i'ala hegumwali .
59003006	Ta 'ahwada gidemusa 'aiwe mumugana , weyahina ginaula mabwaiyana galadi 'idi 'ebe he'ale . Coinega wahida mabwaiyana ta'abihegaladi 'ahwaina muhemuhena 'oinega . Moisa tuwa , galana mabwaiyana 'inaonaoma Tomudulele tauna 'oinega , ma ginaula mabwaiyadi 'ahwadega 'i'abi'abi hegaladi .
59003007	Tomota tauda sawasawahida ma hebai ta'abihe manasami , taudi gidemusa totopwatula ma bwasumowao ma hebai 'awa'awalidi ta wete silahanao .
59003008	Ta hesi geya sawasawahina ma 'ahwada ta'abihe manasami . Weyahina 'ahwada ginaula gala hedada ma bonewala simiyamiya , 'oinega 'ana 'abihemanasami mwau hedade .
59003009	Weteyage 'ahwadega Tamada Yehoba tahehepwatuwe , ta wete 'ahwadega 'iyadao ta'ahwa galagalaedi , taudi Yehoba 'ipaihowediya tauna 'ana 'ita gidemusa ,
59003010	eeta tasigwao , 'abehega 'ahwa 'aigeda gwae bwebwe'adi ma gwae galadi 'oinega silatulatuma , geya 'ana 'ita bwebwe'ana .
59003011	Ta tanuwatuhuyahi 'abehega bwasi 'ilupwalupwama 'ana lotohona geya 'ida gihedumedumeya ma 'abehega 'eta tuta 'ausalana ta 'eta tuta memaina ,
59003012	weyahina hola 'oinega geya sawasawahina ma we'aha 'ausalana taloba . Tasigwao , gidemusa tuwa 'aiweina damaya 'oina geya sawasawahina ma mwawa'i huwaina 'ilagu . Gidemusa wete geya sawasawahina ma piyoi 'oina damaya huwaina 'ilagu . Cebe 'itaedi bewa gidemusa tuwa 'ahwa 'ina paihowao .
59003013	Ceguma taiya 'owa ma'ino sanapu , 'upaihowa bwebwe'ana ma'ino nuwadobi , ma tomota 'abwa si'ita ma sisanapu 'ino mumuga bwebwe'ana .
59003014	Ma 'eguma wahe'ipi'ipi ma wagamwasowala hali tomota 'oidiya , ta wete waboi 'imi nuwatuhuwao 'igihe gagasigomi , nata he'ita dumwadumwaluna wagihegaladi .
59003015	Mumugami bewa bo 'imi sinasinapuwedi bewa geya galewega , ma hesi bale'u mumugaidi Tomudulele 'oinega .
59003016	Weyahina 'eguma tomota sihe'ipi'ipi ma taudimo weyahidi sinuwanuwatuhu , nage 'oina sideya , ma mumuga galadi wete 'oidiya silatu .
59003017	Ta 'eguma taiya 'ina sinasinapu galewega 'itauyama , tauna 'ina mumuga nugeta 'ehauna , ta wete nuwadaumwala , ma mumuga nuhanuhana , ma he'iya'iyagu ma 'atemuyamuya , ta 'abehega wete huwaidi bwebwe'adi silatulatu , ta geya 'iyanao 'ida lososomanediya , nuwana 'ida 'abowediya .
59003018	Ma wete taudi topaihowa siwaloha 'idi paihowega mumuga bwebwe'ana sigihegihe hapwese .
59004001	To'aha weyahina 'aleha ma he'ahupanapanawa silatulatu 'oimiya ? Nuwana waboi 'imi nuwa'ubuna 'oidiyega , weyahina tuta mabwaiyana hali mumuga ma hali mumuga 'alomiya sipaipaihowa .
59004002	Ceta tuta nuwanuwami 'iyamiyao 'idi tobwatobwa wa'ewadi , ta geya sawasawahimi , 'oinega walohe'amasidi . Ta ginaulaedi wanuwatuhu dahwanedi geya sawasawahimi ma wa'ewadi , 'oinega 'iyamiyao 'oidiya wa'ala'ala 'ohe'ohe ma wahe'upwa . Ma ginaulaedi geya wada lobediya weyahina geya weyahidi wada 'ahwanoiya Yehoba 'oina .
59004003	Ma 'eguma weyahidi wa'ahwanoi , geya wada lobediya , beno weyahina 'imi 'ahwanoi geya dumwaludi , weyahina 'imi 'ahwanoiyedi waboimo 'imi yaliyaya weyahina .
59004004	Comi tohemisa 'abo'abowao ! Ceguma bale'u mumugaina wahelauweya , beno Yehoba walo'aleheya , weyahina 'eguma taiya bale'u mumugaina nuwanuwana , tauna Yehoba 'ana 'aleha .
59004005	Coinega sahena Buki He'asisi 'ina hepwaila wa'ahwa'ahwa muhemuheye tutaina 'igwae , “ Yaluyaluwaina Yehoba 'ilaguya 'oida nuwanuwana madouna tauda . ”
59004006	Ma hesi Yehoba 'ina lema 'oida 'imadou hedade , weyahina Buki He'asisi 'oina 'ihepwaila 'igwaeya , “ Yehoba togagasa 'i'ausidi , ma hesi tonuwasulu 'oidiya 'itagwala ma 'ilemedi . ”
59004007	Coinega Yehoba 'oina watagwalegomi , ma Tomudulele walogwahate ma tauna 'i'ebesinegomi .
59004008	Ta wanao Yehoba deina ma 'oinega tauna wete 'inaowa deimiya . Ta 'omi galami ma to'abo 'ilobwaineya ma nimami wadeulidi ma 'atemi wagihe'ehaudi .
59004009	Ta wete 'imi mumuga galadi weyahidi wadou gwaegwae ma'imi nuwagala , eema 'imi hedagiyao wagibui ma wadou , ta wete 'imi yaliyaya wagibuidi ma wanuwagala ,
59004010	ta wanuwasulu Bada matana , ma 'oinega tauna 'igilagasigomi .
59004011	Tasigwao , sahena tasimiyao wa'ahwa galaedi , weyahina 'eguma taiya tauna tasina 'i'ahwagalae , nuwana 'iloinae , tauna geya Yehoba 'ina loina 'imuliye , ta hesi loinaina 'i'ahwa galaeya .
59004012	Yehoba 'iboimo loina 'ana to'ebwaya , ma wete toloina , tauna sawasawahina 'i'abihete bo 'ilohe'amasa , 'oinega 'omi sahena 'iyamiyao wa'ahwa galagalaedi bo waloiloinaedi .
59004013	Gwae bewa wahesagohe , 'eguma taiyawedi 'oimiyega wagwae gagasa ma wagwae , “ Nata bo gona 'atautauya 'asa madouna 'oina , ta nobwa bolime 'aigeda 'amiyamiya ma tauma 'ima paihowa 'apaihowadi , ma 'ahewasawasa , ”
59004014	ma hesi geya wasanapu yawasimi 'ina tautauya gona weyahina , weyahina tauda tomota gidemusa hogahoga . Cihapwesa tuta 'i'iuna tuwa , ta wete 'ilohesawala hila .
59004015	Ma hesi 'ilobwaineya ma wagwae , “ Ceguma Bada 'itagwala , 'ada miyamiya ma ginaulaedi nuwanuwama 'ada paihowadi . ”
59004016	Nata bewa wagagasa ma wagwaehane , ma hesi gwae haneina galana .
59004017	Coinega 'eguma taiya paihowa bwebwe'adi 'isanapudiya , ma geya 'ida paihowediya , beno 'ina pui .
59005001	Comi tohewasawasao , hepwaila bewa wahesagohe bwaibwainidi , ma 'imi tuta mwau nata weyahina wadou ma'imi dou gwaegwae .
59005002	Weyahina 'imi wasawasao simwahulu pwaiya , ta wete 'ami 'ale'owao ganagana si'ai pwaidiya .
59005003	Ta wete 'imi maneyao wanuwahidiya , 'oimiya simiyamiya ma sigala , ta maneina bewa sihepwaila 'abehega mane madou hedade wanuwahidiya , ta tuta 'ebe losaloha 'oina 'i'alasigomi , gide 'aiwe .
59005004	Ma 'imi tanoha 'adi topaihowao geya wahemaisa bwaibwainidi , 'oinega topaihowaedi 'idi lomugi ta 'idi dou Yehoba Tohewaiwai tauna 'ihesagoheya .
59005005	Ma 'imi miya bale'uwa bwebwe'ana hedade , weyahina tuta mabwaiyana ma'imi yaliyaya , 'oinega ma'ami tole bwebwe'ana , lohe'amasa 'ilobwainegomiya , gidemusa tuwa guyai baweidi .
59005006	Weyahina taudi todumwalu wabwa'omatanedi , nuwana walolohe'amasidi , ta geya sawasawahina ma 'oimiya sihemaisa .
59005007	Coinega tasigwao , wa'alama'i'ita 'ana siga 'ida Bada 'ihilama . Gidemusa tuwa tanoha 'ana topaihowa ma'ina 'alama'i'ita 'iyamwayamwana dohi yaigalugalu 'ana tuta ma bolimana 'ana tuta ee 'ana siga 'eli'eli 'ana tuta 'oina ma hewana 'i'elidi .
59005008	Coinega 'omi wete gidemusa wa'alama'i'itana ma'imi 'atepatu weyahina 'i'iunamo 'ida Badaina 'ihilama .
59005009	Tasigwao , sahena waboi walomugi hilegomi , nata gide 'ida Bada 'ibwa'omategomi , ma tauna Toloinaina 'i'iunamo ma 'ilatuma .
59005010	Coinega tasigwao , wanuwatuhuyahi palopitaowedi , taudi 'ida Badaina weyahina sihepwaila . Bewa 'ebe'ita bwebwe'ana 'oimiya , weyahina palopitaowedi 'idi miya mwauwedi 'oidiyega sitoholo pa'ala .
59005011	Ta 'eguma taiyawedi taudi gidemusa tahesaniyedi toyaliyaya , weyahina mwauwedi 'oidiyega sitoholo pa'ala . Ma bewa wete 'aigeda 'ebe'ita Yobi 'ina 'alama'i'ita weyahina wasanapu pwaiya , 'abehega Yobiina 'ina miya mwau 'ana 'ebe losaloha 'oina 'ana 'abihetena 'ilobeya 'ida Bada 'oinega , weyahina tauna Badaina helau ta 'atemuyamuya lamuna .
59005012	Ma tasigwao , 'aigeda wete ginaula madouna 'oida 'abehega sahena ta'eta'wata'walulu Tamada saninega , nuwana bale'u ginaulao 'oidiyega , bo nuwana to ginaula tuwa 'oidiyega , 'eguma 'imi gwaeupaupa 'oidiyega . Ta hesi tuwa wagwae , “ Cehe , ” 'eguma 'imi nuwatuhu gidemusa , ta 'eguma geya , wagwae , “ Geya . ” Weyahina 'eguma gwae madoudi wa'inanadi , muliyetega Yehoba 'iheyatalaegomi .
59005013	Ta 'eguma taiya 'imiyamwau , 'ilobwaineya ma 'i'ahwanoi Yehoba 'oina . Ta 'eguma taiya ma'ina yaliyaya , nata waliyega Yehoba 'ihepwatuwe .
59005014	Ta 'eguma 'aigeda 'oimiyega ma'ina lohala , hekalesiya 'ana tohanugetao 'ibwauwedima , ma si'ahwanoi weyahina , ma wete holowa 'oina silagu 'ida Bada saninega .
59005015	Ta 'eguma ma'idi hemisa si'ahwanoi , Yehoba 'ileme tolohalaina ma 'ibwebwe'ana , ta wete 'eguma ma'ina pui , Yehoba 'inuwasamudi .
59005016	Coinega 'aigeda 'aigeda 'oimiya 'imi galaowedi wahepwailedi , ma weyahina wa'ahwanoi , ma 'oinega 'imi bwebwe'ana waloba . Moisa , tobwebwe'adi 'idi 'ahwanoi waiwai hedade .
59005017	Bewa 'aigeda 'ebe'ita 'oida , beno Ilaitiya , tauna tomota tuwa tauda gidemusa , ta 'i'ahwanoi nuwana mabwaiyana 'oinega ma 'abehega sahena 'idohidohi bolime 'etoi ma tupwana 'oidiya , eema geya 'idohi .
59005018	Coinega wete 'i'ahwanoi hila ta galewega dohi 'isuluma , ta 'e'ahai mabwaiyadi sibwala hila .
59005019	Ma tasigwao , 'eguma 'aigeda taiya 'oimiyega 'eda bwebwe'ana 'i'ebesine , ma 'eguma taiya 'owa 'iyauina 'u'ewa hila 'eda bwebwe'ana 'oina ,
59005020	nata togalaina yaluyaluwana 'u'abiheteya 'amasega , weyahina 'ina galaina mabwaiyana sigumwala .
60001001	Taugu Pita , Yesu Keliso 'ana tohepwaila , bewa 'igu leta 'oimiya 'omi Yehoba 'ina tomotaiyao wahetautaumana ma wahe'asa hali tupwa 'oidiya , gide Ponitio ma Galetiya ma Kapadosiya ma Esiya , ma wete Bitiniya 'asaidiyao 'oidiya .
60001002	Comi mwalo Yehoba 'inuwatuhugomiya ma 'ane 'ihesinuwegomi 'ina tomotaiyao , eeta 'ina Yaluyaluwa Tabuna bo'i 'igihe'ehau hilegomiya , beno Natuna bweyahinega , ma 'abehega Yesu Kelisoina 'enana wahematamatane . Sowasowana helau ma nuwadaumwala simadou 'oimiya .
60001003	Yehoba tahepwatuwe , tauna 'ida Bada Yesu Keliso tamana , weyahina 'i'atemuyamuyaegita madouna ta li'u hauhauna 'i'ebwaegita Yesu Keliso 'ina toholo hila 'amasega 'oinega . Bewa weyahina tuta mabwaiyana tanuwatuhu 'abehega 'ina helauwao galewa 'abwa talobadi .
60001004	Nage 'oina helauwedi 'ilagu bwaibwainidi weyahimi , ma geya'abwa silamilamida bo sigalagala bo sitalatala sawala .
60001005	Ma 'omi helauwedi wada lobadi , 'eguma Yehoba wahemisae 'abehega 'ina waiwaiyega 'ida 'itayahigomi , ta tuta 'ana 'ebelosaloha 'oina 'abihetenaina 'igibubuya weyahimi 'i'ebwaegomi .
60001006	Coinega wayaliyaya madouna , mane gide tuta to'uto'upana tuwa bewa 'oina tupwana 'ebetohonao mwaudi walobalobadi .
60001007	Bewa 'oidiyega 'imi hemisaedi Yesu weyahina Yehoba 'itohodi . Gidemusa tuwa goula 'aiwe ganiganinisega sitohotohodi . Ma hesi 'imi hemisaina goula 'imadou sineya , weyahina goula ginaula gumwagumwalina . Ma 'eguma 'imi hemisaina waiwaina , 'abwa Yesu Keliso 'ina hapwesama 'oina hepwatu ma wasawasa ma he'asisi walobadi .
60001008	Kelisoina tauna geya wa'ita ma tuwa wahelauweya , ma bewa tuwa wete geya wada 'iteya , ma tuwa 'oina wahemisa ma'imi yaliyaya 'oina geya'abwa tagwaegwae .
60001009	Weyahina 'imi hemisaina 'ana masi 'oina walatuwa , beno yaluyaluwami 'adi 'abihetena .
60001010	Bewa 'abihetenaina mwalo palopitao sihesilaleya ma sibeseya , eeta 'imi 'abihetenaina sigwae hemiseya ma 'abehega Yehoba 'i'ebwaegomi .
60001011	Ma Keliso Yaluyaluwana 'atediya 'ihe'ita nugetediya 'ina muyao ma 'ina wasawasa muliyetega weyahidi eeta palopitaowedi sanapu si'ebeseya to tuta 'oina ma togidega 'abihetenaina 'ida hapwesa 'esa .
60001012	Ma Yehoba palopitaowedi 'ihe'itediya 'abehega gwae hemisaedi sihepwaila nugetediya geya taudi siboi weyahidi ma 'omi hesi weyahimi , ma nuwatuhuwedi mwalo weyahidi sigwae pwaiya bewa wahesagohediya wasa bwebwe'ana 'ana tohepwailao 'oidiyega , beno Yaluyaluwa Tabuna galewega 'ina waiwaiyega . Ma nuwatuhuwedi sihegwaegomiya , aneloseyao galewa nuwanuwadi ma taudi wete sida sanapu , ma hesi geya si'ita .
60001013	Coinega ginaula bewa weyahina 'imi nuwatuhu mabwaiyana wagihepa'alidi , ma wete 'imi hemisa walagu bwaibwainidi 'abehega tutaina Yesu Keliso 'ihapwesama 'ebe yaliyaya waloba Yehoba 'oinega .
60001014	Yehoba 'oina wahematamatana , ma geya'abwa 'imi nuwa'ubunao siloiloinaegomi gidemusa mwalo 'imi tuta hemwagemwage 'oina .
60001015	Ma hesi 'imi paihowa mabwaiyadi 'oidiya wamumuga dumwalu , gidemusa tauna 'ibwauwegomiya 'ina mumuga dumwadumwaluna .
60001016	Weyahina Buki He'asisi 'oina 'igwaeya , “ Wagihe'ehaugomi , gidemusa taugu 'ehaugu . ”
60001017	Cabwa Yehoba 'ina loina 'aigeda dumwadumwaluna 'oinega tomota mabwaiyadi 'iloinaedi , gide 'ida paihowa , bwebwe'ana , bo nuwana galana . Tauna Yehobaina wahesaniyeya Tamamiu 'imi 'ahwanoi 'oidiya , sowasowana wahe'asisiyane tuta mabwaiyana bale'u bewa 'oina wamiyamiya .
60001018	Mwalo 'imi mumuga tubumiyao 'oidiyega geya bwebwe'ana , 'oinega Yehoba 'ami he'isa 'ipaihoweya sabi 'abihetegomi . Ma he'isaina wasanapuya 'abehega geya ginaula gumwagumwalidi gidemusa siliba bo goula ,
60001019	ma hesi he'isaina Yehoba 'ina lami bweyahina bwebwe'ana hedada 'oinega 'i'abihetegomiya , tauna Kelisoina bwebwe'ana hedada , geya 'eta to'aha galana 'oina .
60001020	Yehoba Kelisoina 'ihesinuwa nugeteya 'ina paihowa bewa weyahina , ee muliyetega bale'u 'ipaihoweya , ma tutaina 'ebe gumwala bewa 'oina Kelisoina 'ihapwesama , tauda weyahida .
60001021	Eeta tauna Kelisoina 'oinega Yehoba wahemisaeya 'abehega tauna 'amasega 'igihetoholo hileya eeta 'ebemiya wasawasa 'oina 'ilaguya , 'oinega 'imi hemisa ma 'imi nuwatuhu walagu bwaibwainidi Yehoba 'oina .
60001022	Coinega 'eda dumwadumwaluna wamuliya bwaibwainiya , beno 'oinega 'imi 'ehauhila walobeya , ma wete taudi 'iyamiyao wahelauwedi 'atemi mabwaiyana 'oinega , eeta sowasowana 'omi wete wahelau hilegomi 'aigeda 'aigeda , helau moisa 'oinega .
60001023	Comi bo'i wali'u hila pwaiya , geya tamamiyao 'ama'amasidi 'oidiyega , ma hesi Tamamiu mayawasina ma miyamiya hatayana 'ina gwae 'oinega .
60001024	Gidemusa tuwa Buki He'asisi 'ina hepwaila 'igwaeya , “ Tomota mabwaiyadi gide modumodu ma 'idi wasawasao gide modumoduwedi hoyadiyao . Weyahina modumoduwedi muhemuhena ma si'amasa , 'oinega hoyadiyao wete siwelai .
60001025	Ma hesi Bada 'ina gwae miyamiya hatayana . ” Gwaeina bewa 'oida 'imiyamiya , beno wasaina bwebwe'anaina wahesagoha pwaiya .
60002001	Eeta 'imi galao ma 'imi 'e'abo'abowao gwaeyega bo paihowega ma 'imi he'ipi'ipiyao ma 'imi 'ahwa galagalao waguipailedi ,
60002002	ma hesi yaluyaluwami 'ana susu bwebwe'ana wa'ebese , gidemusa taudi gwagwama hauhaudi susu nuwanuwadi , eeta susuina yaluyaluwami 'adi 'abihetena weyahina .
60002003	Comi 'ida Badaina 'ina 'atemuyamuya walotoho pwaiya ,
60002004	'oinega wanaoma 'oina , tauna logidi mayawasina , mebale'u silososomaneya , ma hesi Yehoba nuwanuwana eeta 'ihesinuweya .
60002005	Coinega 'omi wete gide yowayowana mayawasina , yaluyaluwami watagwaledi , ma 'oimiyega Yehoba 'ina Hada 'ida 'abi , ma nage 'oina wahetopwaoli 'ehaumi , ma Yesu Keliso 'ilemegomi ma yaluyaluwamiyega wahetopwaoli bwebwe'ana Yehoba 'oina .
60002006	Gidemusa wete Buki He'asisi 'oina 'igwaeya , “ Wa'ita logidi bewa bwebwe'ana ma hesihesinuwaina yalagulagu nugete hada 'ana 'abi weyahina 'asa Saiyoni 'oina . Ceguma taiyawedi sihemisa tauna 'oina geya'abwa sideba mwadina . ”
60002007	Ma 'omi taiyawedi logidi bewa wahemisaeya , tauna 'oimiya 'abehega logidi bwebwe'ana hedade , ma hesi taudi geya 'oina sihemisae taudi weyahidi Buki He'asisi 'oina 'ihepwaileya , 'igwae , “ Logidiina mwalo to'abi hada silogwahateya , ma bewa tuwa sihetoholo pwaiya ma 'ihelogidi nugeta , ma logidi mabwaiyadi 'iloinaedi . ”
60002008	Ma wete 'igwae , “ Logidi bewa tomota 'idi 'ebetupa , 'abwa 'oina situpa ma sibe'u . ” Ma situpa 'oina weyahina gwae geya sihemisae . Bewa gide Yehobaina 'ina loina nugenugetana taudi weyahidi .
60002009	Ma 'omi geya gide taudi , ma 'omi hesi Yehoba 'ina boda hesihesinuwaimi , 'omi Kiniina 'ina topwaoli ma 'ina tomotaiyao 'ehaumi , weyahina tupwa guguyou 'oinega 'ibwauwegomiya eeta 'ina 'asilala tobwebwe'ana hedada 'oina 'ilagugomiya , ma 'abehega 'ina paihowa bwebwe'anaina wahepwaile .
60002010	Tuta mwalo 'oidiya 'omi geya waheboda 'aigeda , ma sauga bewa Yehoba 'oina waheboda 'aigeda pwaiya , ma mwalo wete Yehoba 'ina 'atemuyamuya geya 'oimiya 'imiyamiya , ma sauga bewa waloba pwaiya .
60002011	Ciyagwao 'oimiya yahepwaila 'abehega tauda bale'u bewa 'oina tohetautaumana , 'oinega 'imi nuwa'ubunaowedi 'atemiya simiyamiya walogwahatedi , weyahina yaluyaluwami silo'alehedi .
60002012	Ma wamumuga bwebwe'ana taudi geya meYudiya 'oidiya . Weyahina bewa tuwa 'abwa si'ahwa'ahwa galagalaegomi , ma tuta muliyetega 'imi paihowa bwebwe'ana si'ita , ma 'oinega tutaina Yehoba 'ilatuma Yehobaina sihepwatuwe .
60002013	Comi Badaina 'ina boda , 'oinega 'ilobwainegomiya ma loina mabwaiyana bale'uwa wahe'asisiyanedi , gidemusa kini 'ina loina 'oina watagwalegomi , weyahina tauna toloina madouna ,
60002014	ma wete gabemaniyao wahe'asisiyanedi , weyahina kiniina 'ihesinuwediya ma gabemaniyedi togala siloinaedi , ma tobwebwe'ana si'ahwa bwebwe'anedi .
60002015	Ma Yehoba 'ina nuwatuhu bewa ma 'eguma tomata'u'upao sigwae besobeso weyahimi , ma 'iyamo 'imi paihowa bwebwe'ana 'abwa si'ita ma gesowana to'aha weyahimi sigwaegwae .
60002016	Ma 'omi hesi Yehoba 'ilihasi pwaigomiya ma 'abehega waboi waloinaegomi , ma hesi geya'abwa paihowa galadi 'oidiya watautauya , ma wapaihowa tuwa gidemusa 'omi Yehoba 'ina topaihowao .
60002017	Coinega tomota mabwaiyadi wahe'asisiyanedi , ma taudi Yesu 'ana tohemisao wahelauwedi . Yehoba 'oina wahe'asisi madouna , ma wete toloinaina kini wahe'asisiyane .
60002018	Ma 'omi topaihowao 'imi babadao wahe'asisiyanedi ma 'oidiya wahematamatana , ma geya 'abehega babadao bwebwe'adimo 'oidiya , ma wete taudi 'idi loina waiwaidi wete wahe'asisiyanedi .
60002019	Weyahina 'eguma geya 'aigeda 'imi paihowa galana , ma sigihemuya daisigomi ma Yehoba weyahina wanuwanuwatuhu madouna eeta wa'alama'i'itana , beno mumuga bwebwe'ana Yehoba matana .
60002020	Ma wanuwatuhuyahi 'abehega 'eguma 'ida paihowa galana 'oinega sigihemuyegita ma ta'alama'i'ita , beno geya ginaula madouna . Ma hesi 'eguma 'ida paihowa bwebwe'ana 'oinega sigihemuyegita , ma ta'alama'i'itana , Yehoba weyahida 'iyaliyaya .
60002021	Ma 'eda bewa weyahina Yehoba 'ibwau pwaigita , weyahina Keliso tauna weyahida 'i'emuyamuya eeta 'ebe'ita 'ilaguya 'oida ma 'abehega leleyana tamuliyedi .
60002022	Weyahina tauna geya 'ina galamo ma wete geya 'eta 'abo 'ahwanega 'ida latuwa .
60002023	Ma tutaina si'ahwa galagalaeya geya wete 'oidiya 'ihe'isa , ma wete si'ehemuyeya , geya wete 'igamwasowaledi , ma hesi Yehoba 'ihemiseya moisa , weyahina tauna Toloina dumwadumwaluna .
60002024	Ma weteyage Keliso tauna wahinega 'ida galao 'i'ahalidiya kelose 'oina , ma nage 'oinega 'ida mumuga galadi sigumwala , ma mumuga dumwaluna 'oinega tatauya . Tauna 'ana badi 'oinega 'imi bwebwe'ana walobeya .
60002025	Moisa , 'omi gide sipi hehebe'uina , eeta sipi 'adi to'itayahina 'itoe hilegomima 'oina , tauna yaluyaluwami 'ana to'itayahina .
60003001	Gidemusa 'omi wete tohai mewahinemi mwanemiyao wahe'asisiyanedi , eeta 'eguma taudi geya Yehoba 'ina gwae sihemisae , 'omi 'imi paihowa bwebwe'ana he'asisiyega wahe'itadi , ma 'oinega taudi wete sihemisa .
60003002	
60003003	Ma geya'abwa wahe'aupasegomi 'ahupasa hapwehapwesadi 'oidiyega , gidemusa debami wapaihowa bwaibwainidi , nuwana ginaula goula 'oidiyega wahepasegomi , nuwana 'ami 'wamao 'ausaladi wa'otedi ,
60003004	ma hesi 'atemi wahepasadi pasaedi miyamiya hatayadi 'oidiyega , taudi gidemusa mumuga nuhana ma nuwadobi 'oidiyega , Wanuwatuhuyahi mumugaedi 'abehega ginaula madouna Yehoba matana .
60003005	Gidemusa mwalo taudi wahiwahine totapwalolo Yehoba sihemisaeya eeta 'atedi sihe'ahupaseya mumuga nuhana ma nuwadobi 'oidiyega eeta mwanediyao sihe'asisiyanediya .
60003006	Gidemusa wete Sela mwanena Ebalahamo 'enana 'ihematamataneya eeta 'i'ahwa badaeya . Ma 'eguma 'omi wamumuga bwebwe'ana ma geya 'eta to'aha wamatamataute , 'omi Sela natunao .
60003007	Ma 'omi wete tohai meloheyami mamwanemiyao wamiyamiya , wanuwatuhuyahi 'abehega taudi we'awe'adi , 'oinega wahe'asisiyanedi ma wa'itayahidi , weyahina 'omi mamwanemiyao mahetemiyao yawasimi Yehoba 'i'ebwaegomiya . Bewa gidemusa wamumuga 'esa ma 'oinega geya'abwa to'aha galana 'imi 'ahwanoiyao 'i'abihewe'adi .
60003008	Bewa 'igu gwae 'ana 'ebelosaloha 'oimiya 'abehega 'imi nuwatuhuwega ma 'ami lotohonega wahe'aigeda ma wahelau hilegomi , ma ma'imi nuwadobi wa'atemuya muyaegomi .
60003009	Ma 'eguma tupwadi 'oimiya sipaihowa galana , geya'abwa 'oidiya wahehemaisa , ma 'eguma wete siheliyegomi geya'abwa waheheliyedi . Ma hesi wahemaisedi gwae bwebwe'ana 'oidiyega , weyahina Yehoba 'igwae hemisa pwaiya 'abehega 'ihelauwegomi , 'eguma 'omi gwae bwebwe'anega 'oidiya wahemaisa .
60003010	Gidemusa Buki He'asisi 'oina 'ihepwaila , 'igwaeya , “ Ceguma taiya tauna nuwanuwana ma 'iyaliyaya sabwelo mabwaiyana 'oidiya , 'ilobwaineya ma gwae besobeso ta 'abo 'ilolagu .
60003011	Wete paihowa galadi 'ilogwahatedi ma 'ipaihowa bwebwe'ana hali tomota 'oidiya , ma wete 'ihetapewa waiwai nuwadaumwala weyahina .
60003012	Weyahina 'ida Bada tuta mabwaiyana tobwebwe'anao 'ilomatayahidi , ma wete 'idi 'ahwanoiyao 'ihesagoha bwaibwainidi , ma taudi togala 'ilogwahatedi . ”
60003013	Moisa tuwa , geya sawasawahina 'eta taiya 'i'ehemuyegomi , 'eguma ginaula bwebwe'ana nuwami 'i'ewa'ewa , ma tuta mabwaiyana 'oina wapaipaihowa .
60003014	Ma geya'abwa tomota wamatamatautedi bo nuwana wanuwanuwa mwau 'oidiya , ma hesi wayaliyaya , 'eguma ginaula bwebwe'ana wapaipaihowa ma si'ehe'ehe muyegomi ,
60003015	ma hesi 'atemiyega 'ida Bada Keliso wahe'asisiyane . Ma 'eguma taiya 'ihesilalegomi ma 'igwae , “ To'aha weyahina 'uhemihemisa ? ” nata 'omi wagwaehila ma'imi hepwaila bwebwe'ana 'oidiya , ma ma'imi mumuga nuhana 'oinega wahegwaedi .
60003016	Ma to'aha wanuwatuhuya bwebwe'ana , tuta mabwaiyana gidemusa wapaipaihowa 'esa , 'oinega 'eguma taiyawedi si'ahwa galaegomi weyahina 'abehega 'omi Keliso 'ana tomuliyao , 'abwa sideba mwadina , 'eguma 'imi mumuga bwebwe'ana wahe'itedi .
60003017	Ceguma Yehoba 'inuwatuhuya 'abehega muya taloba , 'ilobwainegita ta'emuyamuya 'ida paihowa bwebwe'ana weyahina , ma hesi geya 'ana 'ita bwebwe'ana 'eguma paihowa galana weyahina ta'emuyamuya .
60003018	Gidemusa tuwa , Keliso ma'aigeda 'i'amasa 'ida galao weyahidi , ma tauna loheya bwebwe'ana , ma tauda galagalaida ma weyahida 'i'amasa , ta 'oinega 'itoegita Yehoba 'oina . Ma Keliso wahinamo silohe'amasiya , ma yaluyaluwana geya .
60003019	Coinega yaluyaluwana 'ilatuwa ta 'itauya yaluyaluwa paipainidi 'oidiya 'ilohatotowa .
60003020	Yaluyaluwaedi tomota yaluyaluwadi , taudi mwalohene Nowa 'ina tuta Yehoba weyahidi 'ihe'alama'i'itana ma 'abehega 'oina sihemisa , ta geya . Coinega mabwaiyadi yagewa 'oinega sidamana , ma tupwadimo bwasiyega 'i'abihetediya , beno nima 'aigeda ma 'etoi , 'i'abihetedi wagaina Nowa 'i'abiya 'oinega .
60003021	Bwasiina 'ihe'ita moisa 'oida 'abehega bewa tuwa bwasi 'ebe babitaiso 'i'abihetegita . Ma babitaisoina geya 'abehega wahida 'ana deulamo , ma hesi 'ida 'ahwanoiyega Yehoba 'ateda 'igihe 'ehaudi , Yesu Keliso 'ina toholo hila 'oinega ,
60003022	tauna 'ihane pwaiya galewa , eeta bewa tuwa Yehoba 'ina 'ebeulega 'imiyamiya , ma aneloseyao ma toloinao mabwaiyadi galewa 'oina 'iloiloinaedi .
60004001	Wanuwatuhuyahi 'abehega tutaina Yesu 'ihetomotai muya 'ilobeya , ma 'imi nuwatuhu walagu Yesu gidemusa , ma 'oinega waboimo wagihepa'aligomi , weyahina 'eguma taiyawedi taudi wahidiyega muya silobediya , 'idi mumuga galana 'igumwala pwaiya .
60004002	Coinega 'ida tuta mabwaiyana bale'uwa tamiyamiya tatagwalegita Yehoba 'oina ma tauna 'iloinaegita ma hesi 'ida nuwa'ubuna geya'abwa 'iloloinaegita .
60004003	Mwalo 'imi mumuga galana gidemusa taudi tomiya ganamuli , ma mumugaedi bewa walogwahatedi , gidemusa sogala ma nuwa'ubuna ma bwasi waiwaidi 'adi numa yauyaule , ma he'iya'iyagu paihowa galadi weyahidi , ma wete hemisa 'abo'abodi hali ginaulao 'oidiya .
60004004	Ma tomiya ganamuliyedi sinuwa henainaida 'eguma 'omi geya mahetemiyao ginaulaedi galadi wapaipaihowadi , 'oinega si'ahwa galagalaegomi .
60004005	Ma hesi Yehoba tomota mayawasidi ma 'ama'amasidi 'abwa 'ibwa'omatadi , ma wete taudi tomiya ganamuli 'abwa siyatala matana .
60004006	Bewa huhuna 'oinega wasa bwebwe'ana 'iguguyaeya to'amasao 'oidiya , ma tuta mayawasidiya 'adi loina mwauna silobeya , ma 'ane yaluyaluwadiyega yawasidi si'ewa Yehoba 'oinega .
60004007	Muhemuhena ginaula mabwaiyana sigumwala . Coinega wa'itayahigomi ma 'imi nuwatuhuwao wagihepa'alidi , ma tuta baibaiwana wa'ahwa'ahwanoi Yehoba 'oina .
60004008	Coinega wahelau hilegomi moisa 'aigeda 'aigeda 'oimiya , weyahina helau sawasawahina ma galana baibaiwadi 'igibodi .
60004009	Coinega 'iyamiyao wabwauwedi 'imi hada , nuwa bwebwe'anega , ma geya'abwa walolomugiyedi .
60004010	Ma 'aigeda 'aigeda Yehoba heguheguyai hagana ma hagana 'i'ebwae pwaigomiya , 'oinega heguheguyaiyedi 'oidiyega wapaihowa ma 'iyamiyao walemedi , ma 'oinega 'omi Yehoba 'ina topaihowa bwebwe'ami .
60004011	Ceguma taiyawedi 'omi wahetohepwaila , wahetohepwaila tuwa gidemusa Yehoba 'ina gwae wahepwaileya , ma 'eguma taiyawedi 'omi walemalema , walema tuwa 'imi waiwai mabwaiyanega , gidemusa waiwaiina 'i'ebwaegomiya , ma 'oinega paihowa mabwaiyadi 'oidiyega tomota Yesu Keliso sisanapu ma Yehoba sihepwatuwe , weyahina tauna wasawasa moisa ma tohewaiwai moisa , tuta mabwaiyana 'oidiya . Emeni .
60004012	Ma tasigwao , geya'abwa ma'imi henainaida 'eguma tutaina 'ebe tohona mwaudi walobadi . Geya'abwa wanuwanuwatuhu 'abehega silatulatu daita ,
60004013	ma hesi wayaliyaya , ma wete wanuwatuhu 'abehega Yesu Keliso muya 'ilobeya , eeta 'omi gidemusa tuwa waloba 'ese , ma muliyetega tutaina 'ina wasawasa 'ihapwesama wayaliyaya madou hedada .
60004014	Ma 'eguma tomota si'ahwa galagalaegomi 'imi hemisa Keliso 'oina weyahina , wayaliyaya tuwa , weyahina Yehoba yaluyaluwana 'asi'asilalaina 'oimiya 'imiyamiya .
60004015	Ma hesi geya ginaula bwebwe'adi weyahimi 'eguma walohe'amasa bo wayagaha bo wapui bo wapaihowa besobeso ma weyahidi muya waloba .
60004016	Ma ginaula bwebwe'ana hesi 'eguma 'omi Keliso 'ina bodao ma muya waloba . Beno geya 'ebe debamwadina , ma hesi Yehoba wahepwatuwe , weyahina 'omi Keliso 'ina bodao moisa .
60004017	Ma tuta 'ilatu pwaima ma 'ane bwa'omatana 'ihegaina , ma 'oinega Yehoba 'ina tomotaiyao 'ida bwa'omatana nugetedi , eema muliyetega taudi wasana bwebwe'ana geya sihemihemise , 'idi galao 'ana maisa mwau hedada siloba .
60004018	Ma Buki He'asisi 'oina 'ihepwaila pwaiya , 'igwae , “ Yehoba 'oina mwauna ma 'abehega tobwebwe'adi 'i'abihetedi , ma hesi togidega togala , taudi Yehoba 'ana tologwahatao ? Taudi beno 'adi 'abihetena mwau hedada . ”
60004019	Coinega 'eguma 'omi Yehoba 'ina nuwatuhu 'oinega muya walobalobadi , yawasimi watagwaledi tauna 'oina , ma 'ane 'i'itayahigomi , weyahina tauna 'ada Topaihowa bwebwe'ana moisa , ma 'omi wete gidemusa wamumuga bwebwe'ana .
60005001	Tohekalesiyao 'adi babadao 'omi , 'abehega yagihenuwa yahigomi 'imi paihowa weyahina . Weyahina taugu 'aigeda wete tohekalesiyao 'idi bada , eema taugu mataguwega Keliso 'ina muya ya'iteya , ma 'abwa 'ina wasawasa 'asi'asilalana 'oina yamiyamiya to tuta 'eguma 'ina wasawasaina 'igihe hapwese .
60005002	Coinega wete yahenuwa lagugomi 'abehega 'imi bodaowedi wa'itayahidi , taudi beno Yehoba 'ina tomotaiyao . Ma wa'itayahidi 'imi 'atetagwalega tuwa gidemusa Yehoba 'ina nuwatuhu , ma geya'abwa ma'imi logwahata . Ma 'imi paihowa wapaihowadi , geya 'ami maisa madouna weyahina , ma hesi 'ate tagwalega wapaihowa .
60005003	Ma geya'abwa watoho ma wahetoloina 'oidiya , ma hesi mumuga bwebwe'ana wahe'itae 'oidiya , ma simuliyegomi .
60005004	Ma 'oinega tutaina To'itayahina madouna 'ilatuma , tauna 'oinega 'ami maisa bwebwe'ana ma miyamiya hatayana waloba .
60005005	Coinega wete 'omi tubu hanehaneyao sowasowana babadao wahe'asisiyanedi , ma mabwaiyami wanuwadobi ma 'aigeda 'aigeda 'oimiya wahelemalema hilegomi . Gidemusa tuwa Buki He'asisi 'ina gwae gide , 'igwaeya , “ Yehoba tonuwahane 'i'ausidi , ma hesi tonuwadobi 'ihelauwedi . ”
60005006	Coinega wanuwadobi ma watagwalegomi Yehoba Tohewaiwai moisa nimana , ma 'oinega muliyetega tauna 'ina tuta bwebwe'ana 'oina 'igihanehegomi .
60005007	Ceguma wanuwagala , beno 'ami mwauyao mabwaiyadi Yehoba 'oina wa'ebwae ma 'i'ewayahuledi , weyahina Yehobaina 'i'atemuyamuyaegomiya .
60005008	Coinega walomata yahigomi bwaibwaini 'ami 'aleha Tomudulele 'oinega . Weyahina Tomudulele tauna gidemusa totopwatula , tuta mabwaiyana 'isakosakowasi ma 'i'ebe'ebesa 'abehega 'ana tai 'iloba , ma 'i'ai .
60005009	Ma geya'abwa wamatamatauta , ma hesi 'imi hemisa 'oina watoholo pa'ala , weyahina wasanapuya 'abehega 'iyadao taudi Yesu 'ana tohemisao mwauwedi silobalobadi tupwa mabwaiyana 'oidiya .
60005010	Yehoba tauna 'atemuyamuya huhuna ma 'ibwau pwaigita ma 'abehega 'ina wasawasa miyamiya hatayana 'oina tamiyamiya Keliso mahetedai . Ma 'imi muya tuta 'i'iunamo ma sigumwala , ma muliyetega Yehoba 'igihe 'ehaugomi ma 'igihepa'aligomi ma 'igihe waiwaiyegomi ma 'abehega wamiya bwebwe'ana .
60005011	Weyahina tauna Tohewaiwai miyamiya hatayana . Emeni .
60005012	Cimi leta 'i'iuna bewa Sailasa 'ilemegauwa eeta yaleleya weyahimi . Tauna Sailasaina tahesaniyeya 'abehega tauna 'aigeda tasidai ma'ina hemisa . Coinega 'imi leta bewa 'oina nuwanuwagu ma Yehoba 'ina helau moisa yahepwaile 'oimiya , ma 'oina watoholo pa'ala .
60005013	Ma wete tohekalesiyao tupwa bewa Babiloni 'oina 'idi helau 'oimiya . Taudi Yehoba 'ihesinuwediya gidemusa tuwa 'omi 'ihesinuwegomiya , 'idi gwae helau 'oimiya . Ma wete natugu Maki 'ina gwae helau 'oimiya .
60005014	Coinega wahelau hilegomi 'aigeda 'aigeda 'oina , ma wa'atusapwali hilegomi helau moisega . Ma 'omi Keliso 'ina tomotaiyao wamiya yaliyaya . Taugu Pita .
61001001	Taugu Saimoni Pita ta Yesu Keliso 'ina topaihowa 'aigeda , nuwana 'ana tohepwaila , 'imi leta yaleleyawa . Comi ma taugu 'ida hemisa mahemahetena , ma weyahina tayaliyaya . Hemisaina talobeya 'ida Yehoba ma 'ada To'abihetena Yesu Keliso 'idi loina bwebwe'ana 'oinega .
61001002	Yehobaina ma 'ida Badaina Yesu 'adi sanapu 'oinega , helau moisa ma yaliyaya 'oimiya sihasiwa .
61001003	Yehobaina 'ina waiwaiyega 'ilemegita , eema 'i'ebwaegita ginaulaedi baibaiwadi yawasida weyahina ta 'ida mumuga 'ehauna weyahina . Weyahina tauna tasanapuya 'abehega 'ihesinuwegita ma 'ane 'ina wasawasa ta 'ina mumuga bwebwe'ana 'i'ebwaegita .
61001004	Ma wete 'ina gwae hemisa bwebwe'adi ma waiwaidi 'oidiyega mumuga bale'u 'ana nuwa'ubunao galadi wahasinedi , eema Yehoba 'ina mumuga bwebwe'ana waloba .
61001005	Coinega watoho waiwai ma 'imi hemisa waloheposeyanedi bewa ginaulaedi 'oidiyega , nugeta mumuga bwebwe'ana , heluwena sanapu ,
61001006	hetoina 'alama'i'itana , 'ehatana toholopa'ala , nima 'aigeda mumuga 'ehauna ,
61001007	hesikisina 'ahwa'iya'iyana , ma 'ebelosaloha helau .
61001008	Ceguma ginaulaedi 'oimiya simadomadou moisa , 'ida Bada Yesu Keliso 'ana sanapu 'oina wahewaiwai , ma geya'abwa 'imi paihowa simudamudali .
61001009	Ma 'eguma ginaulaedi geya 'oimiya simiyamiya , 'ana 'ita gide mata gibugibuimi , weyahina 'ami gihe'ehau 'imi puiyao mwalo 'oidiyega wanuwanaide pwaiya .
61001010	Coinega 'iyagwao , watoho waiwai ma geya'abwa Yehoba 'ana hesihesinuwao bodaedi 'oidiyega wamiyamiya latu . Ma 'eguma 'igu gwae bewa wahematamatanedi geya'abwa wabe'ube'u ,
61001011	ma 'oinega muliyetega ma'imi yaliyaya waluhu 'ida Bada ma 'ada To'abihetena Yesu Keliso 'ina 'ebeloina 'oina ma nobwa wamiya hataya .
61001012	Coinega nuwanuwagu ma yalohatotogomi ma nuwatuhu bewa wanuwatuhu yahidi , weyahina wasanapu pwaidiya eema sanapu moisa 'oimiya 'imiyamiya .
61001013	Ma tuta bewa mayawasiguwa yamiyamiya , 'ilobwainegauwa ma yahenuwa lagugomi ma 'omi wahetapewa mumuga bwebwe'ana weyahina .
61001014	Weyahina 'ida Bada Yesu Keliso 'ihe'ita pwaigauwa 'abehega 'i'iuna ma ya'ebesinegomi ,
61001015	'oinega yatohotoho waiwai ma 'abehega 'abwa 'igu 'waiha mulina he'itaedi geya'abwa wanuwanuwa sinedi .
61001016	Mwalo 'ida Bada Yesu Keliso 'ina waiwai ma 'ina tauyama 'ahepwailediya 'oimiya , ma 'ima hepwailaina geya tosonosonogao 'idi 'ote'otetelao 'oidiyega , ma hesi matamega tauna 'ina wasawasa 'a'iteya .
61001017	Ma tutaina mwalo mahetemai 'oyai 'amiyamiya Yehoba 'enana galewega 'ahesagoheya , 'igwaeya , “ Bewa Natugu moisa , tauna weyahina yayaliyaya madouna . ” Ma 'enanaina Tamana 'ina tupwa 'ehauna galewega 'itauyama eeta 'oyaina debana Yehoba hepwatu ta wasawasa 'asi'asilalaina Natuna 'i'ebwaeya .
61001018	
61001019	Ma palopitao mwalo 'idi gwae 'oidiyega Keliso sihepwaila nugeteya , ta tauma wete 'a'iteya , 'oinega 'omi 'ilobwainegomiya ma gwaeyedi wanuwatuhu yahidi , weyahina gwaeyedi gide wodam tupwa guguyou 'oina 'i'asi'asilala ma 'ana siga gona 'i'asale ma 'ubwana 'atemiya 'isaehane .
61001020	Ma ginaula bewa wanuwasabwaleni 'abehega palopitao 'idi gwae Buki He'asisi 'alona geya sawasawahina taboimo 'adi gibui tasanapu ,
61001021	weyahina palopitaowedi geya siboidimo 'idi nuwatuhuwega sigwaegwaenedi , ma hesi Yehoba 'oinega , ma Yaluyaluwa Tabuna palopitao 'ihenuwa lagudiya eeta gwaeyedi sigwaenediya .
61002001	Ma hesi mwalo hene tupwana palopita 'abo'abodi tomota gamwagamwanidiya silatuwa . Gidemusa 'abwa tohe'ita 'abo'abowao 'omi gamwagamwanimiya silatulatu , ma 'idi he'ita 'abo'abo 'oinega tomota sigihe galadi 'idi he'ita galana 'oinega . Badaina tauna 'ihegimwaneyegita bweyahinega , ma taudi siuhaleya , 'oinega maisa galana nata siloba .
61002002	Ma tomota baibaiwa hedade 'idi paihowa galana gidemusa pui 'ebe debamwadina sihe'au'aunaowedi , beno Yesu 'ina 'eda moisa 'ana 'ebe 'ahwa galagala .
61002003	Ma togalaedi tobwatobwa nuwadi 'i'eweya , 'oinega 'idi gwae hotohotowega 'abwa si'abowegomi ma 'imi tobwatobwa si'ewadi . Mwalo hene 'adi maisa Yehoba 'ilaguya eema 'iyamwayamwa namo , ma geya 'ida buiya .
61002004	Weyahina Yehoba aneloseyao galadi geya 'ida 'atemuyemuyaediya , ma hesi gaula guguyou 'oina 'iula suluhediya , eema simiyamiya 'ana siga bwa'omatana 'ana tuta .
61002005	Ma wete mwalo hene mebale'u mabwaiyadi geya 'ida 'atemuyamuyaediya , ma hesi yagewega togalaedi 'imutudiya . Ma Nowamo ma 'ina bodao site sebeni 'i'abihetediya , weyahina Nowa tauna mumuga bwebwe'ana 'ana tologuguya .
61002006	Ma wete 'asaedi galadi Sodoma ma Gomola 'igabudiya eeta sihegawala , ma 'oinega 'abehega mabwaiyada tada sanapu ma geya'abwa tamumuga galana gidemusa taudi .
61002007	Ma Lota taunamo 'asaedi 'oidiyega 'ina mumuga bwebwe'ana , 'oinega Yehoba 'i'abiheteya . Moisa Lotaina 'inuwagala togalaedi 'idi mumuga sogala weyahina .
61002008	Weyahina Lota togalaedi gamwagamwanidiya 'imiyamiya eeta 'idi mumuga galana 'i'ita'ita ma 'ihehesagohe eeta 'inuwagala madouna .
61002009	Coinega tasanapuya Yehoba sowasowana tobwebwe'adi 'ebe tohowao 'oidiyega 'i'abihetedi , ma togalaedi 'iloinaedi ee 'ana siga sabwelo bwa'omatana 'oina .
61002010	Moisa , 'eguma togalaedi Yehoba 'ina loina silogwahate , ma 'idi nuwa'ubunao bi'ibi'idi simulimuliyedi , beno 'adi maisa gala hedadena nata 'i'ebwaedi . Togalaedi wete gagasa huhudi , ma geya 'idi he'asisimo megalewa 'asi'asilalaidi 'oidiya , ma hesi si'ahwa'ahwa galaedi .
61002011	Ma aneloseyedi ma'idi waiwai madouna 'idi 'ebemiya Yehoba matana , ma geya 'ilobwainedi ma si'ahwa galagala tohe'ita 'abo'abowedi 'oidiya .
61002012	Moisa togalaedi gide hebai . Hebai 'adi lotohonamo simulimuliyedi , ma geya sida nuwanuwa bwebwe'ana , 'oinega tomota hebaiyedi si'abiyahidi ma sihunudi . Togalaedi wete sanapu moisa geya sisanapu ma hesi si'ahwa galae , 'oinega taudi wete sihesilae , hebai gidemusa ,
61002013	ma 'adi maisa 'idi pui weyahina 'igala moisa . Nuwanuwadi sabwelo 'aigeda 'aigeda siyaliyaya besobeso . Ma 'eguma mahetemiyao wa'ai , 'idi mumuga galana 'oidiyega 'ami 'e'ahaina sigihebaili .
61002014	Ma 'idi pui 'ebedeba mwadina 'oinega sihemata ganawala , ma 'idi pui hilahila weyahina geya tani'odi 'ida towa . Ma towe'a sihanuhanugetedi 'eda galana 'oina , ma tobwatobwa 'ana nuwa'ewa 'oidiya 'imadou hedada . Ma Yehoba 'abwa 'ihemaisa 'idi mumuga galana weyahina .
61002015	Ceda dumwadumwaluna si'ebesine pwaiya eeta sitauya puiya , 'oinega Bioli natuna sanina Balami 'ina mumuga galana mwalo hene taudi bewa tuwa simuliyeya , weyahina tauna nuwanuwana ma 'ina paihowa galana 'oinega 'ida hewasawasa ,
61002016	ma hebai 'aigeda 'ase Balamiina 'ina mumuga galana 'igihe lolaguya , ma hebaiina tomota 'enadiyega 'igwaeya Balami 'oina eeta 'ina paihowa yauyauleina 'i'etobodeya .
61002017	Ma tohe'ita 'abo'abowedi 'idi mumuga gide bwasi gaula geya bwasidimo , ma taudi wete gidemusa yaloha , geya sida miya hohobiga , 'oinega Yehoba nata 'ilagu dobihedi gaula guguyou 'oina ma nobwa simiya hataya .
61002018	Tohe'itaowedi 'idi mumuga galadi ma'idi gwae gagasa sihe'ote'oteli , ma wete nuwa'ubuna galadi 'oidiyega tonuwabui hauhau silisidi ma sihila 'idi mumuga nugenugetana 'oina .
61002019	Cadi tomuliyao 'oidiya sigwae , “ Ceda bewa 'oina wanaoma , 'eda bwebwe'ana , ma geya 'eta wete 'etoboda 'imiyamiya . ” Ma geya , taudi 'idi mumuga galana 'oinega siboimo sipai hilediya .
61002020	Taudi mwalo 'idi Bada ma 'adi To'abihetena Yesu Keliso 'ote'otetelina sihemisaeya eeta mumuga bale'u si'ebesineya , ma 'eguma silohihila mumuga miyamiyaidi 'oidiya nata sibe'u , ma 'oinega taudi sigala moisa .
61002021	Taudi geya sisanapu mumuga bwebwe'ana 'ana 'eda , ma hesi he'ita 'abo'abodi simulimuliyedi , ee nata galana siloba . Ma hesi taudi mumuga bwebwe'anaina ma Yehoba 'ina loina 'ehauna 'ana tomuliyao , 'eguma si'ebesine sigala moisa .
61002022	Ta 'idi mumugaina gidemusa tuwa gwae hegehegedi 'aigeda 'igwaeya , “ Cedewa tauna maiwaina 'i'ai hila . ” Ma wete , “ Bawe 'wapina tadeuli tagihe 'ehau ma muliyetega 'ihila ma 'i'edobadoba'a hila . ”
61003001	Ciyagwao , bewa 'igu leta heluwena 'oimiya , ma 'igu letaedi 'eluwa 'oidiyega yatohotoho ma yahenuwa laguwegomi ma wanuwatuhu bwaibwaini ,
61003002	ma Yehoba 'ina palopitao 'idi gwae nugenugetadi wanuwatuhu yahidi , ma wete 'ida Bada beno 'ada To'abihetena , 'ina loina 'ana tohepwailao loinaedi si'ebwaegomiya wete wanuwatuhu yahidi .
61003003	Ma nuwatuhu 'aigeda sowasowana wada sanapu nugeta 'abehega tuta 'ana 'ebe losaloha 'oina tupwadi tolotuyeya silatu , ma Bada 'ina 'eda weyahina sigwaegwae besobeso , ma taudi 'idi nuwatuhu galadi simuliyedi ,
61003004	ma sigwae , “ To sauga 'imi badaina 'ihilama ? Geya'abwa , bo ? Mwalohene bale'u 'ana paihowa hauhauna 'oinega 'ana siga nige geya 'eta wete ginaula 'ida buiya . Mwalo tubudao 'ama'amasidi 'idi saugega 'ilagama , ginaula mabwaiyana 'adi 'itaedi tuwa . Geya sida buiya . ”
61003005	Taudi genuwadi sinuwatuhuyahi 'abehega mwalo hene Yehoba 'ina gwaeyega galewa 'ilatuwa , ma bwasi 'alonega bale'u 'ipaihoweya bwasiyega ,
61003006	eeta muliyetega bwasiyega bale'u mabwaiyana 'igihegaleya .
61003007	Ma Yehoba 'ina gwaeyega galewa ma bale'u siyamwayamwa ma loina 'ana sabwelo 'oina nata 'igabu yahuledi ma togala 'ilohesawalidi .
61003008	Ciyagwao , 'aigeda wete ginaula wanuwatuhuyahi , 'abehega bolime tausani gide sabwelo 'aigeda 'ida Badaina 'oina , ma wete bolime tausani tauna 'oina gide sabwelo 'aigeda mahemahetena .
61003009	Tupwana tomota 'idi nuwatuhu 'abehega Yehoba geya'abwa 'ipaipaihowadi ginaulaedi mwalo 'igwae hemisaedi . Ma 'omi geya'abwa wanuwanuwatuhu 'eguma Yehoba 'ina paihowa 'oina gide 'iheheboi , ma hesi tauna ma'ina 'alama'i'ita 'iyamweyamwegomi ma mabwaiyami wanuwabui , ma genuwana 'aigeda taiya 'ihehe'waihi mahemahetena .
61003010	Ma Bada 'ina bwa'omatana 'ana sabwelo 'abwama 'ina tauyama gide toyagaha ma 'ilohesalutuigitamo , ma galewa sisawala ma'ina 'alapwasi madouna , ma ginaula mabwaiyadi galewa 'aiwe 'ala'alasina 'oinega 'i'ala hesawalidi , ma wete bale'u ta ginaula mabwaiyadi 'oina 'i'ala hesawalidi .
61003011	Ceguma ginaulaedi mabwaiyana 'abwa sisawala , 'ilobwaineya ma'imi mumuga 'ehauna ma ma'imi he'asisi Yehoba 'oina wapaihowa .
61003012	Ma wayamwayamwa ma'imi nuwatuhuyahina Badaina 'ina sabwelo hilama weyahina , ma tutaina 'oina Yehoba galewa nugenugetaina ta bale'u nugenugetaina 'ilohesawalidi 'aiwe 'ala'alasina 'oinega ,
61003013	ma tauda tayamwayamwa ma galewa ta bale'u hauhaudi ta'itadi , gidemusa Yehoba mwalo 'igwae hemisa pwaiya , ta tupwainaina 'oina mumuga bwebwe'anamo 'imiyamiya .
61003014	Ciyagwao , 'imi yamwana 'ana tuta watoho waiwai eeta 'eguma 'itauyama 'ilobwainegomiya ma 'imi mumuga bwebwe'ana mabwaiyana , ma nuwadaumwalega wamiyamiya .
61003015	Ma wanuwatuhuyahi 'abehega 'ida Bada 'ina he'alama'i'ita huhuna 'abehega nuwanuwana ma 'ada 'abihetena taloba . Paulo 'iyadaina moisa , ma nuwatuhu bewa weyahina Pauloina 'oimiya 'ilele pwaiya ma'ina sanapu Yehoba 'oinega 'ilobeya .
61003016	Eeta nuwatuhuina weyahina 'ihepwaila 'ina lele nugenugetadi mabwaiyadi 'oidiya . Ma tupwana nuwatuhuwao 'ina letao 'alodiya 'adi sanapu mwauna , 'oinega tohenainaidao ma towe'ao nuwatuhuwedi sigibuidiya , ta Buki He'asisi 'ina leleyao wete sigibuidiya ma si'abo , 'oinega siboidimo sigihe galediya .
61003017	Ciyagwao , nuwatuhuwedi 'omi wasanapu pwaidiya , 'oinega wa'itayahigomi watoholo pa'ala ma geya'abwa togala si'abowegomi , 'amuge ta sihanugeta puigomi ma wabe'u .
61003018	Ma hesi 'ida Bada , tauna 'ada To'abihetena Yesu Keliso , 'ana sanapu ma 'ina helau 'oimiya 'imadomadou , ma tauna tahepwatu sauga bewa ta sauga baibaiwana sinaonaoma 'oidiya . Emeni . Taugu Saimoni Pita .
62001001	Mwalo gwaeina yawasida weyahina Tamana ba'idana simiyamiya , 'oinega tauma wete tenamega 'ahesagoheya , ma wete nimamega loheyaina 'a'abitohoya , weyahina 'ihapwesa pwaima ta matamega 'a'iteya , ma tauna weyahina 'ahehepwaila 'oimiya , beno tauna yawasida miyamiya hatayaina huhuna , ma mwalo tauna tamana ba'idana simiyamiya ma 'oima 'ihapwesama .
62001002	
62001003	Tauna 'a'iteya ma 'ahesagoheya ma 'oimiya 'ahepwaila , 'oinega 'omi mahetemao tahe'iya'iyagu mahemahetena , ta wete Tamada ma Natuna Yesu Keliso mahetedao ta'ahwa 'iya'iyagu mahemahetena .
62001004	Coinega 'imi leta bewa 'aleleyawa , 'itauyawa ma 'ane wahasili , ma tayaliyaya moisa , 'omi ma tauma .
62001005	Coinega wasa bewa sihegwaemaiya , ta 'ahepwaileya 'oimiya 'abehega Yehoba 'asilala huhuna , ma geya 'eta guguyou Yehoba 'oina 'imiyamiya .
62001006	Coinega 'eguma tupwa guguyou 'oina tamiyamiya , geya'abwa ta'e'abo'abo ma tagwae 'abehega , “ Yehoba mahetedai ta'ahwa 'iya'iyagu . ” Beno geya mumuga bwebwe'ana moisa .
62001007	Ma hesi 'eguma tupwa 'asilala 'oina tamiyamiya , gidemusa Yehoba 'ina tupwa 'asilala 'oina 'imiyamiya , beno ta'ahwa 'iya'iyagu moisa , weyahina Natuna Yesu bweyahinega 'igihe'ehaugita 'ida puiyao mabwaiyadi 'oidiyega .
62001008	Moisa , mabwaiyada topui tuwa , ma geya'abwa ta'e'abo'abowegita , ma tagwae “ Taugu bwebwe'agu , ma geya 'igu puimo . ”
62001009	Ma hesi 'eguma tahepwaila moisa ma tagwae “ Yapui pwaiya . ” beno Yehoba 'ida pui 'inuwasamudi ma 'igihe 'ehau hilegita , weyahina Yehoba mumugana dumwaluna ma ma'ana hemisa .
62001010	Ceguma tagwae , “ Geya wete 'aigeda tuta yapui , ” beno Yehoba ta'abo'abowe , weyahina 'ina gwae geya tahemihemisae .
62002001	Cae natugwao , 'imi leta bewa yaleleyawa ma 'oinega geya sowana pui wapaipaihowa . Ma 'eguma tapui , Yesu Keliso tauna todumwadumwalu 'i'ahwanoi weyahida , Tamada 'oina ,
62002002	ma 'ida puiyao 'inuwasamudi , weyahina Yesu tauna wahina 'ipwaoliyeya 'ida puiyao weyahidi , ma wete mebale'u mabwaiyadi weyahidi .
62002003	Yehobaina tasanapuya 'abehega 'iyadai moisa , 'eguma 'ina loinao tahematamatanedi .
62002004	Ta 'eguma taiya 'igwaegwae ma 'igwae , “ Taugu Yehoba 'iyagu . ” ma Yehoba 'ina loinao geya 'ihematamatanedi , beno 'i'abowa weyahina 'eda dumwaluna 'i'ebesineya .
62002005	Ma 'eguma Yehoba 'ina gwae tamulimuliye 'ina helau 'oinega 'ilohemahegita ma tasanasanapu 'abehega 'iyadaina mahetedai tamiyamiya .
62002006	Eeta 'eguma taiya 'owa 'ugwae , “ Taugu Yehoba 'iyagu ma mahetegu 'amiyamiya , ” 'ilobwainegowa ma 'umumuga gidemusa Yesu 'ina mumuga .
62002007	Ciyagwao , geya'abwa loina hauhauna yaleleleleyawa , ma hesi loina miyamiyanaina wahesagoha nugeteya , ta wasanapu pwaiya , bewa yalolohileyawa .
62002008	Ma hesi loina bewa yalele hileya gide loina hauhauna helau weyahina , weyahina helauina Keliso 'ana lobwaina , ma 'omi 'ami lobwaina wete . Beno 'oinega guguyou 'igumwagumwala , ta 'asilala moisa 'isaehane pwaima .
62002009	Ceguma taiya tasina 'ilo'alehe ma 'igwaegwae 'abehega tauna 'asilala 'oina 'imiyamiya , beno 'i'abo'abo , weyahina tauna 'abwa tuwa guguyou 'oina 'imiyamiya .
62002010	Ma wete 'eguma taiya 'owa 'iyamwao 'uhehelauwedi , 'owa 'asilala 'oina 'umiyamiya , 'oinega geya'abwa 'ube'ube'u .
62002011	Ma hesi 'eguma tasiu 'ulo'alehe , lamuna bewa weyahina 'owa 'abwa guguyou 'ina tupwa 'oina 'umiyamiya , ma wete guguyou 'oina 'utautauya , ma 'eda geya'abwa 'u'ita'ita , weyahina matau guguyou 'iumabodeya .
62002012	Gwagwama yo , gwae bewa yaleleyawa weyahina 'imi puiyao Yehoba 'inuwasamudiya , Yesu saninega .
62002013	Babadao yo , gwae bewa yaleleyawa weyahina 'omi tauna mwalohene ta bewa tuwa 'imiyamiya wasanapu pwaiya . Hewahewaliyao yo , gwae bewa yaleleyawa , weyahina tauna topuiina wahewaiwai sineya .
62002014	Ma 'omi gwagwama madoumi , gwae bewa yaleleyawa weyahina Tamada wasanapu pwaiya . Babadao yo , gwae bewa yaleleyawa weyahina 'omi tauna mwalohene ta bewa tuwa 'imiyamiya wasanapu pwaiya . Hewahewaliyao yo , gwae bewa yaleleyawa , weyahina 'omi tohewaiwai ta Yehoba 'ina gwae 'imiyamiya 'oimiya , 'oinega tauna topuiina wahewaiwai sineya .
62002015	Ciyagwao , geya'abwa bale'u bewa nuwami 'i'ewa'ewa , weyahina 'eguma bale'u tobwatobwanao nuwami 'i'ewa , bewa 'oinega Tamadai wanuwanaide , ma geya wada helauweya .
62002016	Moisa , bale'u ginaulinao mabwaiyana , beno nuwa'ubuna ma tobwatobwa 'ana hamwa ma nuwahane , ginaulaedi bewa geya Tamadai 'oinega sitauyama , ma hesi bale'u 'oinega .
62002017	Ma bale'u bewa 'i'iunamo 'isawala , ma nuwatuhu bale'u tobwatobwanao weyahidi 'ilolagu , ma taudi hesi 'eguma Yehoba 'ina nuwatuhu sipaipaihowa simiya hataya .
62002018	Natugwao , tuta 'ana 'ebelosaloha 'itauya pwaima , ma mwalo wahesagoheya 'abehega Keliso 'ana 'alehaina 'i'iuna 'ihapwesama , sowasowana wanuwatuhuyahi Keliso 'ana 'alehao baibaiwadi bale'uwa simiyamiya , 'oinega tasanapuya tuta 'ana 'ebelosaloha bewa ,
62002019	ma Keliso 'ana 'alehaowedi 'adi 'ita gide Keliso 'ana tohemisao , ma geya . Weyahina taudi 'eguma 'ida boda moisa , 'abwa mahetedao tamiyamiya . Ma hesi geya ! Tuwa si'ebesine pwaigita .
62002020	Ma 'omi taudi geya gidemusa , weyahina Yaluyaluwa Tabuna 'igihesanapu pwaigomiya , ma 'oinega sanapu baibaiwana wasanapuya ,
62002021	ma geya 'abehega ma'imi henainaida 'imi leta bewa wahasihasili , weyahina he'ita dumwadumwaluna wasanapu pwaiya , ma wete wasanapuya 'abehega geya 'eta wete 'abo 'oinega 'ihapwesa .
62002022	Ma taudi to'abowedi Yesu simwehihiyeya , ma sigwae , “ Yesu tauna geya To'abihetena . ” Ceguma taiyawedi sigwaegwae gidemusa , taudi Keliso 'ana 'alehao , weyahina Keliso ma Tamana silogwahatediya .
62002023	Ceguma taiya 'owa Yehoba Natuna 'ulogwahateya geya Yehoba maheteu wamiyamiya . Ma hesi 'eguma 'utagwalego Natuna 'oina , tauna ma Tamana mahetemwao wamiyamiya .
62002024	Comi mwalo wasadi wahesagoheya , 'oinega 'eguma wasaina 'oimiya 'imiyamiya beno tauna ma Tamana mahetemiyao wamiyamiya .
62002025	Ma yawasidaina 'igwae hemiseya 'ida 'ebwaegomi , beno yawasida miyamiya hatayaina .
62002026	Bewa mabwaiyana yalele pwaiyawa ma 'abehega wasanapu taudi 'ami to'abowao weyahidi .
62002027	Ma sanapuina wasanapu pwaiya , weyahina Yehoba Yaluyaluwana 'i'ebwae pwaigomiya , ta mahetemiu wamiyamiya , ma 'ihe'itegomi . Coinega geya 'aigeda wete loheya sawasawahina ma 'ihe'itegomi , ma hesi Yehoba 'ina 'ebwaya 'oinega sanapu baibaiwana wasanapuya , beno sanapu moisa , weyahina Yehoba Yaluyaluwana geya 'i'abowegita . Coinega 'ina he'itao wamuliyedi , ma Keliso mahetemiu wamiyamiya , ma geya'abwa wa'ebe'ebesine .
62002028	Coinega natugwao , sowasowana ma Keliso 'oina wamiya hataya , 'oinega 'eguma tutaina 'ihapwesama , geya'abwa ma'imi matauta , nuwana ma'imi deba mwadina , ma hesi 'ina tauyama weyahina wayaliyaya .
62002029	Tauna mumugana wasanapuya mabwaiyana bwebwe'ana , eeta wasanapuya 'abehega tomota tobwebwe'ana , taudi wete Yehoba 'oinega sili'uma .
62003001	Tauda 'eguma Yehoba 'oinega tali'u , tauna 'ida 'ahwa natunegita . Bewa 'ina helau madou hedadena weyahida . Ma hesi mebale'u Yehoba geya sisanapu , 'oinega mebale'uwedi geya'abwa si'ina'inanegita , 'abehega tauda Yehoba natunao .
62003002	Ciyagwao , bewa tuwa Yehoba 'i'ahwa natunegita ma muliyega to'aha 'ihapwesa 'oida ? Beno tuwa tasanapu 'abehega 'ina hilama 'oina 'abwa 'ana 'ita tauna ta'ita , ma tauda 'ada 'ita 'ilagu buidi ma tauna gidemusa .
62003003	Cida hemisa nuwatuhu bewa weyahina , 'oinega mumugada tagihe'ehaudi , gidemusa Keliso .
62003004	Ma hesi topui mabwaiyadi Yehoba 'ina loina siligeligehi , beno mumuga galana .
62003005	Ma wete tasanapuya , 'abehega Kelisoina 'itauyama 'ida mumuga galaedi sabi 'ewayahuledi , ma tauna geya 'eta wete 'ina puimo .
62003006	Eeta 'eguma tauda Keliso mahetenao tamiyamiya geya'abwa tapuipui , ma hesi taudi topuiyedi geya Keliso sida 'iteya , ma geya wete sida sanapuya .
62003007	Natugwao , geya'abwa he'ita 'abo'abodi wamulimuliye , ma hesi nuwami 'ida sabwalena , 'abehega 'eguma taiyawedi taudi 'idi mumuga 'ausalana , taudi beno tobwebwe'ana , gidemusa Keliso .
62003008	Ta topui beno taudi Tomudulele 'ina bodao , weyahina tuta mwalo 'oinega ta nige , Tomudulele tauna topui . Coinega Yehoba Natuna 'ihenatuneya bale'uwa , 'itauyama Tomudulele 'ina paihowao sabi 'ahusepaledi .
62003009	Coinega wete 'eguma Yehoba 'oinega tali'uma gesowana tapui , weyahina mumuga hauhauna 'ateda 'ilagu pwaiya , 'oinega tauda Yehoba natunao geya sawasawahina ma pui wete tapaihowa .
62003010	Coinega taudi ta'inanadi 'abehega taiyawedi Yehoba natunao , ma taiyawedi Tomudulele natunao , weyahina taudi Tomudulele 'ina boda geya'abwa sipaipaihowa dumwalu , weyahina geya sili'u Yehoba 'oinega , ma wete geya'abwa sihelau matasidiyao .
62003011	Mwalo hemataluwa madouna bewa 'agwae nugeta pwaiya 'oimiya 'abehega 'iyadao mabwaiyadi tahelauwedi .
62003012	Ma geya'abwa Keni gidemusa , weyahina Keniina Tomudulele 'ina boda , ta tasina 'ihunuya . Ma 'ina lohe'amasaina huhuna tuwa he'ipi'ipi , weyahina tasina 'ina paihowa bwebwe'ana ma Keniina 'ina paihowa galana .
62003013	Tasigwao , geya'abwa wahehenainaida 'eguma mebale'u silo'alehegita .
62003014	Ma tasanapuya 'abehega 'amasa 'ina tupwa ta'ebesine pwaiya , weyahina 'atedega 'iyadao tahelauwedi , ta yawasida miyamiya hatayana taloba pwaiya , ma 'eguma taiyawedi taudi geya helau 'atediyega , taudi tuwa 'abwa 'amasa 'ina tupwa 'oina simiyamiya .
62003015	Moisa , 'eguma taiya tasina 'ilo'alehe , tauna tolohe'amasa tuwa , ma wasanapuya 'abehega geya'abwa taudi tolohe'amasaedi yawasidi miyamiya hatayana silobaloba .
62003016	Ma wete helau tasanapuya , beno 'abehega Keliso yawasina 'itagwaleya ta weyahida 'i'amasa , 'oinega 'ilobwainegita wete ma yawasida tatagwale tasidao weyahidi .
62003017	Ma hesi 'eguma taiya towasawasa 'imiyamiya , ma 'iyana 'aigeda 'imiya mwau , ma 'eguma geya 'aigeda lema 'i'ebwae , togidega Yehoba 'ina helau 'atena ? Geya .
62003018	Natugwao , geya'abwa 'ida helau gwaenamo 'oinega , ma hesi 'ida paihowega ma tada helau moisa .
62003019	Ceguma 'ida paihowega tahelau , bewa 'oina tasanapuya 'abehega he'ita moisa 'oina tamiyamiya , ma geya sowana tamatauta Yehoba matana .
62003020	Ma 'eguma ma'ida matauta 'abehega tauda galada , beno Yehoba matautaedi 'igibodi , weyahina paihowa baibaiwana sawasawahina , ma wete sanapu mabwaiyana 'isanapuya .
62003021	Ciyagwao , 'eguma geya 'ida 'ebe matautamo , sawasawahina ma ta'atepatu Yehoba matana ,
62003022	ma 'eguma to'aha ta'ahwanoiye 'oina 'i'ebwaegita weyahina tauna 'ina loinao tahematamatanediya , ma 'ida paihowao weyahidi 'iyaliyaya .
62003023	Ma 'ina loina 'eluwaedi 'abehega Natuna Yesu Keliso tahemise , ma 'iyadao tahelauwedi , gidemusa Kelisoina 'ada loina 'i'ebwaegita .
62003024	Ta 'eguma 'ina loinao tamulimuliyedi , tauda 'oina tamiyamiya , ma tauna 'oida 'imiyamiya . Ma togidega 'ina miya 'oida tasanapu 'ese ? Weyahina yaluyaluwana 'i'ebwaegita , ta 'oida 'imiyamiya .
62004001	Ciyagwao , sahena yaluyaluwa mabwaiyadi wahemihemisaedi , ma hesi watohodi , bwebwe'adi bo nuwana galadi . Ceguma taudi bwebwe'adi tasanapuya 'abehega Yehoba 'oinega sitauyama , ma taudi galadi hali tupwega sitauyama , weyahina bewa tuta palopita 'abo'abowao sihapwehapwesa mayaluyaluwadi geya Yehoba 'oinega .
62004002	Ma hesi Yehoba Yaluyaluwana wada sanapu weyahina 'eguma Yesu Keliso ta'ahwa moisae 'abehega 'iheloheya bale'uwa , 'ida gwaeyedi beno Yehoba Yaluyaluwana 'oinega .
62004003	Ma hesi yaluyaluwaedi 'eguma Yesu simwehihiye , taudi geya Yehoba 'oinega , ma hesi Keliso 'ana 'aleha yaluyaluwana 'oinega , ma Yesu 'ana 'alehaina mwalo wahesagoheya 'abehega 'itauyama . Ta moisa , bewa tuwa bale'uwa 'imiyamiya .
62004004	Natugwao , 'omi Yehoba 'oinega wali'uma , 'oinega hali yaluyaluwaedi wahewaiwai sinediya , weyahina Yaluyaluwaina 'oida 'imiyamiya Tohewaiwai moisa , ma hesi yaluyaluwaina mebale'u 'oidiya 'imiyamiya , 'ina waiwai geya madouna .
62004005	Ma taudi mebale'u , ta mumuga bale'u weyahina sihehegwaegwae , 'oinega mebale'u baibaiwadi 'enadi sihesagoheya .
62004006	Ma tauda hesi Yehoba 'oinega tali'uma , 'oinega 'eguma taiyawedi Yehoba 'ana tosanapuwao , 'enada sihesagoheya , ma taudi geya Yehoba 'ana tosanapuwao , 'enada geya'abwa sihehesagohe . Coinega tasanapu 'abehega yaluyaluwa 'abo'abo 'oidiya 'imiyamiya , weyahina 'eguma Yaluyaluwa moisa 'oidiya beno 'enada sihesagohe .
62004007	Ciyagwao , sowasowana mabwaiyada tahelau hilegita , weyahina Yehoba helau huhuna , 'oinega tohelauwao taudi Yehoba 'ihenatunediya , ma taudi Yehoba 'ana tosanapuwao .
62004008	Ma hesi taudi geya tohelau , taudi geya Yehoba 'ana tosanapuwao , weyahina Yehoba helau huhuna ,
62004009	ta 'ina helau 'igihe hapweseya 'oida Natuna 'oinega , weyahina Natunaina 'iboimo 'ihetuneyama , ta bale'uwa 'itauyama , ma 'abehega yawasida moisa 'i'ebwaegita .
62004010	Bewa helau moisa , geya 'abehega tauda Yehoba 'ana tohelauwao , Yehoba hesi 'ada tohelau , ta Natuna 'itagwaleya ma 'iboi 'ipwaoliyeya tauna , 'ida puiyao weyahidi .
62004011	Bewa 'oinega Yehoba 'ina helau 'imadou hedadeya . Ciyagwao , 'ilobwainegita ma tauda wete tada helau hilegita .
62004012	Geya 'eta tuta mebale'u Yehoba sida 'iteya , ma tauda hesi 'eguma tahelau hilegita beno Yehoba mahetedai , ma 'ina helau moisa 'ateda 'imiyamiya .
62004013	Ta wete tasanapuya 'abehega tauda 'oina ma tauna 'oida , weyahina yaluyaluwana 'i'ebwae pwaigita .
62004014	Ma tauma matamega Yehoba Natuna 'a'iteya , ta weyahina 'ahehepwaila 'abehega Tamana 'ihetuneyama bale'uwa 'abehega 'ada To'abihetena .
62004015	Ceguma taiya 'owa 'u'ahwa moisa 'abehega Yesu tauna Yehoba Natuna , Yehoba 'oiuwa 'imiyamiya ma 'owa tauna 'oina 'umiyamiya .
62004016	Coinega Yehoba 'ina helau 'oida tasanapu pwaiya , ta ta'ahwa moisaeya . Yehoba helau huhuna , 'oinega 'eguma taiya helau 'ina tupwa 'oina 'imiyamiya , tauna Yehoba 'oina 'imiyamiya ma Yehoba wete tauna 'oina 'imiyamiya .
62004017	Bewa 'oinega tahelau hilegita moisa , ma bwa'omatana 'ana sabwelo 'oina geya'abwa tamatamatauta , ma hesi tada 'atepatu , weyahina tuta bewa bale'uwa tamiyamiya tauda Keliso gidemusa .
62004018	Eeta 'ida helauina 'oinega geya'abwa tamatamatauta , weyahina helau moisa matauta 'i'ewayahuleya . Ma hesi loina 'oina tamatauta , 'eguma helau moisa geya 'oida .
62004019	Ta 'ida helauina huhuna bewa , weyahina Yehoba 'ihelau nugetegita .
62004020	Ceguma taiya 'igwae , “ Yehoba yahelauweya , ” ma 'eguma loheyaina tasina 'ilo'alehe , tauna to'abo , weyahina tasidai ta'ita'ita , ma 'eguma tasidai geya tahelauwe , geya sawasawahida ma Yehoba tahelauwe , tauna geya tada 'iteya .
62004021	Ma 'ada loina Yehoba 'oinega 'abehega tauna tahelauwe , ta wete tasidao tahelauwedi .
62005001	Ceguma mabwaiyada Yesu tahemise 'abehega tauna To'abihetena , tauda Yehoba natunao . Ma wete 'eguma Tamana tahehelauwe , natuna gidemusa tahelauwe .
62005002	Ceguma Yehoba tahelauwe , ma 'eguma 'ina loinao tahematamatanedi , beno tasanapu 'abehega Yehoba natunao wete tahelauwedi .
62005003	Weyahina Yehoba 'ana helau ma 'ina loina 'ana hematamatana mahemahetena , ma 'ina loinaedi geya mwaudi , ma hesi meyameyahadi .
62005004	Coinega 'eguma Yehoba 'ihenatunegita mumuga bale'u tahewaiwaisine , ma 'ida 'ebe hewaiwaiina sanina hemisa .
62005005	Weyahina 'eguma Yesu Keliso tahemisae 'abehega Yehoba Natuna , bewa 'oinega mumuga bale'u tahewaiwai sinedi .
62005006	Natunaina 'ina tauyama 'oida beno bwasiyega ma wete bweyahega , tauna Yesu Keliso , geya bwasimo 'oinega , ma hesi bwasi ma bweyaha wete 'oidiyega . Bewa weyahina Yehoba Yaluyaluwana 'ihepwaila moisa , weyahina Yaluyaluwana mumugana dumwadumwaluna .
62005007	Weyahina Yesu 'ana tohepwailao 'etoi simiyamiya ,
62005008	beno Yaluyaluwa ma bwasi ma bweyaha , ta 'idi he'ita mahemahetena .
62005009	Ceguma tomota 'idi hepwailao tahemisaedi , sawasawahina ma Yehobaina 'ina hepwaila tahemise , weyahina Yehoba tauna Tohewaiwai , ta Natuna weyahina 'ihepwaila pwaiya 'oida .
62005010	Ceguma tauna tahemisae 'ateda talotoho 'abehega tauna Yehoba Natuna , ma hesi 'eguma geya tahemihemisae , bewa 'oinega ta'ahwa 'abo'abowe , weyahina 'ina hepwaila Natuna weyahina geya tahemise .
62005011	Ma 'ina hepwailaina 'abehega Natuna 'oinega yawasida miyamiya hatayana 'i'ebwaegita .
62005012	Ceguma taiya Yehoba Natuna 'oina 'imiyamiya , loheyaina yawasina bwebwe'ana 'iloba pwaiya , ma 'eguma taiya geya Yehoba Natuna 'oina , tauna geya .
62005013	Cimi leta bewa yalele pwaiyawa ma 'ane wasanasanapu 'abehega 'eguma Yehoba Natuna saninega wahemihemisae , yawasimi miyamiya hatayana waloba ,
62005014	ma wete matana tayaliyaya weyahina 'ida 'ahwanoi 'ihesagohediya ma 'i'ebwaegita to'aha ma to'aha weyahidi ta'ahwa'ahwanoi , 'eguma tauna 'ina nuwatuhu wete gidemusa .
62005015	Moisa tuwa , 'ida 'ahwanoiyao mabwaiyadi 'ihesagohediya , 'oinega tasanapuya 'abehega 'ida 'ahwanoiyedi nata 'ihemaisedi .
62005016	Tupwana pui 'adi maisa 'amasa ma tupwadi geya , 'oinega 'eguma taiya 'owa tasiu 'u'iteya 'ipuiya , ma puiina 'i'iuna geya 'ana maisa 'amasa , 'oinega 'eguma topuiina weyahina 'u'ahwanoi Yehoba 'oina , Yehoba 'ino 'ahwanoi nata 'ihesagohe , ma tasiu yawasina 'itagwale . Ma hesi puiyedi 'adi maisa 'amasa geya'abwa weyahidi wa'ahwa'ahwanoi Yehoba 'oina .
62005017	Pui mabwaiyadi galadi , ma tupwadi 'adi maisa geya 'amasa .
62005018	Ma hesi tasanapuya 'abehega 'eguma Yehoba 'ihenatunegita geya'abwa tapuipui , weyahina tauna Yehoba 'ihenatuna nugeteya 'i'ita'ita yahigita , ma geya'abwa topuiina 'i'abi'abi tohogita .
62005019	Ma wete tauda tasanapuya 'abehega Yehoba 'ihenatunegita , ma bale'u mumugaina 'ana topaihowao mabwaiyadi topuiina 'ina bodao .
62005020	Ma wete tasanapuya 'abehega Yehoba Natuna 'itauya pwaima , ta 'igihenuwa sabwalenigita ma Yehoba tasanapu 'abehega tauna Todumwalu , ta 'oina tamiyamiya , weyahina tauda Yehoba Natuna Yesu Keliso mahetenao . Yesuina Yehoba moisa , ma yawasida miyamiya hatayana huhuna tauna .
62005021	Natugwao , wa'ita yahigomi hali 'ebe hemisao 'oidiyega , ma wadena sinedi .
63001001	Taugu 'imi bada , ma 'owa wahine Yehoba 'ihesinuwegowa manatumwao 'imi leta bewa yaleleyawa . Moisa tuwa 'ateguwega yahelauwegomi . Taudi wete gide 'eda moisa 'ana tomuliyao sihelauwegomiya ,
63001002	weyahina sanapu moisa 'ateda 'imiyamiya ma 'oida 'imiyahataya .
63001003	Coinega Tamada Yehoba ma Natuna Yesu Keliso 'idi helau ma 'idi 'atemuyamuya 'oidiyega nata tamiya daumwala , ma'ida gwae moisa , eema wete ma'ida helau .
63001004	Mwalo natumwao tupwadi ya'itediya 'eda dumwadumwaluna simuliyeya , gide 'ada loina Tamada 'oinega , 'oinega yayaliyaya madouna .
63001005	Nuhugu yo , yahegwaego wete bewa geya 'abehega loina hauhauna ya'ebwaego , ma hesi loina miyamiyanaina wahesagohe nugeteya , 'abehega mabwaiyada tahelau hilegita .
63001006	Weyahina 'eguma tahelau hilegita , beno Yehoba 'ina loinao tamulimuliyedi , ma loinaina mwalo wahesagoheya 'abehega helau 'ana 'eda 'oinega tatauya .
63001007	Ma to'abowao baibaiwadi sihapwesa pwaiya bale'uwa ma siuhauhala sigwae , “ Yesu Keliso geya 'iheloheya . ” Ceguma taiya gide 'i'abo 'esa , tauna Keliso 'ana 'aleha .
63001008	Coinega to'abowedi 'oidiyega wa'itayahigomi , ma 'imi paihowa 'ana maisa geya'abwa wauleule , ma hesi mabwaiyana wa'ewa .
63001009	Ma 'eguma watauya pui ma Keliso 'ina he'ita wa'ebesine , 'omi Yehoba wa'ebe'ebesine , ma hesi 'eguma Keliso 'ina he'itao wa'abiyahi momosidi , Tamadai ma wete Natuna 'oimiya simiyamiya .
63001010	Ceguma taiya 'oimiya 'inaowa ma 'ina he'ita hagana , geya'abwa wabwaubwauwe 'imi hada , ma geya'abwa waloloyauwedowe ,
63001011	nata gide 'ina paihowa galana waleme .
63001012	Nuwatuhu baibaiwana simiyamiya eema nuwanuwagu weyahidi yaleleyawa , ma tuwa , weyahina yanuwatuhu yahiya 'abehega 'abwa yatauyawa 'omi mahetegwao tahegwaegwae , eema tayaliyaya moisa .
63001013	Tasiu tauna wete hesihesinuwana Yehoba 'oinega , tauna natunao 'idi helau 'oiuwa .
64001001	Taugu 'imi bada , leta bewa yaleleyawa 'owa 'iyagu Geyo 'oiuwa . Moisa , 'ateguwega yahelauwegowa .
64001002	Ciyagu , 'igu 'ahwanoi Yehoba 'oina wahiu 'ina miya bwebwe'ana weyahina , yasanapuya weyahina yaluyaluwau 'ina miya bwebwe'ana , eema ma'ina yaliyaya .
64001003	Mwalo tupwadi tasidao sitauyama 'ebwa , ta 'ino mumuga dumwaluna tetelina 'oinega sigihe yaliyayaegauwa , weyahina 'eda dumwaluna 'oinega 'utautauya .
64001004	Bewa 'igu 'ebe yaliyaya madouna 'eguma natugwao wasadi yahesagohe 'abehega 'eda dumwadumwaluna 'oinega sitautauya .
64001005	Ciyagu , 'ino lema eema 'ino paihowa tasidao ma taumanao 'oidiya , tutaina 'eguma 'ino 'asa sihapwesawa , weyahina yayaliyaya .
64001006	Ma tasidaowedi 'eguma sihilama 'ino helau 'oidiya weyahina sihehepwaila tohekalesiyao 'oima . Moisa tuwa , taudi Yehoba 'ina topaihowao , 'oinega 'ilobwaineya 'eguma si'ebe'ebesinegomi nima'abiyadi wete wa'ebwaedi .
64001007	Taudi Keliso 'ina paihowa weyahina sisakosakowasi , ma lema geya sida lobeya taudi geya Yehoba 'ana tohemisao 'oidiyega .
64001008	Coinega 'ilobwainegita ma tauda talemedi , eema taudi mahetedao tahetopaihowa mahemahetena 'eda dumwadumwaluna weyahina .
64001009	Cami hemataluwa ya'etoladi pwaiyawa , 'omi tohekalesiyao , ma loheyaina sanina Diotilipi nuwanuwana ma taunamo 'ida loina , 'oinega taugu 'igu loina 'i'ausiya ,
64001010	ma 'igwae hesihesinuwegauwa , ma wete 'iyadao 'ilososomanediya , ma 'eguma tupwadi 'oimiyega nuwanuwadi ma silemedi 'i'ausidi , ma tohekalesiyaowedi 'ipa'ipa'idi . Coinega 'eguma 'abwa yalatuwa beno 'ina mumugaedi yahegwaegwae weyahidi .
64001011	Ciyagu , geya'abwa mumuga galana 'umulimuliye , ma mumuga 'ausalana hesi . Tobwebwe'anao taudi Yehoba 'ina bodao , ma topuiyao geya Yehoba sida sanapuya .
64001012	Ma Dimitilo tauna loheya bwebwe'ana . Tomota mabwaiyadi 'idi hepwaila gidemusa , weyahina taudi he'ita moisa 'ana tomuliyao sihehepwaila 'abehega Dimitilo loheya bwebwe'ana , ma taugu wete 'igu hepwaila gidemusa , ma 'igu hepwaila wasanapuya 'abehega gwae moisa .
64001013	Nuwatuhu baibaiwadi simiyamiya ma nuwanuwagu yaleleyawa weyahidi ,
64001014	ma tuwa , weyahina yanuwatuhu yahiya 'abehega 'abwa yatauyawa ma 'owa mahetegu tahegwaegwae .
64001015	Yauwedo 'owa . Ciyadao 'ebwa 'idi helau 'oiuwa . Ma 'iyadao nobwa sanidi 'aigeda 'aigeda wete 'oidiya 'igu helau 'uhepwaile .
65001001	Taugu Yude , Yesu Keliso 'ina topaihowa , Yemesa tauna tasigu . Bewa 'imi leta yaleleyawa , 'omi Tamadai Yehoba 'ana hesihesinuwao , weyahina 'ihelauwegomiya ma Yesu Keliso 'i'ita'ita yahigomi .
65001002	Yehobaina 'ina 'atemuyamuya ta 'ina yaliyaya ta 'ina helau 'oimiya 'ihemadou .
65001003	Ciyagwao , nuwanuwagu ma 'ada 'abihetenaina weyahina yaleleyawa , ma hesi geya sawasawahina , weyahina 'aigeda mwau 'ihapwesa pwaiya 'oimiya , 'oinega 'ilobwaineya ma leta bewa 'oinega yalohatotogomi ma 'abehega geya'abwa 'ida tapwalolo dumwadumwaluna walologwahate , ma hesi wahetapewa weyahina . Weyahina 'ida tapwaloloina tauda Yehoba 'ana tohemisao 'i'ebwae pwaigita .
65001004	Mwauina 'ihapwesa pwaiya 'oimiya , beno tupwadi togala si'abowegomiya ma 'imi boda 'oina siluguwa , 'oinega Yehoba 'ina helau 'oida taudi 'idi he'itega sibuiya ma ganawala , ma wete 'ida Yehoba ma Bada Yesu Keliso silogwahatediya . Taudi 'idi galao weyahidi 'adi loina mwauna mwalohene Yehoba 'ina buki 'oina silele pwaiya .
65001005	Sanapu 'aigeda yahegwae hilegomi , weyahina mwalo wanuwa sabwalena , 'oinega wada nuwatuhuyahi , beno mwalohene Yehoba 'ina bodao 'i'abihetediya eeta sihapwesa tupwa Itipita 'oinega , ma muliyetega Yehobaina tupwadi 'ihunudiya , taudi geya sihemihemisa .
65001006	Aneloseyao wete wanuwatuhu yahidi , weyahina mwalo tupwadi taudimo si'abi hanehediya , ma 'idi 'ebemiya si'ebesinediya , 'oinega Yehoba 'ipai momosidiya eeta tupwa guguyou ni'uwa 'oina 'ilagudiya , ma nobwa 'abwa simiyamiya 'ana siga bwa'omatana 'ana sabwelo 'ihapwesa .
65001007	Taudi 'idi mumuga gidemusa tupwadi 'asa mwalohene , beno Sodoma ma Gomola ma tupwadi 'asa deidiya , weyahina pui 'ana nuwa'ewa madouna 'oinega sipaipaihowa besobeso ma 'idi 'eheloheloheyao mahetediyao sipuipui , 'oinega Yehoba 'igabudi 'aiwe 'ala'alata hatayana 'oina . Ta he'itaina bewa mabwaiyada weyahida .
65001008	Ma togalaedi silugu pwaiya 'oimiya , 'idi mumuga mahemahetena , weyahina taudi 'idi nihiyao 'oidiyega siloina galana , eeta 'idi galao 'etoi sipaipaihowadi , 'aigeda wahidi sigihe bailidi , heluwena toloinao bwebwe'adi silogwahatediya , ma hetoina tomiya galewa bwebwe'adi si'ahwa galagalaedi .
65001009	Ma aneloseyao 'idi tohanugeta Maikeli mwalohene 'ihe'ahupanapanawa Seitani 'oina , Mosese wahina weyahina , ma Maikeliina geya Seitani 'i'asone , ma hesi tuwa 'igwaeya , “ Bada 'i'ausigo . ”
65001010	Ma togalaedi , 'eguma to'aha geya sisanapu , ma tuwa si'ahwa galagalaedi , weyahina taudi gide hebahebai totopwatula , ta 'adi lotohona siloiloinaedi , ma 'oinega siboidimo si'abi'abi hegalaedi .
65001011	Nuwa'ole'oledi weyahina Keni 'ina 'eda galana 'oinega sitautauya , ma 'oinega 'idi wasawasa weyahina simumuga galana , gidemusa wete Balami mwalo mumugana . Coinega sihesilae , weyahina loina bwebwe'ana silogwahateya , mwalo gidemusa Kola tauna loina 'ilogwahateya .
65001012	Ceguma tapwalolo 'oina helau 'e'ahaina wapaipaihowa ma 'eguma togalaidi siluguwa , 'e'ahaiina si'abihegala , weyahina si'ai hedahedada ma geya sida deba mwadina . Nuwanuwadi taudimo siyaliyaya , 'adi 'ita gide yaloha dubana yaumai 'ipeineya ma geya dohi . Wete 'adi 'ita gide 'aiwe , 'ina sauga huwa ma geya huwainamo , 'oinega sigoha yahule ma 'i'amasa moisa .
65001013	Ma wete 'adi 'ita gide bagodu madoudi ma gwalobusobusodi 'idi paihowao 'ebe deba mwadina . Wete 'adi 'ita gide 'ipwalao siyawala besobeso galewa , 'oinega guguyou 'ina tupwa simiya hataya .
65001014	Mwalohene Inoke togalaedi weyahidi 'iloguguya , ma Inokeina 'eguma yasoyao tahasilidi Adama 'oinega ma 'itauya yaso sikisi sigumwala , ma yaso hesebenina beno Inoke 'ina yaso . Eeta Inokeina 'ina loguguya 'oina 'igwaeya , “ Wa'ita ! Bada 'ina aneloseyao 'asi'asilalaidi ma mabwaiyadi mahetenao sinaonaoma ,
65001015	ma 'abehega tomota mabwaiyadi 'iloinaedi ma 'ibwa'omatadi , 'idi mumuga baibaiwadi ma galadi weyahidi , ma wete 'idi 'ahwa galao mabwaiyana 'oina weyahina . ”
65001016	Tomotaedi tolomugi ma tosinala , ma taudi 'adi lotohona 'oinega sitautauya . Wete togwaehanehane , ma 'eguma 'iyadiyao 'oidiya sigwae helau , beno tobwatobwa weyahina .
65001017	Ciyagwao , 'ida Bada Yesu Keliso 'ana tohepwailao 'idi gwae hemisa wanuwatuhuyahi tutaina mwalo sigwaeya , sigwae , “ Tuta 'ana 'ebelosaloha 'oina tupwadi tomota nata mumuga dumwadumwaluna silotuyane , weyahina taudi 'adi lotohona galana 'iloiloinedi . ”
65001018	
65001019	Togalaedi mumuga bale'u simulimuliye , 'oinega tohekalesiyao 'adi towatahao , weyahina Yaluyaluwa Tabuna geya 'oidiya .
65001020	Ciyagwao , 'ilobwainegomiya ma tapwalolo dumwaluna wa'abiyahi momosi ma 'oinega wagihe pa'aligomi , ma wete Yaluyaluwa Tabuna 'ina waiwaiyega wa'ahwanoi Yehoba 'oina ,
65001021	ma wete helauina Yehoba 'oinega wa'abiyahi , ma wayamwayamwana tolahisa 'abwa 'ida Bada Yesu Keliso 'ina 'atemuyemuyega yawasimi miyamiya hatayana 'i'ebwaegomi .
65001022	Ma tupwadi 'iyadao geya sihemihemisa moisa , watoho ma wagihenuwa sabwalenidi .
65001023	Tupwadi wete 'asa 'ala'alata deina simiyamiya , watoho ma wa'abihetedi . Tupwadi wete togalagala wa'atemuyamuyaedi ma walemedi , ma 'idi mumuga wamataute , eema mumuga bale'u 'ana tobwatobwao walogwahatedi .
65001024	Yehobaina sawasawahina 'ilomata yahigomi ma geya'abwa wabe'ube'u ee 'ana siga tutaina tauna matana 'inaolegomi 'ina 'asa 'asi'asilalaina 'oina , ma'imi mumuga bwebwe'ana , ma wete ma'imi yaliyaya madouna .
65001025	Yehoba taunamo 'ada To'abihetena . Cabihetenaina 'ipaihoweya 'ida Bada Yesu Keliso 'ina paihowega . Coinega tahepwatuwe 'ina loina dumwadumwaluna ma waiwaina mwalohene ta nige ma tuta sinaonaoma 'oidiya . Emeni . Taugu Yude .
66001001	Buki bewa 'oina Yesu Keliso 'ina he'ita tetelina . Yehoba 'i'ebwaeya ma 'abehega Yesu 'ihe'itae 'ina topaihowao 'oidiya , ma sisanapu to'aha nata 'ilatu . He'itaina bewa Yesu Keliso 'ina anelose 'ihetuneya , ma 'abehega Yoni 'oina 'ihepwaila .
66001002	Yoniina Yesu 'ina 'ali'e 'aigeda , ma ginaulaedi 'i'ita pwaidiya mabwaiyana , 'oinega 'ilagu latuweya , beno Yehoba 'ina gwae , ma wete Yesu Keliso 'ina tetela .
66001003	Wayaliyaya 'owa tohasilanaina ma 'omi tohesagoha , 'eguma gwae bewa wahesagohe ma wamuliye , weyahina ginaulaedi 'ihepwailediya 'abwa nata silatu .
66001004	Taugu Yoni 'imi leta yaleleyawa 'omi boda hekalesiya tupwa sebeni Esiya 'alona . Helau ma nuwadaumwala 'oimiya Yehoba 'oinega , wete yaluyaluwa sebeni 'oidiyega , wete Yesu Keliso 'oinega . Tauna Yehoba mwalo hene , ta tuta bewa , eema tuta 'inaonaoma 'oidiya 'imiyamiya , ma yaluyaluwaedi sebeni taudi Yehoba 'ina wagahata wasawasaina matana simiyamiya .
66001005	Yesu Keliso tauna tohepwaila moisa , ma wete tauna 'amasega 'itoholo nugeta , ta bale'u 'ana toloinao 'idi kini . Yesu tauna 'i'atemuyamuyaegita , 'ida puiyao bweyahinega 'ideulidiya .
66001006	Coinega 'ihegogonegita ma 'abehega tahetoloina ma tapwaoli Tamana Yehoba 'oina . Yesuina tauna 'ina wasawasa ta 'ina waiwai miyamiya hatayadi . Emeni .
66001007	Ma wa'ita 'abwa tauna galewega 'isuluma yaloha 'oinega , ma tomota mabwaiyadi eema taudi mwalo 'ana tobadiyao 'abwa si'ita , ma tomiya bale'u mabwaiyadi 'abwa sinuwagala , ma matana sidou . Gide . Emeni .
66001008	Cida Bada 'igwae , “ Taugu 'ebe hegaina ma 'ebe losaloha . ” Tauna Yehobaina tohewaiwai moisa , mwalo hene , ta tuta bewa , eema tuta sinaonaoma 'oidiya 'imiyamiya .
66001009	Taugu tasimiu Yoni . Taheboda 'aigeda pwaiya Yesu ba'idada , ta 'ina 'ebeloina 'alona 'omi ma taugu tahe'alama'i'itanegita , muyamuya ma mwau 'oidiya . Taugu mwalo sipaigauwa ma silagugauwa bwanabwana Patimo 'oina , weyahina yaguguya Yehoba 'ina gwae ma Yesu 'ina tetela .
66001010	Bewa 'oina 'ida Badaina 'ina sabwelo 'oina Yaluyaluwa Tabuna yalotohoya 'oiguwa , ma 'oinega 'enana 'aigeda madouna gide yoguli yahesagoheya , 'igwaegwae gwahuguwa , 'ilolohatoto ,
66001011	'igwaeya , “ Ginauledi 'abwa 'u'itadi weyahidi 'uleledi buki 'oina , ma bukiina 'uhetune boda hekalesiya sebeni 'oidiya , beno Epeso , ma Simulina , ma Peligamo , ma Tayataila , ma Salidisa , ma Piladelipiya , ma wete Leodisiya 'oina . ”
66001012	Eeta yatoholo lohihila ma 'abehega ya'ita tauna taiya 'oiguwa 'igwaegwae . Nage 'oina mayale sebeni ya'itediya , goula 'oinega sipaihowediya .
66001013	Ma gamwagamwanidiya 'aigeda ya'iteya , 'ana 'ita gide tuwa loheya , 'ana 'ale'o 'ahalanega ma 'idobi 'ahena , ta lumalumana 'ana gadiwana goula .
66001014	Ma debana wa'ewa'e'e hedada , gide 'ahole 'ehauna , ma matana gide 'aiwe 'ininininima .
66001015	Ma 'ahena gide tuwa pwawati 'ehauna sigabudiya sinamanamala , ma 'enana 'ana hesagoha gide tuwa we'aha madoudi sidaudau ,
66001016	ma wete 'ipwala sebeni 'ina 'ebeulega 'i'abi hanehediya , ma wete 'ahwanega 'elepa 'aleha mamata tupwa luwaluwaina 'ilatulatu , ma manina gide tuwa sinala 'ina ganinisa 'asudiladila .
66001017	Ya'iteya ma 'ahena yabe'uwa gide tuwa ya'amasa . Coinega nima 'ebeulanega 'oiguwa 'i'abiya ma 'igwaeya , “ Sahena 'umatamatauta , weyahina taugu 'ebe hegaina ma 'ebe losaloha .
66001018	Mayawasigu yamiyamiya . Mwalo ya'amasa , ma 'u'ita taugu yamiyamiya ta geya'abwa yagumwagumwala . Eeta nimaguwa 'amasa ma Bwebweso 'adi kihi ma sowasowahigu yaso'edi .
66001019	Causala . Ginaulaedi bewa 'u'itediya 'uleledi . Cebe'ita beno tuta bewa weyahina , ma wete tuta 'inaonaoma weyahidi .
66001020	Bewa 'ipwala sebeniyedi nimagu 'ebeulega , wete mayale sebeniyedi 'adi nuwasabwalena dahwadahwanidi 'oiuwa , 'oinega ya'abi he'asilala . Cipwala sebeniyedi , beno anelose sebeni , taudi hekalesiyao sebeniyedi weyahidi , wete mayale sebeniyedi beno taudi boda hekalesiya sebeni . ”
66002001	Aneloseina totapwalolowedi Epeso 'oina 'i'ita'itayahidi 'ina leta 'ulele meEpesowedi weyahidi , ma 'ugwae : Tetela bewa 'itauyama tauna 'ipwalaedi sebeni nima 'ebeulanega 'i'abi yahidiya , ma mayale sebeni gamwagamwanidiya 'itautauya . Tauna bewa 'ina hepwaila 'oimiya , 'igwaeya ,
66002002	“ Yasanapu pwaiya 'abehega 'imi paihowa madounega , ma 'imi 'alama'i'ita 'oidiyega wahewaiwaiya , ta togala geya nuwami , 'oinega 'agu tohepwaila 'abo'abowedi watohodiya ta 'idi 'abowedi walobediya ta wa'abi latuhediya .
66002003	Ma wete 'alama'i'ita sanigu weyahina wasanapuya , eeta paihowa mwaudi ta madoudi 'oidiyega geya wada we'a .
66002004	“ Ma hesi ginaula 'aigeda 'oimiya ya'iteya geya bwebwe'ana , beno mwalo 'imi helau bwebwe'ana 'oiguwa walolaguwa .
66002005	Mwalo bwebwe'ami , ma wanuwatuhu ta'eha 'oinega wabe'uwa , 'oinega wanuwabui hila ma wapaihowa bwebwe'ana , gide mwalo . Ma 'eguma 'abwa geya wanuwabui , nata yatauyawa 'oimiya ma 'imi mayale 'oimiyega ya'ewa yahule .
66002006	“ Ma yasanapuya 'abehega ginaula 'aigeda bwebwe'ana 'oimiya , beno Nikoleitanio mumugadi walogwahateya , taugu wete gide .
66002007	“ Ceguma taiya 'oimiyega matenana , 'ihesagohe Yaluyaluwa Tabuna 'ina gwae tohekalesiyao 'oidiya . Ma 'eguma taiya 'oimiyega 'ihewaiwai , 'oina yatagwala ma yawasida 'ana 'aiwe huwaina 'i'ai , 'aiweina Yehoba 'ina tanoha 'itotoholo . ”
66002008	Aneloseina totapwalolowedi Simulina 'oina 'i'ita'itayahidi 'ina leta 'ulele meSimulina weyahidi ma 'ugwae : Tetela bewa 'itauyama tauna 'ebe hegaina ta 'ebe losaloha 'oinega , tauna 'i'amasa pwaiya ta 'itoholo hila ta mayawasina 'imiyamiya . Tauna bewa 'ina hepwaila 'oimiya 'igwaeya ,
66002009	“ Yasanapuya 'atemuyamuyaimi beno 'omi towewelohe , ma hesi wanuwatuhuyahi 'abehega 'omi ma'imi wasawasa ma wete yasanapu pwaiya 'abehega tupwadi Seitani 'ina bodao si'ahwa'ahwa galagalaegomi , ma sigwae 'abehega taudi meYudiya ; ma geya . Taudi hesi tuwa Seitani 'ina bodao .
66002010	“ Ta geya'abwa wamatamatauta 'eguma to ginaula 'oina muya waloba . Wanuwatuhuyahi 'abehega 'abwa Seitani 'itohogomi , ma tupwami sipaigomi , ma deliya silagugami , ma hesi 'ami mwauwedi sabwelo nima luwaluwa weyahidi . “ Ma watoholo pa'ala 'ana siga 'amasa , ma 'oinega yawasimi miyamiya hatayaina ya'ebwaegomi .
66002011	“ Ceguma taiya 'oimiyega matenana Yaluyaluwa Tabuna 'ina gwae tohekalesiyao 'oidiya 'ihesagohe . Ma wete 'omi taiyawedi 'eguma Seitani wahewaiwai sineya , geya'abwa 'amasa heluwena 'igihegihe galegomi . ”
66002012	Aneloseina totapwalolowedi Peligamo 'oina 'i'ita'itayahidi 'ina leta 'ulele mePeligamowedi weyahidi , ma 'ugwae : Tetela bewa 'itauyama tauna ma'ina 'elepa 'aleha mamata tupwa luwaluwaina 'oinega . Tauna bewa 'ina hepwaila 'oimiya 'igwaeya ,
66002013	“ Tupwaina 'oina wamiyamiya beno yasanapuya , beno Seitani 'ina 'ebeloina . Ma hesi wahemisa bwaibwainigau , weyahina geya wada uhalegauwa . Mwalo Seitani 'ina tupwaina 'oina 'aigeda 'agu tohepwaila moisa silohe'amasiya , sanina Anitipasa , ma tuwa wa'abiyahigauwa pa'alina .
66002014	“ Eema mumugami tupwana weyahina geya yayaliyaya , weyahina tupwami Balami 'ina he'itao wamulimuliyedi . Ta 'ina he'itaowedi mwalo Balaki 'imuliyediya , ta meIsileli mumuga galana 'ihe'itediya , beno dimwa sihemisaeya , ta 'ana si'ebwaeya , ta to'eheleyedi 'e'ahaiina si'aiya , ta wete silogwaliya .
66002015	“ Ma wete 'aigeda ginaula geya bwebwe'ana , beno tupwami Nikoleitanio 'idi he'ita wamulimuliyedi .
66002016	Coinega tuta bewa mumuga galadiyedi 'oidiyega wanuwabui . Ma 'eguma geya , tuta 'i'iuna 'oina ma yatauyawa , yalo'alehegomi 'elepa 'alehaina 'ahwaguwega 'ilatulatu 'oinega .
66002017	“ Ceguma taiya 'oimiyega matenana , Yaluyaluwa Tabuna 'ina gwae 'ihesagohe . Ma 'eguma 'omi taiyawedi Seitani wahewaiwai sineya 'e'ahai dahwadahwaina ya'ebwaegomi . Ta wete 'aigeda 'aigeda 'oina yaheguyai da'ule wa'ewa'e'edi , ta da'uleyedi 'oidiya sanimiyedi simiyamiya 'ehaudi , beno geya 'eta taiya sawasawahina ma 'isanapudi , beno namo tauna to'ewaina 'isanasanapu . ”
66002018	Aneloseina totapwalolowedi Tayataila 'oina 'i'ita'itayahidi 'ina leta 'ulele meTayataila weyahidi , ma 'ugwae : Tetela bewa 'itauyama Yehoba Natuna 'oinega , tauna matana 'adi 'ita gide tuwa 'aiwe 'ininininima , ma wete 'ahena namanamalidi gide pwawati hauhauna sigabuya .
66002019	Tauna bewa 'ina hepwaila 'oimiya 'igwaeya , “ Cimi paihowao yasanapu pwaidiya , 'imi helau ta 'imi hemisa ta 'imi paihowa ta 'imi 'alama'i'ita , ma yasanasanapugomi tuta bewa 'imi paihowa bwebwe'ana hedade , ma mwalo tupwana .
66002020	“ Ma hesi bewa 'oina ginaula 'aigeda weyahina geya yayaliyaya , weyahina Yesibeli 'oina watagwala , tauna wahineina 'ihesaniyeya 'abehega tauna 'aigeda Yehoba 'ana tohepwaila ; ma geya . Ma hesi wahineina 'igu topaihowao 'ilisidiya logwali ma da'ule 'oidiyega , weyahina da'uleina sihemiseya , ta 'ana si'ebwaeya , ta to'eheleyedi si'aiya .
66002021	Ma wahineina 'ina tuta ya'ebwae pwaiya ma 'abehega 'ina puiyedi 'oidiyega 'ida nuwabui , ma hesi genuwana ma 'ina logwali 'ilogwahate .
66002022	“ Coinega 'abwa lohala ya'ebwae , ma 'eguma taiyawedi ma'iyanao silologwali , mwau madouna siloba , 'eguma 'idi paihowa galadiyedi geya 'oidiyega sinuwabui .
66002023	Ma wete natunao yalohe'amasidi , ma 'oinega boda hekalesiyao mabwaiyadi sisanapu 'abehega taugu tomota mabwaiyadi 'idi nuwatuhu 'atediya mabwaiyana 'ana tosanapu , ma wete mabwaiyami 'oimiya yahemaisa to'aha gide 'imi paihowao , nuwana bwebwe'adi , bo galadi .
66002024	“ Ma 'omi meTayataila , 'eguma mumuga galana bewa geya wamuliyedi , ma Seitani 'ina nuwatuhu solasola geya wasanapudi , geya'abwa wete 'aha'ahala mwauna ya'ebwaegomi .
66002025	Tuwa ma'imi hemisa watoholopa'ala 'ana siga yahilama .
66002026	“ Ma wete 'eguma taiyewedi 'omi Seitani wahewaiwai sineya , ta 'igu paihowaina tuwa wapaipaihowa ta 'ana siga 'ebelosaloha 'oina , loina ya'ebwaegomi ma tupwa mabwaiyadi waloinaedi , gidemusa Tamagu loina 'i'ebwaegauwa . Ma 'imi loinaina waiwaina 'oinega 'abwa waloina tomota 'oidiya , tuwa gide pwawatiyega walata ta'ahu'ahu pisalidi .
66002027	
66002028	Ma wete 'ipwala tomodaba ya'ebwaegomi .
66002029	“ Ceguma taiya 'oimiyega matenana , Yaluyaluwa Tabuna 'ina gwae hekalesiyao 'oidiya 'ihesagohe . ”
66003001	Aneloseina totapwalolowedi Salidisa 'oina 'i'ita'itayahidi , 'ina leta 'ulele meSalidisa weyahidi , ma 'ugwae : Wasa bewa 'itauyama loheyaina 'oinega , tauna loheyaina Yehoba Yaluyaluwana sebeni ma wete 'ipwala sebeni 'oina simiyamiya . Tauna bewa 'ina hepwaila 'oimiya 'igwaeya , “ Cimi paihowao yasanapu pwaidiya , ta tetelimi yahesagoheya 'abehega mayawasimi wamiyamiya , ma geya , weyahina yaluyaluwami bo'i si'amasa .
66003002	“ Coinega 'eno'enowega watoholo ma to'aha 'i'iuna 'oimiya 'imiyamiya wagihemadou , ma sahena mabwaiyana si'ama'amasa . Yasanapuya 'imi paihowao Yehoba matana tupwana geya dumwaludi .
66003003	Ma mwalo he'itaina sihe'itegomiya ta wahesagoheya , sowasowana wanuwatuhuyahi ma wanuwahila eema wamuliya bwaibwaini . Ma 'eguma geya 'enowega wada toholowa , 'abwa 'oimiya yatauyawa ma yalohe'ate yohogomi gidemusa toyagaha , ta geya wasanapu tolahisa yalatuwa .
66003004	“ Ma tupwami meSalidisa 'ami 'ale'o geya wabailidi , 'abwa 'omi ba'idagwao tatauya mahemahetena ma'ada 'ale'o wa'ewa'e'ena , weyahina 'omi 'ilobwainegomiya .
66003005	“ Gidemusa tuwa 'omi taiyawedi wahewaiwai , 'omi wete 'ami 'ale'o wa'ewa'e'edi wa'otedi , ma geya'abwa sanimi yawasi bukina 'oinega yale'wale'wa yahule , ma hesi sanimiyedi 'abwa ya'inanadi Tamagu ta 'ina aneloseyao 'oidiya , 'abehega 'omi 'igu boda .
66003006	“ Ceguma taiya 'oimiyega matenana , Yaluyaluwa Tabuna 'ina gwae boda hekalesiyao 'oidiya 'ihesagohe . ”
66003007	Aneloseina totapwalolowedi Piladelipiya 'oina 'i'ita'itayahidi 'ina leta 'ulele mePiladelipiya weyahidi ma 'ugwae : Tetela bewa 'itauyama tauna bwebwe'ana ma dumwaluna 'oinega , ma wete tauna nimana kihiina mwalo Debida 'ina 'ebeso'eina 'i'abi'abiyahi , ma 'eguma 'ahwa'eda 'iso'e , geya 'eta taiya sawasawahina ma 'igudu , ma wete 'eguma 'igudu , geya 'eta taiya sawasawahina ma 'iso'e .
66003008	Tauna bewa 'ihepwaila 'oimiya , 'igwaeya , “ Cimi paihowao yasanapu pwaidiya , ma wete yasanasanapu 'imi waiwai tupwana 'imiyamiya , weyahina 'igu he'itao wamuliyediya , ma wete sanigu geya wauhale . Coinega 'ahwa'eda yaso'e pwaiya weyahimi , ta geya 'aigeda taiya sawasawahina ma 'igudu .
66003009	“ Moisa taudi Tomudulele 'ina bodao si'abowa ta sigwae 'abehega taudi meYudiya , ma geya . Cabwa yaloinaedi ma sinaoma matamiya ma si'etuluha , ma 'ane mabwaiyadi sisanapu 'abehega 'omi ya'atemuya muyaegomiya .
66003010	“ Ma 'abwa tuta mwau 'ilatu bale'uwa , ma tomota mabwaiyadi 'itohodi , ma hesi 'omi mwauina 'oina ya'itayahigemi , weyahina 'igu gwae wahematamataneya , ma weyahigu wa'alama'i'ita .
66003011	“ Cabwa yatauyawa , ma to'aha gide 'oimiya 'imiyamiya , wa'abiyahi momosidi ma geya'abwa taiya maisaina 'oimiyega 'i'ewa'ewa yahule .
66003012	Ma 'eguma 'oimiyega taiya 'ihewaiwai , yaloinae ma 'ihelogidi Yehoba 'ina Hada He'asisi weyahina , ma geya'abwa wete 'i'ebe'ebesine , ma 'oimiya Yehoba sanina 'abwa yalele , ma wete Yehoba 'ina 'asa sanina yalele , beno Yelusalema hauhaunaina , 'abwa galewega 'isuluma 'igu Yehoba 'oinega . Ma wete 'oimiya sanigu hauhauna yalele .
66003013	“ Ceguma 'oimiyega taiya matenana Yaluyaluwa Tabuna 'ina gwae boda hekalesiyao 'oidiya 'ihesagohe . ”
66003014	Aneloseina totapwalolowedi Leodisiya 'oina 'i'ita'itayahidi , 'ina leta 'ulele meLeodisiya weyahidi , ma 'ugwae : Tetela bewa 'itauyama Todumwalu 'oinega , tauna Tohepwaila moisa , ma wete tauna Yehoba 'ina paihowao lamuna 'ina hepwaila 'oimiya 'igwaeya ,
66003015	“ Cimi paihowao yasanapudiya 'abehega geya yahiyahi nuwana gogai . Nuwanuwagu tupwa 'aigeda 'oina wamiya ,
66003016	ma hesi 'omi tuwa gamwagamwana , geya yahiyahi nuwana gogai 'idi tupwa wamiyamiya , ma 'ane 'ahwaguwega ya'esoha latuwegomi .
66003017	“ Ma 'omi wagwae , ‘ Taugu tohewasawasa ta ginaula mabwaiyadi sawasawahigu , ’ ma geya wasanapu 'abehega 'omi tuwa towewelohe , ma hesi nuwagalagalaimi , ma wete matagibugibuimi ma bugebugewami .
66003018	Eeta yahenuwa laguwegomi ma 'oiguwega goula moisa wagimwane ma 'ane wahewasawasa , ma wete 'ale'o wa'ewa'e'edi wagimwanedi , ma wa'otedi . Geya'abwa mabubugewami watautauya . Wete mulamula wagimwane ma matamiya walagu , ma matami 'ilotayahala .
66003019	“ Ma wanuwatuhuyahi 'abehega taiyawedi 'omi ya'atemuya muyaegomi , gwae pa'alinega ma loinega yagihe dumwaluwegomi . Coinega wahewaiwai ma 'imi puiyega wanuwabui .
66003020	“ Ma wa'ita , taugu 'imi 'ahwa'eda 'oina yatotoholo ma yaulaula'e'e . Ma 'eguma taiya 'owa 'enagu 'uhesagohe ma 'ahwa 'uso'e , 'ino hada yaluhu ma 'owa ma taugu tahe'iya'iyagu , ma 'owa ba'idagu ta'ai mahemahetena .
66003021	“ Ma 'eguma 'oimiyega taiya 'ihewaiwai , 'abwa yatagwala 'oina ma ba'idagu 'amiyatoi 'igu wagahata wasawasa 'oina , gide tuwa taugu yahewaiwaiya , ta Tamagu 'ina wagahata wasawasaina 'oina ba'idagu 'amiya toiya .
66003022	“ Ceguma taiya 'oimiyega matenana Yaluyaluwa Tabuna 'ina gwae boda hekalesiyao 'oidiya 'ihesagohe . ”
66004001	Ginaulaedi bewa sigumwala pwaiya ma ya'e'ebubuna , 'oinega 'aigeda 'ahwa'eda ya'iteya galewega 'i'eso'eya . Ma wete 'aigeda 'enana gide yoguli , tauna tuwa mwalo yahesagoheya , 'oiguwa 'ilolohatoto 'igwaeya , “ Cuhanema ma yahe'itago to'aha 'abwa 'ilatu . ”
66004002	Nage 'oina Yaluyaluwa Tabuna 'ina waiwai yalotohoya , 'oinega galewa 'aigeda toloina ya'iteya 'ina wagahata wasawasa 'oina 'imiyatoiya .
66004003	Ma manina ya'iteya 'inamala hedadeya . Ma wagahata wasawasaina hulele 'ala'alawana 'itoholo sakowasiyeya .
66004004	Ma wagahata wasawasa wete 'adi baibaiwa tuweniti powa simiya sakowasiyeya , ma wagahataedi 'oidiya taubadao site tuweniti powa simiyatoiya ma'adi 'ale'o wa'ewa'e'edi , ma wete debadi 'adi pasa wasawasa goula debadiya .
66004005	Ma wagahata wasawasaina gamwagamwanidiya 'oinega tupwana ginaula sihapwehapwesama , namala ma wete tupwana 'enana , ma wete gugula . Ma wete wagahata wasawasaina matana mayale sebeni sininininima , taudi beno Yehoba Yaluyaluwanao sebeni .
66004006	Ma wagahata wasawasaina matana 'aigeda ginaula 'inamanamala gide daumwala 'asilalana hola debana , 'ana 'ita gide tuwa gelasi . Ma wete 'ebemiya wasawasaina deina hebai 'ehata sitoholo sakowasiyeya , ma 'wapidi mabwaiyadi 'oidiya matadi simiyamiya .
66004007	Hebaiina 'aigeda 'ana 'ita gide tuwa laiyoni , ma heluwena gide tuwa bulumakau , ma hetoina manina 'ana 'ita gide tuwa loheya , ma 'ehatana 'ana 'ita gide magisubu 'itahetaheya .
66004008	Ma 'aigeda 'aigeda pepediyao 'adi baibaiwa sikisi , ma pepediyaowedi mabwaiyadi matadi 'ebe 'ebubuna baibaiwadi 'atamanega ma 'alonega . Ma tuta mabwaiyana , sabwelo ma nihuwana 'oidiya , siwaliwali , sigwaegwae , “ Casilala , 'asilala , 'asilala , Bada Yehoba Tohewaiwai . Tauna tuta mwalo ta bewa ta tuta 'inaonaoma 'oidiya 'imiyamiya . ”
66004009	Tomiya hatayaina 'ina wagahata wasawasa 'oina 'imiyatoi , ma tuta baibaiwana hebaiyedi bewa siwaliwali hepwatu , ma si'ahwa'ahwa wasawasa , ma wete siloloyauwedo 'oina .
66004010	Ma tuta baibaiwana , 'eguma hebaiyedi bewa siwaliwali , babadao site tuweniti powaedi sibe'u talutalubu'i tauna miyamiya hatayana 'ina wagahata wasawasaina matana , ma si'etuluha 'oina . Ma debadi 'adi pasa goula wagahata wasawasaina matana silagu suluhediya , sigwaegwae ,
66004011	“ Cowa 'ima Bada ta 'ima Yehoba , 'ilobwainemaiya ma 'ahepwatuwego ma 'ahe'asisiyego , weyahina 'ino waiwaiyega ginaula mabwaiyana 'u'abi hemasalehediya . Cuboi 'ino nuwatuhuwega 'upaihowediya , ta nige mayawasidi . ”
66005001	Ma ya'iteya tauna wagahata wasawasaina 'oina 'imiyatoiya , ma 'ina 'ebeulega pepa sinupiliya gide buki nugenugetana 'i'abiyahiya , ma leleleleina 'alonega ma gwahunega , ma wete pepaina 'ana losipwa 'ana baibaiwa sebeni .
66005002	Ma wete 'aigeda anelose ya'iteya waiwaina , ma 'enana madounega 'ibwaubwau , 'igwae , “ Taiya sawasawahina ma 'ebe losipwaina 'ilihasidi ma pepa 'iyahali ? ”
66005003	Moisa tuwa , geya 'eta taiya 'ilobaloba galewa nuwana bale'uwa nuwana bale'u dudunina , 'abehega tauna sawasawahina ma losipwaedi 'ilihasidi , ma bukiina 'alona 'i'ita .
66005004	Ta yanuwagala moisa ta yadouwa , weyahina geya 'eta taiya sawasawahina ma bukiina 'iloyahali ma 'alona 'i'ita .
66005005	Coinega babadaowedi 'oidiyega 'aigeda 'oiguwa 'igwaeya , “ Sahena 'udoudou , weyahina laiyoniina Yudiya 'oinega , tauna Debida 'ina susu 'ihewaiwai pwaiya , ta tauna sawasawahina ma losipwa sebeniyedi 'ilihasidi ma pepaina 'iyahali . ”
66005006	Ma wete wagahata wasawasaina deina 'aigeda lami ya'iteya hebahebai 'ehataedi gamwagamwanidiya 'itotoholo , ma babadao wete gamwagamwanidiya , ma lamiina 'ana 'ita gide tuwa tomota silohe'amasiya , donanao sebeni ma matanao sebeni wete , taudi matanaowedi Yehoba Yaluyaluwana , beno taudi 'ihetunediya bale'u mabwaiyana 'oidiya .
66005007	Ta lamiina 'inaowa ta pepaina 'i'eweya tauna wagahata wasawasaina 'oina 'imiyamiya 'ina 'ebeulega .
66005008	Pepaina 'i'eweya ta hebahebaiyedi ma wete babadaowedi lamiina 'oina sibe'u talutalubu'iya , 'oina si'e'etuluha , ta 'aigeda 'aigeda ma'idi 'ebe gihedohedou sihunuhunu , ma wete ma'idi gaeba goula bwebwe'adi , ma ginaula 'aigeda 'alodiya 'igabugabu mahaina 'ausalana , ta 'ana nuwasabwalena beno Yehoba 'ina tomotaiyao 'idi 'ahwanoi 'ihanehane 'oina .
66005009	Ma wali 'ehauna siwaliyeya sigwae , “ Moisa , 'owa sawasawahiu ma buki beno 'u'ewa , ma wete 'ana losipwa sawasawahiu ma 'ulihasi , weyahina silohe'amasigowa ta bweyahiuwega tomota 'uhemaisediya Yehoba weyahina , taudi bodaedi , 'enanaedi , susuwedi ma 'ebeloinaedi mabwaiyadi 'oidiyega .
66005010	Weyahina 'owa 'uhesinuwediya ma 'abehega 'ino 'ebeloina 'alona sihetopwaoli Yehoba weyahina , ma wete bale'uwa sihetoloina . ”
66005011	Ma wete aneloseyao ya'itediya baibaiwa hedada , geya 'aihasila , wagahata wasawasaina ma hebaiyedi ma wete babadaedi sitoholo sakowasiyediya ,
66005012	ma wete 'enadi madouna yahesagoheya sigwaegwae , sigwaeya , “ Tauna lamiina silohe'amasiya , sawasawahina ma loina ma wasawasa ma sanapu ma he'asisi ma hepwatu ma 'ahwa bwebwe'ana 'ilobadi . ”
66005013	Ma wete Yehoba 'ana paipaihowao 'aigeda 'aigeda galewa ma bale'uwa ta bale'u dudunina ma holai , taudi Yehoba 'ana paipaihowao tupwa mabwaiyadi 'oidiyega , yahesagohediya siwaliwali sigwaegwae , “ Tauna wagahata wasawasa 'oina 'imiyatoiya , ma lamiina ba'idana tahepwatuwedi , ma tahe'asisiyedi , ma ta'ahwa wasawasaedi , ma wete ta'ahwa tohewaiwaiyedi tuta mabwaiyana 'oidiya . ”
66005014	Coinega hebaiyedi site hata sigwaeya , “ Moisa , ” ma wete babadaedi sibe'u talutalubu'iya ma si'e'etuluha .
66006001	Eeta lamiina ya'iteya losipwa 'aigeda 'ilihasiya , ma hebaiyedi 'oidiyega 'enana 'aigeda gide gugula yahesagoheya 'igwae , “ Cunaoma . ”
66006002	Coinega ya'e'ebubuna , ta 'aigeda hosi wa'ewa'e'ena 'ilatuma , ma 'ana togeluina ma'ina tupu 'aleha eema 'aliliya , ma wete debana 'ana pasa wasawasa si'ebwaeya . Eeta 'itauya 'i'aleha ta 'ihewaiwaiya .
66006003	Ma lamiina losipwa heluwena 'ilihasiya , ma wete hebai heluwena 'enana yahesagoheya , 'igwae , “ Cunaoma . ”
66006004	Coinega 'aigeda hosi bwehabwehalina 'ilatuma , ta 'ana togeluina waiwai si'ebwaeya ma 'aleha 'i'eweyama gogo gabulena , ma 'oinega tomota mabwaiyadi siboidimo sihe'upwa hiledi ta si'ehunuwa hiledi , ma wete 'elepa madouna si'ebwaeya .
66006005	Ta lamiina wete losipwa hetoina 'ilihasiya , ma wete hebai hetoina 'enana yahesagoheya 'igwae , “ Cunaoma . ” Coinega ya'e'ebubuna , ma 'aigeda hosi dubadubana 'ilatuma , ta 'ana togeluina ma'ina 'ebe lihe 'e'ahai weyahina .
66006006	Ma 'aigeda gide tuwa 'enana hebaiyedi 'ehata gamwagamwanidiyega yahesagoheya , 'igwae , “ Witi 'ana lihe 'aigeda 'ana maisa 'aigeda kina , ma wete ba'ali 'ana lihe 'etoi 'ana maisa 'aigeda kina , ma hesi olibe holowina ta waini geya'abwa wa'abi'abitohodi . ”
66006007	Coinega lamiina wete losipwa 'ehatana 'ilihasiya , ta hebai 'ehatana 'enana yahesagoheya , 'igwae , “ Cunaoma . ”
66006008	Coinega ya'e'ebubuna ma 'aigeda hosi 'ana 'ita tupwana tuwa wa'ewa'e'ena 'ilatuma . Ta 'ana togeluina sanina Camasa , ma wete Bwebweso 'imuliyeya , ma loina silobeya Yehoba 'oinega , ta 'abehega tomota mabwaiyadi simutudi 'alehega ma gomaleyega ma lohalega ma wete totopwatula 'oidiyega , ta geya 'abehega tomota mabwaiyadi , ma tuwa 'eguma bale'u mabwaiyana 'oina boda tawatahidi 'adi baibaiwa 'ehata , ma 'aigeda boda 'oidiyega mabwaiyadi simutudi , ta boda 'etoimo situpwa .
66006009	Ma wete lamiina losipwa henimana 'ilihasiya , ta Yehoba 'ina 'ebepwaoli gabulena 'ana tohepwailao yaluyaluwadi ya'itediya , taudi mwalo bale'uwa Yehoba 'ina gwae 'ana tohepwailao bwebwe'adi , bewa tauna weyahina tomota silo'alehediya ta silohe'amasidiya .
66006010	Ma yaluyaluwaedi 'enadi madounega sibwaubwau , sigwaeya , “ Bada tohewaiwai hedade , 'owa 'ausalau ma todumwalu , to tuta 'oina eema 'ama tolohe'amasao bale'uwa 'uloinaedi 'idi puiyao weyahidi ? ”
66006011	Coinega yaluyaluwaedi 'adi 'ale'o wa'ewa'e'edi 'i'ebwaediya , ta 'ihegwaediya ma tuta 'i'iunamo si'aiyawasi , 'ana siga tupwadi wete 'iyadiyao mebale'u silohe'amasidi , gide tuwa mwalo taudi silohe'amasidiya Yehoba 'ina paihowa weyahina , ma 'eguma 'adi hasihasila sawasawahina , 'oinega Yehoba mebale'u tolohe'amasaedi 'iloinaedi .
66006012	Ma wete lamiina losipwa hesikisina 'ilihasiya ta mwani'ini'i madouna 'ipilipili , ta sinala 'iguguyou , 'ana 'ita gide tuwa walata siyana , ta wete wai'ena 'ana 'ita mabwaiyana bwehabwehalina , bweyaha gide .
66006013	Ma 'ipwala sibe'uma galewega , gide 'ane 'aiwe 'ihuwa ta yaumai waiwaina 'itowama ta huwanaedi sigubagubala .
66006014	Ma galewa ya'iteya gide tuwa pepa 'inupiliya ma 'isawala , 'oinega 'oya 'aigeda 'aigeda ta bwanabwanao simiyabala hali tupwa 'oidiya .
66006015	Ma bale'u 'ana babadao , ma toloinao , ma 'aleha 'adi babadao , ma wasawasao , ma tohewaiwaiyao , ma wete tohanugetao 'idi topaihowao , mabwaiyadi sidena 'oyai , ta duluha ma dimwa 'oidiya si'edahwana .
66006016	Coinega siwuiwui dimwa ma 'oya 'oidiya , sigwaeya , “ Wabe'uma debama , ma 'ane tauna wagahata wasawasaina 'oina 'imiyamiyatoi geya'abwa 'i'ite'itemai , ma wete lamiina geya'abwa 'i'ite'itemai .
66006017	Weyahina lamiina 'ina gamwasowala 'ana sabwelo madouna 'ilatu pwaima , ma geya 'eta taiya sawasawahina ma 'ihewaiwaisine . ”
66007001	Ginaula bewa mulina aneloseyao 'ehata ya'itediya sitotoholo bale'u tupwanao 'adi baibaiwa 'ehata 'oidiya . Aneloseyedi yaumai 'adi baibaiwa 'ehata si'abi yahidiya ma 'abehega geya'abwa bale'uwa , nuwana holai , nuwana 'aiwe 'oidiya sitowatowa ,
66007002	weyahina Yehoba 'ina tagwala ma 'abehega yaumaiyedi bale'u ta hola sisuba hegaladi . Coinega anelose wete 'aigeda ya'iteya sinala 'ina 'ebe saehaneyega 'inaonaoma , ma ma'ina 'ebe lagu 'ila'ilala , gide basilili , ma 'abehega Yehoba miyamiya hatayaina 'ana 'ila'ilalaina 'ilagu tomota debadiya . Aneloseina 'ibwau anelose 'ehataedi 'oidiya ,
66007003	'igwaeya , “ Geya'abwa bale'u bo hola bo 'aiwe wasubasuba hegaladi ee 'ana siga 'ida Yehoba 'ina topaihowao 'adi 'ila'ilala 'alagu debadiya . ”
66007004	Coinega 'ila'ilalaina silaguya tupwana meIsileli debadiya , ma muliyega meIsileliyedi 'adi baibaiwa yahesagohediya , beno 144 tausani mabwaiyana , boda Isileliyedi 'oidiyega .
66007005	Susu Yuda 'oidiyega 'ila'ilalaina tomota tuwelo tausani debadiya silaguya , ma Lubeni tuwelo tausani , ma Gada tuwelo tausani ,
66007006	wete Aseli tuwelo tausani , ma Napitalai tuwelo tausani , ma Manasa tuwelo tausani ,
66007007	wete Simioni tuwelo tausani , ma Libai tuwelo tausani , ma Isaka tuwelo tausani ,
66007008	wete Sebuloni tuwelo tausani , ma Yosepa tuwelo tausani , ma wete Beniyamina tuwelo tausani .
66007009	Muliyetega ya'e'ebubuna ta boda madou hedade ya'itediya , geya 'aihasila . Bodaedi 'ebeloina 'aigeda 'aigeda 'oidiyega , ta susu 'aigeda 'aigeda 'oidiyega , ta boda 'aigeda 'aigeda 'oidiyega , ta 'enana 'aigeda 'aigeda 'oidiyega , mabwaiyadi wagahata wasawasa matana , ma wete Lami matana sitotoholo , ta 'adi 'ale'o wa'ewa'e'edi , ma sadasada nabaina si'abi'abi yahidi ,
66007010	ta 'enadi madounega sibwaubwau sigwaeya , “ Cada lema 'ida Yehoba 'oinega , tauna wagahata wasawasa 'oina 'imiyatoiya , ma wete lamiina 'oinega . ”
66007011	Ma aneloseyedi wagahata wasawasaina ma wete babadaowedi ma hebaiyedi 'ehata sitoholo sakowasiyediya , ma mabwaiyadi sibe'u talutalubu'iya , ta Yehoba 'oina si'e'etuluha ,
66007012	sigwaegwae , “ Moisa , 'ida Yehoba 'oina tahepwatu ma ta'ahwa wasawasae ma sanapu ta loyauwedo ta he'asisi ta waiwai simiya hataya 'oina . ”
66007013	Eeta babadaowedi 'oidiyega 'aigeda 'ihesilala 'oiguwa , 'igwaeya , “ Taiyawedi bewa ma'adi 'ale'o wa'ewa'e'edi ? Ma to'ehega sinaoma ? ”
66007014	Ma 'oina yagwaeya , “ Bada 'owa 'usanasanapudi . Taugu geya . ” Ta 'ihegwaegauwa , 'igwae , “ Bewa bodaedi bale'u 'ana muyamuyao 'oidiyega situpwa , ma 'adi 'ale'owedi Lamiina bweyahinega 'ideulidiya ta siwa'e'eya .
66007015	Beno huhuna 'oinega Yehoba 'ina wagahata wasawasa matana simiyamiya , ma sabwelo ma nihuwana 'oidiya 'ina paihowao sipaipaihowadi 'ina Hada He'asisi 'alona . Yehobaina 'ina wagahata wasawasaina 'imiyatoiya 'oina , tauna nata 'i'itayahidi ,
66007016	ma geya'abwa wete sigomagomale nuwana tani'odi 'iyahayahala , ma geya'abwa wete hala nuwana to'aha hulahulaina 'oinega 'ihulahulaidi .
66007017	Weyahina Lamiina , tauna wagahata wasawasa 'alona 'imiyamiya , tauna 'adi to'itayahina , ma 'oinega 'ihanugetedi we'aha bwebwe'adi 'oidiya , yawasidi weyahina , ma Yehoba tauna mataneudi 'ilo'i'ilidi . ”
66008001	Coinega lamiina losipwa hesebenina 'ilihasiya , ma geya 'eta wete galewega gwae bo 'ahwahenahena sinaonaoma tuta to'uto'upana 'oina .
66008002	Ma ya'itanaowa aneloseyedi sebeni Yehoba matana sitotoholo , ma Yehoba 'idi yoguli 'aigeda 'aigeda 'i'ebwaediya .
66008003	Ma wete 'aigeda anelose ma'ina gaeba goula 'inaoma ta 'ebe pwaoli deina 'itoholowa . Ma 'ebe pwaoliina beno Yehoba 'ina wagahata wasawasaina deina . Coinega Yehoba gaeba goulaina 'ilohemaheya ginaula mahamahaina 'oinega , ma aneloseina 'i'ebwaeya , eeta aneloseina 'ebe pwaoli 'oina 'ilaguya ma 'igabu . Cigabuya ta 'asuna ma mahaina bwebwe'ana ma wete Yehoba 'ina tomotai 'idi 'ahwanoiyao mahetenao sihaneya galewa .
66008004	Coinega gaeba ma ginaula mahamahaina 'ilaguya Yehoba matana , ma 'ahwanoi ta ginaulaina 'asuna ba'idana sihanehane . Sihanehaneya eeta 'i'ala hegumwaliya .
66008005	Coinega aneloseina gaebaina hagalinamo 'i'eweya , ma 'ebe pwaoliina 'oinega 'aiwe 'ala'alasina 'i'eweya , eema gaebaina 'ilohemaheya , ma 'iula suluheya bale'uwa , ta nage 'oina namala ma gugula ma tupwadi 'enana ma wete mwani'ini'i silatuwa .
66008006	Eeta aneloseyedi sebeni 'idi yoguliyedi si'abi yahidiya sabi mu'adi .
66008007	Ma 'aigeda 'ina yoguli 'imu'eya , ta dohi 'ana 'ita hagana 'isuluwa , 'ana 'ita 'aisi pwa'upwa'uwana gide , ta wete 'aiwe 'ala'alasina ma bweyaha ba'idana sigubagubalama bale'uwa , ta 'i'alasiya . Ceguma bale'u mabwaiyana 'ana wataha 'etoi , 'aigeda tupwa 'i'alasi ta 'eluwa tupwa geya . Ma tupwaina 'i'alasiya 'oina , 'aiwe ma 'awata mabwaiyadi 'i'ala hegumwalidiya .
66008008	Ma anelose heluwena 'ina yoguli 'imu'eya , ma 'aigeda ginaula 'ana 'ita tuwa gide 'oya madouna 'ininininima ta holai siuleya , 'oinega hola 'ihebweyaha . Ceguma hola mabwaiyana 'ana wataha 'etoi , ma 'aigeda tupwa 'oidiyega 'ihebweyaha , ta 'eluwa tupwaidi bwebwe'adi .
66008009	Ma holaina 'ihebweyaha pwaiya , eeta silahana mabwaiyana si'amasaeya , ma waga mabwaiyadi si'elo talitaligeha .
66008010	Ma anelose hetoina 'ina yoguli 'imu'eya , ma 'ipwala madouna 'i'ala'alata 'ana 'ita tuwa gide wodam galewega 'ibe'uma , ta bale'uina 'ana wataha 'etoi ta 'aigeda watahaina 'oina 'ipwala 'ibe'uwa ta we'aha mabwaiyadi simemaiya .
66008011	Cipwalaina sanina Memai , ma tomota 'eguma taiyewedi we'ahaina memainaina 'oinega sinuma nata si'amasa .
66008012	Ma anelose 'ehatana 'ina yoguli 'imu'eya ta sinala tupwa 'aigeda 'iguguyou ma tupwa 'eluwa bwebwe'adi , ta wete wai'ena tupwa 'aigeda 'iguguyou ma tupwa 'eluwa bwebwe'adi , ta wete 'ipwala 'eguma tawatahidi tupwa 'etoi 'oidiya , tupwa 'aigeda 'ana 'ipwalao siguguyou , ma tupwa 'eluwa si'asi'asilala . Coinega sabwelo mabwaiyana 'ana watahao 'etoi , 'aigeda tuta guguyou , ma 'eluwa tuta bwebwe'adi . Gide wete nihuwana , 'aigeda tuta guguyou , ma 'eluwa tuta bwebwe'adi .
66008013	Ma ya'e'ebubuna ta ya'iteya magisubu madouna 'itahetaheya galewa , ma 'enana madouna yahesagoheya , 'igwae , “ Caioi , nuwagalagalaimi 'omi gogo gabulena 'ana tomiyao , nata 'ane aneloseyao yoguli 'etoi simu'adi , ma mwau madouna 'ilatu 'oimiya . ”
66009001	Ma anelose henimana 'ina yoguli 'imu'eya , ma ya'iteya 'ipwala 'aigeda galewega 'ibe'uma gogo gabulena , ma 'ipwalaina gaula madouna 'ana 'ebeso'e kihi 'i'eweya ,
66009002	ma gaulaina 'iso'eya , ma 'alonega 'asu 'ilatulatuma , tuwa gide duba madouna , ma sinala 'iguguyouwa ma wete gogo gabulena mabwaiyana 'iguguyouwa gaulaina 'asuna 'oinega .
66009003	Ma 'asuina 'alonega mwai'e sisulusuluma gogo gabulena , ma 'idi waiwai silobeya gide ganihana 'idi waiwai .
66009004	Ma wete Yehoba 'i'etoboda ta geya'abwa 'awata si'abi'abi hegaladi , nuwana 'aiwe , nuwana tanoha , ma hesi tomotaedi taudi geya Yehoba 'ana 'ila'ilala gide basilili debadiya , taudi si'abi hegaladi .
66009005	Ta mwai'eyedi geya 'adi tagwala tomota silohe'amasidi , ma hesi tuwa si'abi'abi hemuyamuyadimo wai'ena nima 'oidiya . Ta muyaedi madoudi , gide tuwa ganihana 'ina 'enali .
66009006	Ta wai'enaedi 'oidiya tomuyamuyaedi 'amasa silohenuhenule , ma hesi geya'abwa si'ama'amasa , weyahina 'amasa si'ebesa 'asaeya .
66009007	Ta mwai'eyedi 'adi 'ita gide hosi si'atububu pwaidiya 'aleha weyahina , ma debadiya 'adi pasa wasawasa silagudiya , ma 'adi 'ita gide tomotai ,
66009008	Ta wete debadi gide wahiwahine , ma saladi gide laiyoni saladi .
66009009	Ta lumalumadi si'ahubodediya 'ana 'ita gide pwawati 'oidiyega . Ma papedi 'idi dagugu gide waga lisilisi hosi sipilipilihedi 'aleha 'oina .
66009010	Ta wete masubwedi , gide ganihana subwedi , weyahina subwediyega sawasawahina ma tomota sibadidi , ma wai'ena nima 'oidiya simuyamuya .
66009011	Ta wete ma'idi toloina , tauna aneloseina gaulaina 'ana to'itayahina , sanina Ibeliu 'enadiyega sigwae , “ Abadoni , ” ma 'ena Gilisi sigwae “ Apaloni , ” ma 'adi nuwasabwalena beno “ Tolohe'amasa . ”
66009012	Mwau 'aigeda 'igumwala pwaiya ta mwau 'eluwa 'abwa sinaonaoma .
66009013	Ma anelose hesikisina 'ina yoguli 'imu'eya , ta 'aigeda 'enana yahesagoheya 'inaoma 'ebe pwaoli donanao 'ehata 'oidiyega , 'ebe pwaoli goulaina Yehoba matana 'itotoholo .
66009014	Ma 'enanaina 'igwaeya anelose hesikisina ma'ina yoguli 'oina 'igwae , “ Aneloseyedi site 'ehata paipaidi we'aha madouna sanina Yupeletisi 'oina 'ulihasidi , ma sitauya . ”
66009015	Ma aneloseyedi 'ehata 'ilihasidiya ta sitauya , weyahina tutaina 'ana sabwelo , ta 'ana wai'ena ta bolimenaina weyahina si'atububuya , ma 'abehega tomota baibaiwa hedada silohe'amasidi . Beno 'eguma tomota mabwaiyana gogo gabulena tawatahidi boda 'etoi , ma 'aigeda boda silohe'amasidi , ta 'eluwa boda situpwa .
66009016	Ma tolo'alehaedi 'idi boda 'adi hasihasila yahesagoha pwaiya , 'abehega 'eluwa handeledi miliyoni mabwaiyadi hosi 'oidiyega sipilipili .
66009017	Ta bewa gide nihiguina 'oina hosiyedi ya'itediya , ma 'adi togeluwedi ma'adi 'ahusu'wasu'wana lumalumadiya silagudiya , tupwadi bwehabwehalidi ta tupwadi 'ala'alawadi ta tupwadi yogeyogedi . Ta hosiyedi mwagudi gide laiyoni mwaguna , ma 'aiwe ninima ta 'asu ta dimwa yahiyahidi 'ahwadiyega silatulatu .
66009018	Boda 'etoiyedi gogo gabulena 'oidiyega , boda 'aigeda silohe'amasidi , bewa ginaula 'etoiyedi 'oidiyega , beno 'aiwe ninima ta 'asu ta dimwa yahiyahidi , ma hesi boda 'eluwa simiyamiya .
66009019	Weyahina hosiyedi 'idi waiwai 'ahwadiya ma subwediya simiyamiya , ta subwediyedi gide mwata ma'ahwadi , ma 'oidiyega tomota si'abi hemuyamuyadi .
66009020	Ta tomotaedi mabwaiyadi , taudi geya sida 'amasa ginaulaedi galadi 'oidiyega , geya sinuwabui ma 'abehega 'idi 'ebe hemisa 'abo'abowedi siguipailedi . Ma hesi si'abiyahi pa'alidi ta si'e'etuluha 'oidiya . Ginaulaedi gide Tomudulele ma welabanao , ma wete ginaulaedi siboimo nimadiyega sipaihowediya , gide dimwa leleleleina beno goula ta siliba ta kopa ta dimwa ta 'aiwe . Dimwa leleleidiyedi beno geya sawasawahidi ma si'ebubuna , bo nuwana sihesagoha , nuwana siyawala dadana .
66009021	Ma wete tomotaedi geya sida nuwanuwabuiya lohe'amasa ma 'oba ma logwali ma yagaha 'oidiyega . Tuwa debadi 'ipa'ala .
66010001	Ta wete ya'iteya anelose waiwaina 'aigeda galewega 'isuluma , ma yalohega 'i'wama , ma hulele debana 'itoholo sakowasiyeya , ma manina 'ana 'ita gide sinala , ta wete 'ahena sinamanamala tuwa gide 'aiwe 'ininininima .
66010002	Aneloseina nimana pepa gide buki nugenugetana eema muhemuhena 'i'abi'abiyahi , ma loloyahalina , 'oinega 'isuluma ma 'ahe 'ebeulanega holai 'ibasaeya , ta 'ahe 'adigeyageyaina bale'uwa .
66010003	Eeta 'enana madounega 'ibwauwa 'ana hesagoha gide laiyoni 'ibwaubwau . Cibwau pwaiya , ta gugula 'adi baibaiwa sebeni 'ina gwaeina sihemaiseya .
66010004	Gugulaedi 'enadi yahesagohediya ta 'abehega yalele , ma galewega 'enana yahesagoheya , 'oiguwa 'igwaeya , “ Gugula 'enadi site sebeni 'uhesagohediya 'udahwadi , ma geya'abwa 'uleleleledi . ”
66010005	Cane aneloseina tauna ya'iteya hola ma bale'u 'oidiya 'itotoholo , nima 'ebeulana 'i'abihaneheya galewa ,
66010006	ta 'ibwau haneya , Yehoba sanina 'i'inaneya , tauna miyamiya hatayana , ta ginaula mabwaiyadi 'adi togihemasaleha , beno galewa ma ginaula mabwaiyadi 'alona , ma wete gogo gabulena ta ginaula mabwaiyana 'alona , ma hola wete ta ginaula mabwaiyadi 'alona . Ma aneloseina 'igwaeya , “ Tuta 'ilatu pwaima .
66010007	Weyahina 'eguma anelose hesebenina 'ina yoguli 'imu'a , Yehoba 'ina nuwatuhu dahwadahwaidi mabwaiyadi 'ilosalohidi , to'aha gide 'ina topaihowao taudi palopitao mwalo 'oidiya 'ihepwaileya . ”
66010008	Ta 'enanaina galewega yahesagohe nugeteya wete 'oiguwa 'ilolohatoto , 'igwaeya , “ Cutauya ma pepaina yahayahalina aneloseina holai ma bale'uwa 'itotoholo nimanega 'u'ewa . ”
66010009	Coinega yatauya ma aneloseina 'oina pepaina ya'ahwanoiyeya . Eeta pepaina 'i'ebwaegauwa ma 'ihegwaegauwa , 'igwae , “ Causala , 'u'ewa ma 'u'ai . Ma 'eguma 'utone , 'abwa 'ana memai gamwauwa 'ulotoho , ma hesi 'ahwauwa 'ana lotohona gide mwagagau . ”
66010010	Coinega pepaina ya'eweya ta ya'aiya , ma 'ahwaguwa yalotohoya hotona tuwa gide mwagagau , ma yatoneya ta gamwaguwa yalotohoya memai hedada .
66010011	Ma 'igwaeya 'oiguwa , “ Cilobwaineya ma 'owa Yehoba 'ina gwaeyedi boda , ma 'ebeloinao , ma 'enanao , ma kiniyao weyahidi 'uhepwaila hiledi . ”
66011001	Muliyetega 'ai'aiwe 'aigeda 'i'ebwaegauwa tuwa gide 'ebelihe , ma 'ihegwaegauwa 'igwae , “ Cutoholo ma Yehoba 'ina Hada He'asisi ma 'ebepwaoli wete 'ulihedi , ta wete to'etuluhaedi 'alona 'ulihedi .
66011002	Ma hesi Hada He'asisi papalina geya'abwa 'ulihelihe , weyahina mulimuli beno tomiya ganamuli weyahidi , taudi beno geya meYudiya , ta 'ahediyega Yehoba 'ina 'asaina si'abihebi'iya , wai'ena potitu ( 42 ) 'alodiya .
66011003	Ma tohepwaila 'eluwa 'abwa yahewasaedi , ma 'adi 'ale'o gide hiwahiwape 'adi 'ale'o , ta palopitaedi Yehoba 'ina gwae 'abwa sihepwaile sabwelo wan tausani tuhandeledi sikistiyedi ( 1260 ) 'alodiya . ”
66011004	Tohepwaila 'eluwaedi gide 'aiwe olibe 'eluwa , ma wete gide mayale 'eluwaedi sitotoholo bale'u 'ana Bada matana .
66011005	Ma 'eguma taiya 'itoho ma 'ilo'aleha tohepwailedi 'oidiya , nata 'aiwe ninima 'ahwadiyega 'ilatuma ma 'adi 'alehaina 'isubahegala , ma bewa 'oinega 'adi 'alehao silohe'amasidi .
66011006	Siteluwaedi ma'adi loina , ma tutaedi Yehoba 'ina gwae sihehepwaile , dohi galewega si'etobodedi . Wete ma'idi loina bidala 'oidiya , ma sihebweyaha . Wete ma'idi loina mwau ta muya weyahidi , ma 'eguma to tuta 'oina nuwanuwadi ma mwauwedi silatu , tuwa sida latu .
66011007	Coinega tohepwaila 'eluwaedi 'idi hepwaila tomota 'oidiya 'igumwala , ma hebai 'aigeda gaulaina madouna 'oinega 'ihapwesama , ma 'abehega tohepwailaedi 'oidiya 'ilo'aleha ee 'ihewaiwai , ta 'ilohe'amasidi .
66011008	Ma wahidi 'ane si'eno besobeso 'asa madouna 'alona . Casaina mwalo 'ida Bada 'oina sigihe keloseyeya , ma 'asaina 'ana 'unuwadawada sihesaniyeya 'abehega Sodoma , nuwana Itipita .
66011009	Tomota baibaiwadi 'abwa sinaoma bodao ma susuwao ma 'enanao ma 'ebeloinao 'oidiyega , ta wahidiyedi si'ita'itadi sabwelo 'etoi ma tupwana 'oidiya . Ma wahidiyedi 'adi lagugaliha si'etobode .
66011010	Ta tomiya bale'u siyaliyaya tohepwaila 'eluwaedi 'idi 'amasa weyahina , ta sihebwabwale , eema helau si'ehele 'aigeda 'aigeda 'oina , weyahina palopita 'eluwaedi muya madouna si'eweyama mebale'u 'oidiya .
66011011	Ma sabwelo 'etoi ma tupwana sigumwala , eeta Yehoba yawasina 'oidiya 'ilaguhileya ta sitoholowa , eema tomota mabwaiyadi si'itediya ta simatauta madouna .
66011012	Ma palopita 'eluwaedi 'enana galewega sihesagoheya , 'ilolohatoto 'oidiya 'igwae , “ Wahanema 'ebwa . ” Coinega yalohega sihanehane , ta 'adi 'alehaedi si'e'ebubudi .
66011013	Tutaina beno 'oina mwani'ini'i madouna 'ilatuwa , ma 'asaina madouna 'ana wataha nima luwaluwa 'oidiyega 'aigeda tupwa 'iligehiya , ma tomota 'adi baibaiwa sebeni tausani si'amasa mwani'ini'iina 'oinega . Ta tomota taudi situpwa simatauta moisa , 'oinega Yehobaina galewa sihepwatuweya 'ina waiwai weyahina .
66011014	Muya heluwena 'igumwala pwaiya , ta hetoina nata 'ilatu .
66011015	Ma anelose hesebenina 'ina yoguli 'imu'eya , ta galewega 'enadi madounega sigwaegwae , “ To'abihetena ta Tamana Yehoba sihetoloina pwaiya bale'u 'ina 'ebeloina mabwaiyana 'oidiya , ma geya'abwa 'idi loinaina 'igumwagumwala . ”
66011016	Babadaedi site tuweniti powa Yehoba matana simiyatoiya 'idi wagahata wasawasa 'oidiya , taudi sibe'u talutalubu'iya ma 'oina sihehepwatu , sigwaegwae ,
66011017	“ Cima Bada Yehoba Tohewaiwai hedade , 'owa tuta bewa , ma tuta mwalo 'oidiya 'umiyamiya , 'aloyauwedo 'oiuwa , weyahina 'ino waiwai madouna 'u'abi helatuweya , 'oinega 'uhegaina ma 'uloina .
66011018	Taudi tomiya ganamuli sigamwasowala moisa , ma hesi 'ino yatala 'ana tuta 'ilatuma ta to'amasa sitoholo ma 'uloinedi , ma 'ino palopitao 'adi maisa 'u'ebwaedi , ma 'ino tomotaedi mabwaiyadi 'adi maisa 'u'ebwaedi , taudi madoudi ta muhemuhedi 'oidiya , weyahina taudi beno 'a tohe'asisiyao . Ma hesi bale'u 'ana to'abihegalao 'owa 'u'abihegaladi . ”
66011019	Eeta Yehoba 'ina Hada He'asisi galewa 'iso'eya , ta ya'iteya dedewaga he'asisi , Hada He'asisi 'alona , ma dedewagaina 'alona 'ina gwaehemisa 'ana buki 'imiyamiya . Coinega namala , ma 'enanao , ma gugula 'ina dagugu , ma mwani'ini'i , ma dohi gide 'aisi patupatudi ta pa'alidi silatuma .
66012001	Ma galewa 'ebe henainaida madouna 'ilatuwa , beno wahine 'aigeda , 'ana 'ale'o sinala gide , ma wai'ena 'oina 'itotoholo , ma debana 'ana pasa 'ipwala tuwelo .
66012002	Ta wahineina gamwagamwaina 'oinega gamwana 'imuyamuya , ma 'ibwaubwau weyahina gamwana 'ilohinowa .
66012003	Wete 'aigeda 'ebe henainaida galewega 'ilatuma , beno hebai bwehabwehalina ma madouna , ta mwagunao 'adi baibaiwa sebeni ma donana 'adi baibaiwa nima luwaluwa , ta mwagunao 'oidiya pasa wasawasa simiyamiya .
66012004	Ma subwenega 'ipwala baibaiwadi 'i'ahusapidiya ta 'iulediya bale'uwa . Ceguma 'ipwalaedi mabwaiyadi tawatahidi 'etoi tupwa 'oidiya , 'aigeda tupwa 'oina 'ihunu hegumwalidiya , ta 'eluwa situpwa . Ta hebaiina bwehabwehalina wahineina matana 'itoholowa , ma 'eguma 'ihenatune , nata gwamaina 'i'ai .
66012005	Eeta wahineina 'ihenatuna ta gwama loheyana , tauna 'abehega tupwa mabwaiyana 'adi toloina waiwaina , ta gwamaina Yehoba 'itoeya tauna 'ina wagahata wasawasa 'oina .
66012006	Ma wahineina 'idena tupwa yoho 'awawa . Nage 'oina wahineina 'ina tupwa Yehoba 'i'atububuya , ma 'oina 'i'itayahi sabwelo 'adi baibaiwa gide wan tausani tuhandeledi sikisti ( 1260 ) .
66012007	Coinega galewa 'aleha 'ilatuwa . Calehaina anelose madouna Maikeli ma'ina aneloseyao ma hebaiina bwehabwehalina ma'ina aneloseyao ma'iyadiyao silolo'aleha .
66012008	Ma hebai ma'ina bodao geya sawasawahina ma sihewaiwai Maikeli ma'ina bodao 'oidiya , ma 'oinega hebaiina ma'ina aneloseyao sipa'idiya ta siula suluhediya bale'uwa .
66012009	Hebaiina bwehabwehalina ma madouna , tauna mwata nugenugetaina sanina Seitani , gide Tomudulele , tauna bale'u 'ana to'abo . Tauna ma'ina aneloseyao mabwaiyadi bale'uwa siula suluhediya .
66012010	Muliyetega galewega 'enana madouna yahesagoheya , 'igwaeya , “ Bewa tuwa Yehoba 'ina waiwaiyega 'iloinegita , ma 'i'abihetegita . Ta wete 'ada To'abihetenaina 'ihetoloina 'oida . Weyahina tasidao 'adi tohe'ewa , tauna mwalo nihuwana ma sabwelowa Yehoba matana 'itotoholo ta 'ihehe'ewediya , tauna galewega siula latuheya .
66012011	“ Ma tasidaowedi hesi tuwa yawasidi sitagwaleya ma Keliso weyahina si'amasa , 'oinega Tomuduleleina ma'iyadiu silo'aleha ta taudi sihewaiwaiya . Ma 'idi hewaiwai Lami bweyahinega , ma wete 'idi hepwailega Lami weyahina .
66012012	Ee 'oinega tomiya galewa mabwaiyami wayaliyaya , ma hesi 'omi bale'u ma hola 'ana tomiyao mwau madouna 'oimiya , weyahina Seitani 'isulu pwaiya 'oimiya ta ma'ina gamwasowala , weyahina 'isanasanapu 'abehega 'ina tuta to'uto'upana tuwa 'imiyamiya . ”
66012013	Nage 'oina hebaiina bwehabwehalina 'inuwasabwalena 'abehega bale'uwa siula suluheya , 'oinega 'ipa'iya wahineina , tauna gwama loheyana 'ihenatuneya .
66012014	Ma wahineina magisubu madouna papenao Yehoba 'i'ebwaeya ma 'oinega 'itaheya 'ina tupwa yoho 'awawa , ma beno 'oina Yehoba 'i'ita'itayahi bolime 'etoi ma tupwana 'oidiya , ma geya'abwa mwataina 'i'abi'abiyahi .
66012015	Eeta mwataina 'ahwanega we'aha 'isiwa latuweya gide yagewa wahineina mulinega , ma 'abehega wahineina 'idoe .
66012016	Ma bale'u wahine 'ilemeya , beno bale'uina 'i'eso'eya ta we'aha mabwaiyana 'itoneya .
66012017	Coinega hebaiina 'igamwasowala hedadeya wahineina 'oina , ta 'inaowa wahineina 'ina susuwao 'ilo'alehediya , taudi beno Yehoba 'ina gwae 'ana toguibigao ma Yesu 'ana tohepwailao . Eeta hebaiina bwehabwehalinaina nenegwala holai 'itoholo baula .
66013001	Citotoholo ta ya'e'ebubuna , ta 'aigeda wete hebaiina tauna holega 'ihanema , donanao 'adi baibaiwa nima 'eluwa , ma mwagunao 'adi baibaiwa sebeni , ma donanaedi mabwaiyadi ma'adi pasa wasawasa , ta wete mwagunaedi 'oidiya sani galadi silelediya .
66013002	Ta hebaiina ya'iteya 'ana 'ita gide simai , ma hesi madouna ta waiwaina , ma 'ahenao 'adi 'ita gide beya 'ahedi , ma 'ahwana gide laiyoni 'ahwadi . Ma hebai nugenugetanaina bwehabwehalina 'ina waiwai hebaiina holega 'i'ebwaeya , ma wete 'ina wagahata wasawasa ta 'ina loina madouna 'i'ebwaeya .
66013003	Ma hebaiina holega mwaguna 'aigeda 'ana 'ita gide hehesilahena , ma 'amasega 'ibwebwe'ana pwaiya . Ta nage 'oina tomota mabwaiyadi nuwadi 'ihenainaida moisa , ta hebaiina holega simuliyeya .
66013004	Ma wete hebai nugenugetana 'oina si'e'etuluha , weyahina loina 'i'ebwae pwaiya hebaiina holega 'oina . Ma wete hebaiina holega 'oina si'e'etuluha , ma sigwae , “ Geya 'eta taiya 'ina waiwai hebai bewa gide ma 'oinega 'oina 'ida lo'aleha . ”
66013005	Ma hebaiina tagwala 'iloba pwaiya ma ginaula gala hedade 'i'inanedi , ta wete ma'ina loina wai'ena potitu ( 42 ) 'alodiya .
66013006	Ma hebaiina Yehoba 'i'ahwa galegaleya , sanina ma 'ina 'asa ma wete galewa 'ana tomiyanao 'i'ahwa galegalediya .
66013007	Ta wete tagwala 'ilobeya ma 'abehega Yehoba 'ina tomotaedi 'ilo'alehadi ma 'ihewaiwai , ma wete ma'ina loina bodao mabwaiyadi 'oidiya , ma susuwao ma 'enanao mabwaiyadi 'oidiya , ta wete 'ebeloina mabwaiyadi 'oidiya .
66013008	Ma mebale'u mabwaiyadi 'abwa 'oina si'etuluha , beno taudi 'eguma geya sanidi simiyamiya yawasi bukiina 'alona , bukina lamiina silohe'amasiya 'ina buki . Buki bewa 'alona taudi sanidi mwalo hene 'ilele nugetediya , eema muliyetega bale'u 'ihemasaleheya .
66013009	Ceguma taiya matenana , gwae bewa 'ihesagohe .
66013010	Weyahina “ Ceguma taiya si'abiyahi , sida 'abiyahi tuwa , ma wete taiya 'eguma 'elepa 'aleha 'oinega silohe'amasi , sida lohe'amasi tuwa . ” Gwae bewa 'oinega Yehoba 'ina tomotaedi ma'idi hemisa sitoholo pa'ala .
66013011	Ta wete 'aigeda hebai hetoina ya'iteya bale'uwega 'ilatuma , ma donanao 'eluwa gide lami donanao , ma 'enana gide hebai nugenugetaina bwehabwehalina 'enana .
66013012	Ma hebai holega 'ina waiwai mabwaiyana hebai hauhauna 'i'ebwaeya ma 'abehega tauna 'iloina , ta hebai holega 'i'ebubunamo . Coinega hebaiina hauhauna mebale'u mabwaiyadi 'iloiloinedi ma hebai holega 'oina si'e'etuluha , tauna mwalo 'ihesilaheya ma 'ibwebwe'ana hila .
66013013	Ta wete hebai hauhaunaina 'ana 'aniyana 'ipaihowediya , gide 'aiwe ninima 'ibe'uma galewega gogo gabulena tomota matadiya .
66013014	Ma tagwala 'iloba pwaiya ta 'oinega hebaiina holega matana 'aniyanaedi 'ipaihowediya , ma nage 'oina mebale'u mabwaiyadi 'i'abowediya . Ma 'ina 'abowedi 'oidiya 'igwae , “ Da'ule 'aigeda watagi eema wapaihowa 'ana 'ita gide hebaiina 'elepega 'ihesilaheya ta 'ibwebwe'ana hila . ”
66013015	Eeta sipaihoweya , ta hebaiina hauhauna ma'ina loina , 'oinega da'ule tagitagina yawasina 'i'ebwaeya , ta sawasawahina 'igwae , 'oinega 'iloina 'abehega 'eguma taiyewedi geya 'oina si'etuluha nata 'amasa siloba .
66013016	Ma wete mabwaiyadi 'iloinediya , 'i'iudi ma madoudi , towasawasao ma toweweloheyao , ma wete babadao ma topaihowao , ta 'abehega nima 'ebeuladiyega ma debadiya 'ana 'ila'ilala gide basilili silagudi .
66013017	Ma 'oidiya loina pa'alina 'ilaguya , ma taudi 'eguma 'ila'ilalaina geya 'oidiya , geya'abwa wete sihegimwane , bo sigimwagimwane , 'ana siga hebaiina 'ana 'ila'ilala si'ewa he'i , beno sanina , nuwana saninaina 'ana namba .
66013018	Ma bewa 'ana nuwasabwalena . Ceguma taiya ma'ina nuwasabwalena hebaiina 'ina namba 'ida hasili , beno 'aigeda loheya 'ina namba , sikisi handeledi ma sikisti sikisi ( 666 ) .
66014001	Ma ya'e'ebubuna , ta lami ya'iteya 'oya Saiyoni debana 'itotoholo , ma wete tomota 144 tausani ma'iyanao simiyamiya , taudi beno sanina ma wete Tamana sanina debadiya silelediya .
66014002	Coinega galewega 'enana 'aigeda yahesagoheya gide we'aha 'idaudau , ma wete gide gugula 'enana . Ma 'enanaina yahesagoheya gide 'ebe gihedohedou sidoudou 'adi hesagoha 'ausala .
66014003	Ma tomotaedi wagahata wasawasa matana sitoholowa , ma wete hebai 'ehataedi ma babadaowedi matadiya sitoholowa , ma wali 'ehauna siwaliyeya . Ta waliina geya 'eta taiya sawasawahina ma 'isanapu , beno namo taudi bodaedi 144 tausani sawasawahidi , taudi mebale'u , ma Yehoba 'igimwanediya ta 'i'abihetediya .
66014004	Ma taudi loheloheyaedi geya sipui wahiwahine mahetediyao 'idi tuta sedasedega ma 'itautauya , ma hesi lami simuliya bwaibwaini 'eguma ta'eha 'itauya . Taudi Yehoba 'igimwane nugetediya tomota 'oidiyega , beno Yehoba ma lami 'idi 'etahi nugenugetana .
66014005	Taudi geya 'eta 'abo 'oidiya , ta geya wete 'idi puimo .
66014006	Coinega wete 'aigeda anelose ya'iteya tabwanega 'itahetaheya , ma tetela bwebwe'ana ta miyamiya hatayana 'i'eweyama , ma 'abehega 'ihepwaila mebale'u mabwaiyadi 'oidiya , beno 'ebeloinao ma susu ma 'enana ma boda 'aigeda 'aigeda 'oidiya .
66014007	Ta aneloseina 'enana madounega 'igwaeya , “ Yehoba 'oina wahe'asisi , wahepwatu , weyahina 'ina tuta yatala 'ilatu pwaima , 'oinega tauna galewa ma bale'u ma hola ma wete we'aha daudaudi 'adi tohemasalahaina matana wa'etuluha . ”
66014008	Ma anelose heluwena 'imuliyeya ta 'ibwauwa , 'igwae , “ Casa madouna Babiloni 'ibe'u pwaiya . Casaina 'ina mumugega boda mabwaiyadi 'ihenumediya , mumugaina beno wahi 'ana henuhenuwa mumuga galana weyahina . ”
66014009	Anelose 'eluwaedi mulidiyega 'aigeda wete 'imulimuliyama , ta aneloseina tauna wete 'ibwauwa , 'igwae , “ Ceguma taiyawedi si'e'etuluha hebaiina ma 'ina dimwa tagitagina 'oidiya , ma 'adi 'ila'ilala manidiya bo nimadiya ,
66014010	nata taudi Yehoba 'ina waini waiwaina 'oinega sinuma , ta wainiina beno Yehoba 'ina gamwasowala moisa 'isiweya gamwasowala biyona 'oina . Ma wete 'aiwe yahiyahina ma da'ule yahiyahidi tomotaedi wahidiya silotoho , Yehoba 'ina aneloseyao ta lami matadiya .
66014011	Ma 'aiweina 'asuna 'ihanehane hataya , ta geya 'ina 'ebe gumwalamo . Ma tomotaedi taudi hebaiina ma 'ina dimwa tagitagina 'adi to'etuluhao , ma sanina lelelelena 'ana to'ewao , taudi 'idi muyamuya geya 'ida gumwala sabwelo ta nihuwana 'oidiya . ”
66014012	Gwae bewa 'oinega Yehoba 'ina tomotaiyao 'abwa si'alama'i'ita , taudi 'ina loina 'ana tohematamatanao ta Yesu 'ana tohemisao .
66014013	Eeta galewega 'enana yahesagoheya 'igwaeya , “ Bewa 'ulele 'abehega taiyewedi 'ida Bada 'ana tohemisao , 'eguma 'abwa si'amasa , sida yaliyaya tuwa . ” Ma Yaluyaluwa Tabuna wete 'igwaeya , “ Moisa tuwa siyaliyaya , weyahina 'abwa si'aiyawasi 'idi paihowa madouna 'oinega , ma 'ana maisa siloba . ”
66014014	Ma ya'e'ebubuna ta ya'iteya yaloha wa'ewa'e'ena , ma yalohaina 'oina gide tuwa loheya 'imiyatoiya , ma debana 'ana pasa wasawasa goula , ma nimana 'ina naipi matana 'ai'ainina ma yohuyohuna .
66014015	Ta 'aigeda wete anelose Hada He'asisiyega 'ilatuma , ma wete 'ibwau haneya Badaina yaloha debana ma'ina naipi 'oina , 'igwaeya , “ Cino naipiyega 'u'eli , weyahina tuta 'eli'eli bale'uwa 'ilatu pwaima , ta 'e'ahai 'imatuha pwaiya . ”
66014016	Ma 'oinega loheyaina yaloha debana 'ina naipi 'igohaeya , ta bale'uina 'i'eliya , ma 'e'ahaiina 'ihegogonediya .
66014017	Ma 'aigeda wete anelose Hada He'asisi galewa 'oinega 'ilatuma , tauna wete naipi matana 'ai'ainina nimana .
66014018	Eeta 'aigeda wete anelose 'ebe pwaoli 'oinega 'inaoma , tauna 'aiwe 'ala'alata 'ana toloina , ta 'enana madounega 'ibwauwa aneloseina ma'ina naipi 'oina 'igwaeya , “ Cino naipiyega 'ugoha ma gileipa huwainao bale'uwa 'udomwadi , weyahina sibwehala pwaiya . ”
66014019	Coinega aneloseina 'ina naipiyega gileipa huwaidi bale'uwa 'i'upwediya ma gilepaedi 'ebe hida madouna 'alona 'iulediya . Cebe hidaina beno Yehoba 'ina gamwasowala .
66014020	Ma gilepaedi mabwaiyadi 'ihideya 'ebe hida madouna 'oina , beno 'asa madouna mulimulina , ma bweyaha 'idaudau 'ebe hidaina 'alonega , gide yagewa 'ana dudula teli handeledi kilomita gide , ta 'ana ni'u 'ina hane gide bale'uwega ma hosi 'itotoholo 'ani'ona 'oina .
66015001	Ma 'aigeda wete 'ebe henainaida madouna galewa ya'iteya , beno anelose sebeni , ma'idi muyamuya galadi 'adi baibaiwa sebeni . Ta mwauwedi sebeni beno Yehoba 'ina gamwasowala 'ana 'ebe losaloha .
66015002	Ma wete ya'iteya gide hola 'ina daumwala ma wete ninininimana , ta holaina papalina boda sitotoholo , taudi sihewaiwai pwaiya hebai galana ma'ina dimwa tagitagina ma wete sanina 'ana hasihasila 'oidiyega . Ma tomotaedi nimadiya 'ebe gihedohedou Yehoba 'oinega ,
66015003	ta mabwaiyadi Mosese walina siwaliwaliye , tauna Yehoba 'ina topaihowa . Ma wete lami walina siwaliwaliye , sigwae , “ Bada Yehoba Tohewaiwai 'ino paihowao madoudi ma 'ebe henainaida , ta 'ino mumuga mabwaiyana 'ausaladi ma dumwaludi , ma 'ebeloina mabwaiyadi 'uloinaedi .
66015004	“ Bada yo , tomota mabwaiyadi 'abwa sihe'asisiyego ma si'ahwa wasawasaego , weyahina 'uboimo 'asi'asilalau , 'oinega mebale'u mabwaiyadi sinaoma ma matauwa si'etuluha , weyahina tomota mabwaiyadi 'ino loinao dumwaludi si'ita pwaidiya . ”
66015005	Coinega ya'e'ebubuna ta ya'iteya galewa Yehoba 'ina hada so'eso'ena , hadaina 'alona 'ina gwae hemisa lelelelena 'imiyamiya .
66015006	Ma Hada He'asisiina 'oinega anelose sebeni silatuma ta muyamuya sebeni nimadiya . Aneloseyedi 'adi 'ale'o wa'ewa'e'edi ta 'ausaladi , ma 'adi gadiwana goula lumalumadiya simiyamiya .
66015007	Eeta hebaiyedi 'ehata 'oidiyega 'aigeda hebai biyo goula sebeni 'i'ewediya , ta anelose sebeniyedi 'i'ebwaediya , ta biyowedi 'alodiya Yehoba miyamiya hatayana 'ina gamwasowala 'oinega 'ilohemahediya .
66015008	Nage 'oina Hada He'asisi 'alona 'imaha Yehoba Tohewaiwai hedade 'ina wasawasa 'oinega , 'ana 'ita gide 'asu ma geya 'eta taiya sawasawahina ma Hada He'asisi 'oina 'iluhu , 'ana siga aneloseyedi sebeni 'idi paihowa muyaedi sebeni silosalohidi .
66016001	Ma Hada He'asisi 'alonega 'aigeda 'enana madouna yahesagoheya , 'igwaegwae aneloseyedi sebeni 'oidiya , 'igwaeya , “ Wanao ma wasulu bale'uwa , ma Yehoba 'ina gamwasowala biyonao wasiwadi . ”
66016002	Coinega anelose nugenugetana 'inaowa ta 'ina biyo bale'uwa 'isiweya , ta bwe'a galadi ta muyadi silatuwa taudi hebai 'ina dimwa tagitagina 'ana to'etuluha 'oidiya , taudi beno hebaiina 'ana 'ila'ilala 'oidiya 'imiyamiya .
66016003	Ma anelose heluwena wete 'ina biyo 'i'eweya ta holai 'isiweya , ta holaina mabwaiyana 'ihebweyaha , 'ana 'ita gide to'amasa 'aigeda bweyahina . Coinega ginaula mabwaiyadi mayawasidi ni'uwa si'amasa .
66016004	Ma anelose hetoina wete 'ina biyo 'i'eweya ta we'aha daudauna ma bidala 'oidiya 'isiweya , ta wete sihebweyaha .
66016005	Coinega aneloseina tauna we'aha 'ana toloina 'enana yahesagoheya , 'igwaeya , “ Yehoba yo , 'owa tuta mwalo ta bewa 'oidiya 'umiyamiya , ma wete dumwaluu ma 'asi'asilalau . Cino loina bewa bwebwe'ana hedade , weyahina tomotaedi galadi ,
66016006	ta Yehoba 'ina topaihowao ma wete 'ina palopitao sihunudiya , ta bweyahidi si'abi hedauya . Coinega 'adi maisa 'u'ebwae pwaidiya ma 'abehega bweyaha sinuma , ta maisaina beno 'ilobwainediya moisa . ”
66016007	Ma 'enana 'aigeda wete yahesagoheya 'ebe pwaoli 'oinega 'igwaeya , “ Bada yo , 'owa Yehoba Tohewaiwai hedada 'ino loina bewa 'ausaladi ma dumwaludi . ”
66016008	Eema anelose 'ehatana 'ina biyo 'i'eweya ta sinala 'oina 'isiweya , ta sinala 'ina waiwai 'ilohepoiya , ta sawasawahina ma tomota 'i'alasidi .
66016009	Ma yahiyahiina madouna tomota 'i'ala'alasidi , 'oinega Yehoba siheliyeya , weyahina tauna 'ina loinega ma mwauwedi silatuma . Ma tuwa geya sida nuwabuiya ta 'abehega Yehoba sihepwatuwe .
66016010	Eema anelose henimana wete 'ina biyo 'isiweya hebaiina bwehabwehalina 'ina wagahata wasawasa 'oina , ta 'ina 'ebeloina mabwaiyana 'iguguyouwa . Ta tomota muyaina 'oinega sihesala'i'ita .
66016011	Ma Yehoba galewa siheliyeya , bwe'aedi muyamuyadi weyahidi , ma hesi geya sida nuwabuiya 'idi paihowa puiyedi 'oidiyega .
66016012	Eema anelose hesikisina 'ina biyo 'i'eweya ta we'aha sanina Yupeletisi 'oina 'isiweya ta we'ahina mabwaiyana 'iyapasa , ma kini tupwadi sihabalama tupwa bolibolimeyega .
66016013	Ma yaluyaluwa 'etoi galadi ya'itediya , 'adi 'ita gide 'we'we silatulatuma hebaiina bwehabwehalina 'ahwanega , ma wete hebaiina holega ma wete 'ina palopita 'abo'aboina 'ahwadiyega .
66016014	Yaluyaluwa 'etoiyedi beno Tomudulele 'ina 'ali'eyao taudi 'ebe henainaida sipaihowediya , ta sinaowa kiniyao bale'u mabwaiyana 'oina ta 'abehega 'idi bodao sihegogonedima ma taudimo silo'aleha hiladi , beno nata Yehoba Tohewaiwai hedada 'ina sabwelo madouna 'oina .
66016015	“ Wahesagoha , 'abwa 'igu hapwesama gide toyagaha 'idi hapwesama tuwa , ma 'eguma 'owa taiya 'ulomatayahi ma 'a 'ale'o 'u'otemomosi , 'uyaliyaya , 'ane geya'abwa 'umwadina 'ino bugewa weyahina . ”
66016016	Coinega yaluyaluwaedi kiniyao ma'idi bodao sihegogonedima tupwa 'aigeda , sanina 'ena Ibeliuwega sigwae “ Amagedoni ” 'oina .
66016017	Ma anelose hesebenina 'ina biyo 'i'eweya ta galewa ma bale'u gamwagamwanidiya 'isiweya , ma wagahata wasawasa Hada He'asisi 'alonega 'aigeda 'enana madouna 'ilatuma , 'igwaeya , “ Cigumwala pwaiya . ”
66016018	Ma nage 'oina namala ta dagugu ta gugula ta wete mwani'ini'i madoudi silatuwa . Mwalo hene ta nige , tomota 'idi tuta 'oina , geya 'eta mwani'ini'i 'ana madou nage gide 'ida latu'esa . Ma bewa moisa gala hedade .
66016019	Eeta 'asa madounaina 'i'ewatahiya , ta 'ana watahina 'etoi silatuwa . Ma tupwa mabwaiyana 'oidiya mwani'ini'iina 'idi 'asa 'igihegalediya , ma 'asa madouna sanina Babiloni 'ina pui Yehoba 'inuwatuhu yahiya ta 'ina biyo 'oinega waini 'ihenumeya , ma wainiina beno 'ina gamwasowala madouna wainiina .
66016020	Ma wete bwanabwanao ma 'oya mabwaiyadi sisawala , ta geya wete sawasawahina ma taloba hiladi .
66016021	Ma wete dohi madoudi ma patupatudi , gide da'ule madoudi , galewega sigubagubalama tomota 'oidiya . Coinega tomotaedi Yehoba siheliyeya dohiina gala hedadena weyahina .
66017001	Eeta aneloseyedi sebeni ma'idi biyo sebeni Yehoba 'i'ebwaediya , 'aigeda 'oidiyega 'inaoma ma 'ihegwaegauwa , 'igwae , “ Cunaoma ma yahe'itago Yehoba 'ina loina mwauna toganawala moisa wahineina 'oina , ma toganawalaina 'ana nuwasabwalena beno 'asa madouna si'abiya we'aha baibaiwadi papalidiya .
66017002	Ma bale'u 'ana kiniyao pui 'oina sihewaiwai toganawalaina ma'iyadiu , ma 'oinega mebale'u mabwaiyadi pui mumugana sinumeya ta sihebuwa . ”
66017003	Ma Yaluyaluwa Tabuna 'oinega yalotohogauwa gide aneloseina 'itoegauwa tupwa yoho 'awawa , ma wahine 'aigeda ya'iteya hebai bwehabwehalina 'igeluya , ma hebaiina wahina mabwaiyana 'oina sani galadi silelediya , ma mwaguna 'adi baibaiwa sebeni , ma donanao 'adi baibaiwa nima 'eluwa .
66017004	Ma wahineina 'ana 'ale'oina 'ana bwehabwehala gide towasawasao 'adi 'ale'o , ma 'ana pasao goula ta da'ule 'ausaladi ma 'epo . Ta nimana biyo goula 'i'abi yahiya , mumuga galana 'oinega silohemaheya pui weyahina .
66017005	Ma manina sanina sileleya 'ana 'unuwadawada , 'igwae , “ Babiloni madouna , beno toganawalao ta topui gala hedada sinadiu . ”
66017006	Ma wahineina ya'iteya , Yehoba 'ina topaihowao ma Yesu 'ana tohepwailao 'idi 'amasega bweyahidi 'inumediya ma 'oinega 'ihebuwa , ta yahenainaida wahineina 'ana 'ita weyahina .
66017007	Eema aneloseina 'ihegwaegauwa , 'igwaeya , “ Geya'abwa nuwau 'ihehenainaida . Yada gihemaedane 'oiuwa to'aha wahineina ma hebaiina 'oina 'igeluwa , tauna mwaguna sebeni ma donanao nima 'eluwa , 'adi nuwasabwalena .
66017008	Hebaiina 'u'iteya mwalo mayawasina ma 'i'amasa pwaiya , ma 'abwa 'ilatuma gaulaina madouna 'oinega ma 'itauya , ma 'oinega sigihegala bwaibwaini . Ta tomota mebale'u , taiyewedi taudi sanidi Yehoba geya 'ilele yawasi bukina 'alona , tutaina bale'u 'ana hemasalaha hauhau 'oina , taudi hebaiina 'abwa si'ita ma nuwadi 'ihenainaida , weyahina mwalo mayawasina , ta tuta bewa 'i'amasa pwaiya , ma 'abwa 'ilatu hilama .
66017009	“ Ceguma sonoga 'oiuwa , 'usanapu 'abehega mwaguwedi sebeni beno 'oya 'adi baibaiwa sebeni , 'oyaedi 'oidiya wahineina 'imiyatoiya , ma 'ana nuwasabwalena wete kiniyao site sebeni ,
66017010	ma nima 'oidiyega sibe'u pwaiya , ma 'aigeda 'abwa 'iloiloina , ma 'aigeda 'abwa 'ilatu , ta 'ina tuta to'uto'upanamo 'imiyamiya .
66017011	“ Ta kiniyedi sebeni , 'aigeda wete kini ma'iyadiu , 'idi boda 'alona , tauna hebaiina mwalo mayawasina ta yawasina 'igumwala , ta 'abwa 'inaonao ma 'abehega sigihegala bwaibwaini .
66017012	“ Ma donaedi nima 'eluwa 'u'itediya , beno kini 'adi baibaiwa nima 'eluwa , taudi geya sihegaina ma siloina , ta 'abwa siloina tuta to'uto'upana 'oina , hebaiina ba'idadiu .
66017013	“ Taudi site nima 'eluwaedi 'idi nuwatuhu mahemahetena , nuwanuwadi ma 'idi waiwai ma 'idi loina sitagwaledi hebaiina 'oina .
66017014	Ma 'abwa Lami 'oina silo'aleha , ma Lamiina 'ihewaiwai sinedi , weyahina tauna babadaowedi 'idi Bada , ma kiniyao 'idi Kini , ma wete taudi 'ina hesinuwega 'ibwauwedima , taudi 'ana tomuliyao moisa ba'idanao . ”
66017015	Coinega anelose 'oiguwa wete 'igwaeya , “ We'ahedi 'u'ita pwaidiya , 'oidiya wahine toganawalina 'imiyatoiya , 'adi nuwasabwalena beno 'ebeloinao ma bodao ma susuwao ta 'enanao .
66017016	Ma dona nima 'eluwa ta hebaiina 'u'itediya , taudi 'abwa toganawala silo'alehe , ta 'ina tobwatobwao mabwaiyadi si'ewadi ma nimenimenamo 'imiyamiya , ma wete hesiyona si'ai , ta hilihiliyanao 'aiweyega sigabudi .
66017017	Weyahina Yehoba 'atediya 'ihenuwa laguweya ma 'ina nuwatuhu sipaihowa , beno 'idi paihowa mahemahetena , ma 'idi waiwai ta 'idi loina hebaiina 'abwa si'ebwae , ta tauna 'iloina 'ana siga Yehoba 'ina gwaeyedi 'ipaihowadi .
66017018	“ Ma wahineina 'u'iteya , beno tauna 'asa madouna , ma 'iloiloina bale'u 'ana kiniyao mabwaiyadi 'oidiya . ”
66018001	Ma wete 'aigeda anelose ya'iteya galewega 'idobidobima , tauna ma'ina loina madouna , ma wete 'ina 'asilalega bale'u 'i'asilala ,
66018002	ma 'enana madounega 'ibwauwa , “ Casa madounaina Babiloni 'ibe'u pwaiya , ma Tomudulele ma'ina bodao ta wete bwasumo galadi ma didigadi sihe'asaeya ,
66018003	weyahina Babiloni 'ina wainiyega boda mabwaiyadi 'ihenumediya , wainiina beno pui galana . Tauna gide toganawala . Coinega bale'u 'ana kiniyao ba'idadiu sipuiya , ma 'ina puiyedi 'oidiyega to'ahwa'uneyao 'idi wasawasa madouna silobaloba . ”
66018004	Ma galewega wete 'aigeda 'enana yahesagoheya , 'igwaeya , “ Cigu tomotaiyao 'asa beno 'alonega walatuma , 'amuge 'ina puiina 'oimiya 'ihabala ma 'ana maisa muyamuya waloba .
66018005	Weyahina 'ina pui 'ana madou gide tuwa galewa 'ina hane , ma 'ina mumuga galadiyedi weyahidi Yehoba 'inuwanuwatuhu ma 'abehega 'ihemaise . ”
66018006	Ta wete aneloseina 'igwaeya , “ Casa nage 'uhemaise , gide tuwa to'aha 'ina paihowa , ma 'uhemaise maluwa . Ma wete tauna 'ina waini galana maluwa 'u'ebwae , ma tauna 'inuma .
66018007	Ta wete 'ina gwae gagasa ma 'ina hemataganawala 'adi maisa 'u'ebwae , muyamuya ma dou , weyahina 'iboinamo 'oina 'igwaeya , ‘ Taugu Kuini , geya wete hiwape 'ina tupwa 'oina yada miya , ma wete geya'abwa dou yalobaloba . ’
66018008	Coinega sabwelo 'aigeda 'oina mwauwedi 'abwa silatu , beno lohala madouna ma gomale , ta wete 'aiwe ninima 'i'alasi . Weyahina Badaina , tauna Yehoba Tohewaiwai hedade , wahineina 'ana maisa 'i'ebwae . ”
66018009	Ma bale'u 'ana kiniyao , taudi wahineina ba'idadiu silogwaliya ta simiya hemataganawala , taudi wete 'asaina weyahina sidou ma sidougwaegwae , 'eguma 'asa 'i'ala'alasi , ma 'asuna si'ita .
66018010	Ta ma'idi matautaina muyamuya weyahina , 'oinega 'edasaliyana sitoholowa ma sigwae , “ Caioi , 'aioi , 'asa madouna ma waiwaina Babiloni 'ana loina 'iloba mwamwayau . ”
66018011	Ma wete bale'uwa to'ahwa'uneyao ma'idi nuwagala ta 'asaina weyahina sidouwa , weyahina geya 'eta taiya 'idi tobwatobwaedi 'ida gimwaneyediya .
66018012	Cidi tobwatobwaedi beno gide goula ma siliba , ta dimwa wasawasa ta 'epo ta 'ale'o wa'ewa'e'edi , ma 'ale'o wasawasa hebwehebwelidi , ma 'aiwe mahamahaidi , ma dona madoudi , ma 'aiwe bwebwe'adi gide gahi , ma kopa pwawati , ma dimwa wa'ewa'e'edi ,
66018013	ma seyala , ma mwahadi , ma gado'a , ma holowa , ma ginaula mahamahaina , ma waini , ma holowa ganinibu , ma witi , ma bulumakau , ma sipi , ma hosi , ma waga lisilisi , ta wete tomota mayawasidi sihegimwaneyedi ma 'abehega 'idi topaihowao .
66018014	Coinega to'uneyedi 'asaina 'oina sigwaeya , “ Ginaulaedi mabwaiyadi nuwanuwau bo'i sigumwala , ta wete 'ino wasawasa ma 'a hepwatu mabwaiyana 'igumwala , nata geya'abwa wete 'ulobaloba hiladi . ”
66018015	Ma to'ahwa'uneyedi , taudi 'idi wasawasa madoudi 'asaina 'oinega silobeya , sitotoholo 'edasaliyanega , weyahina 'asaina 'ina muyamuya si'iteya , ta simatauta , ta ma'idi 'atemuyamuya sidouwa ,
66018016	sigwae , “ Caioi , 'aioi , 'asa nage madouna mwalo 'ipasa 'ale'o wasawasa , ma 'ale'o wa'ewa'e'edi ma bwehabwehalidi , ma goula , ta dimwa wasawasa ta 'epo 'oidiyega ,
66018017	'ane tuta 'i'iunamo 'oina ma 'ina wasawasaedi sisawala . ” Ma wete taudi waga taniwagadi , ma'idi to'adau mabwaiyadi , ta ni'u 'ana topaihowao mabwaiyadi , 'edasaliyanega sitotoholo ,
66018018	ma 'asaina 'asuna si'iteya ta sibwauwa , “ Mwalo geya 'eta 'asa 'ana 'ita gide 'asa bewa madouna , ta bewa tutaina togidega ? ”
66018019	Coinega taudi manidi sigibediya ma sidoudou madouna , sigwaeya , “ Caioi , 'aioi , 'asa nage madouna 'oinega to'adau 'idi wasawasa silobediya , ma tuta 'i'iunamo 'oina wasawasaina mabwaiyana sisawala . ”
66018020	Wayaliyaya 'omi galewa Yehoba 'ina loheloheyao , ma wete palopitao , ma 'ana tohepwailao wayaliyaya , weyahina mwalo 'imi muyamuya 'asaina 'oinega walobeya , ma bewa tuwa Yehoba muya 'oinega 'ihemaisediya .
66018021	Eeta 'aigeda anelose waiwaina dimwa madou hedade 'i'abi haneheya ta holai 'iula suluheya , 'igwaeya , “ Casaina madouna Babiloni 'abwa 'ibe'u da'ule bewa gide , ma geya'abwa wete ta'ita'ita hila .
66018022	“ Coinega 'asaina 'ina yaliyaya 'igumwala , ma geya'abwa 'eta 'ebe gihedohedou 'ana hunuwa , nuwana yoguli 'ana mu'a 'ilatulatu . “ Ma wete paihowa 'adi tosanapuwao geya'abwa simiyamiya , ma wete yatu 'ana hesagoha 'igumwala .
66018023	Eeta mayale 'idi 'asilala 'oina geya'abwa silatulatu . Ma wete geya'abwa tohaiyedi 'enadi 'asaina 'oinega sihehesagohe . “ Moisa , bale'u mabwaiyana 'oina bewa 'asaina 'ana towasawasao sihane hedadeya , ta 'idi 'oba 'oidiyega hali tupwa tomotaidi si'abowediya .
66018024	“ Ma wete mwalo tomota baibaiwadi gide palopitao ta Yehoba 'ina topaihowao silohe'amasidiya 'asaina Babiloni 'oina , ma weyahina 'ana mwau 'ilobeya Yehoba 'oinega . ”
66019001	Ma muliyetega hedagadaga madouna yahesagoheya , gide boda madouna 'enadi sihehegwaegwae , “ Yehoba tahepwatuwe , tauna To'abihetena ma Towasawasa ma Tohewaiwai .
66019002	Ma 'ina loina mabwaiyana dumwaluna ma bwebwe'ana , weyahina tohemata ganawalina 'ina ganawalega bale'u mabwaiyana 'i'abihegaleya , ta 'ana maisa 'ilobeya . Ma wete 'asaina 'oina Yehoba 'ina tomota silohe'amasidiya , 'oinega 'i'abi hegaleya . ”
66019003	Ma sibwau , sigwaeya , “ Yehoba tahepwatuwe , weyahina 'asaina madouna 'i'ala'alasi , ma 'asuna tuta mabwaiyana 'ihanehane . ”
66019004	Coinega babadaowedi site tuweniti powa ma wete hebai site 'ehataedi sibe'u talutalubu'iya tauna Yehoba 'ina wagahata wasawasa 'oina 'imiyatoiya matana , ta 'oina sigwaeya , “ Gide , 'ahepwatuwego ! ”
66019005	Eeta wagahata wasawasaina 'oinega 'aigeda 'enana 'inaoma 'igwaeya , “ Comi Yehoba 'ina topaihowao ma 'ana tohe'asisiyao 'i'iumi ma madoumi , wahepwatu 'oina . ”
66019006	Ma wete yahesagoheya gide boda madouna 'enadi , ma wete gide we'aha daudauna 'enana , ma wete gide gugula 'enana sigwaegwae , “ Yehoba wahepwatuwe , weyahina tauna 'ida Bada Tohewaiwai hedade ta 'ihetoloina pwaiya .
66019007	Tayaliyaya madouna ma wete tahepwatuwe , Lami 'ina hai weyahina , ta mwanena 'ihepasa pwaiya 'idi hai weyahina ,
66019008	ma wahineina 'ana 'ale'o bwebwe'ana wa'ewa'e'ena Yehoba 'i'ebwae pwaiya . ” Ta 'ale'oina 'ana nuwasabwalena beno Yehoba 'ina tomotaiyao mumugadi dumwaluna .
66019009	Ma aneloseina 'oiguwa 'igwaeya , “ Gwae bewa 'ulele 'abehega , ‘ Taiyawedi 'omi Yehoba 'ibwauwegomiya Lamiina 'ina hai guyaina 'oina , wayaliyaya . ’ ” Ma wete aneloseina 'igwae hila , ta 'igwaeya , “ Bewa Yehoba 'ina gwae moisa . ”
66019010	Ma 'ahena yabe'u talutalubu'iya ta ya'e'etuluha 'oina , ma 'oinega 'igwaeya , “ Geya'abwa gide . Taugu tuwa Yesu 'ina topaihowa 'owa gide , ma wete gide tasimwao taudi Yesu 'ana tohepwailao . Yehoba hesi 'oina 'u'etuluha . ” Weyahina Yesu 'ana tohepwailao 'adi lotohona gide palopitao 'adi lotohona Yehoba yaluyaluwana 'oinega .
66019011	Ta ya'iteya galewa 'i'eso'eya , ma hosi wa'ewa'e'ena 'ihapwesa , ta 'ana togeluina sihesaniyeya Toguibiga Dumwaluna . Ma 'ina loina dumwaluna 'oinega 'iyatala ta wete 'ilolo'aleha .
66019012	Ta matana 'adi 'ita gide 'aiwe 'ininininima , eema debana 'ana pasa wasawasaedi baibaiwadi . Ma wete sanina sileleya geya sawasawahina ma taiya 'eta 'isanapu . Ciboinamo 'isanapuya .
66019013	Ma 'ana 'ale'oina 'i'oteya bweyaha 'oinega 'ihebuteya , ta sanina silaguya , sigwae , “ Yehoba 'ina gwae . ”
66019014	Ma galewa 'ana tolo'alehao 'idi hosi wa'ewa'e'edi sigeludiya , ta simuliyeya , 'adi 'ale'o wa'ewa'e'edi ma 'ausaladi .
66019015	Ta 'idi tohanugetaina 'ahwanega 'elepa 'aleha mamatana 'ilatulatu , tauna 'abwa 'elepaina 'oinega tupwa baibaiwadi 'ihewaiwai sinedi ma 'oidiya 'iloina pa'ala , ma wete waini 'ebe hida 'oina 'ihidadi , beno Yehoba Tohewaiwai hedade 'ina gamwasowala madouna .
66019016	Ta 'ana 'ale'o 'oina ma wete 'ahena sanina silelediya , sigwae , “ Loheya bewa toloinao 'idi Toloina , ma wete babadao 'idi Bada . ”
66019017	Eeta 'aigeda anelose ya'iteya sinala 'oina 'itotoholo ta 'ibwaubwau bwasumowedi galewa ma bale'u gamwagamwanina sitahetaheya 'oidiya , 'igwaeya , “ Wasawalama Yehoba 'ina guyai madouna 'oina ,
66019018	ma wa'ai kiniyao hesiyodi , ma 'aleha 'ana tohanugetao hesiyodi , ta tolo'alehao hesiyodi , ma wete hosiyao ta 'adi togeluwao hesiyodi , ta wete loheloheyao baibaiwadi hesiyodi , taudi babadao ma 'idi topaihowao wete , madoudi ta 'i'iudi . ”
66019019	Ma ya'iteya hebaiina holega 'inaoma , ta bale'u 'ana babadao ma'idi tolo'alehao si'auta sabi lo'aleha hosi 'ana togeluina ma'ina tolo'alehao 'oidiya .
66019020	Nage 'oina hebaiina ma'ina palopita 'abo'abo si'abi yahidiya , ta mayawasidi siulediya 'asa 'ala'alata 'alona , beno dimwa hulahulaidi 'oina . Palopita 'abo'aboina tauna mwalo 'ina paihowa waiwaina 'ipaihowediya hebaiina matana , ma 'oinega tomota 'i'abowediya , taudi hebaiina 'ana 'ila'ilala 'oidiya 'imiyamiya , ta 'ina dimwa tagitagina 'ana to'etuluhao .
66019021	Ma 'elepaina hosiina 'ana togelu 'ahwanega 'ilatulatuma , 'oinega hebaiina ma'ina palopita 'abo'abo 'idi tolo'alehao 'ilohe'amasidiya . Eeta bwasumo baibaiwadi sinaoma ta to'amasaedi wahidi si'aidiya , ta gamwadi 'i'otuwa .
66020001	Ma wete 'aigeda anelose ya'iteya galewega 'isulusuluma , ta gaulaina madouna 'ana 'ebeso'e kihi ma balae madouna 'i'ewediya , ma 'inaoma ,
66020002	ta hebai bwehabwehalina 'i'abiyahiya , tauna mwata nugenugetana ma Tomuduleleina , beno Seitani , ta 'ipaiya ta 'ana siga bolime tausani sigumwala .
66020003	Coinega aneloseina hebaiina 'i'abi haneheya ta 'iuleya gaulaina madouna 'alona , ta nobwa 'igudubodeya , ma 'igihepa'aliya , ta geya'abwa bodao 'i'abo'abowedi 'ana siga tausani bolime sigumwala , ma muliyega 'ilihasi tuta 'i'iunamo weyahina .
66020004	Ma wete tupwana wagahata wasawasa ya'itediya , ma 'oidiya taudi Yehoba loina 'i'ebwaediya simiyatoiya . Ta wete tomotaedi tani'odi si'upwediya , weyahina taudi Yesu 'ana tohepwailao ma Yehoba 'ina gwae 'ana tohepwailao , yaluyaluwadi ya'itediya , taudi geya hebaiina ma'ina dimwa tagitagina 'oidiya sida 'etuluha , ta geya 'ana 'ila'ilala manidiya ma nimadiya silagudi . Taudi bewa 'amasega sitoholo pwaiya , ta Keliso ba'idadiu siloiloina bolime tausani 'oidiya .
66020005	Taudi totoholo nugenugetaidi , ma to'amasa mabwaiyadi bolime tausani sigumwala 'abwa muliyetega taudi wete sitoholo hila .
66020006	Ta taudi totoholo nugenugetaedi 'asi'asilaladi , 'oinega ma'idi yaliyaya , ma 'amasa heluwena geya'abwa silobaloba , ta taudi hesi Yehoba ma Keliso 'idi topwaoliyao , ta Keliso ba'idadiu sihetoloina bolime tausani 'oidiya .
66020007	Coinega bolime tausani 'igumwala , 'abwa Seitani 'ebe paiyega silihasi , ma 'ilatuma ,
66020008	ma 'itauya bale'u mabwaiyana 'oidiya sabi 'abowedi , tupwaina gide Gogi ma Magogi 'oidiya . Coinega Seitani taudi mabwaiyadi tolo'aleha 'ihe'autediya sabi 'aleha , tahasila 'asae , gide namonamo holai .
66020009	Eema bale'u mabwaiyana 'oinega sitauyama ta Yehoba 'ina 'asaina madouna 'oina silatuwa , ma 'asaina Yehoba 'ina tohemisaowedi 'oina siha'wabu'wabudiya , ta 'aiwe ninima galewega 'isuluma ta 'i'ala hegumwalidiya .
66020010	Coinega 'adi to'abo Seitaniina si'eweya , 'asa 'ala'alata 'alona siuleya . Yahiyahiina 'alona mwalohene hebaiina ma palopita 'abo'aboina siula pwaidiya , ma tupwaina 'oina sitetoiyedi simuyamuya sabwelo ma nihuwana 'oidiya , ta geya'abwa 'igumwagumwala .
66020011	Ma ya'iteya wagahata wasawasa wa'ewa'e'ena ma madouna , ma wagahataina 'ana tomiyaina matanega galewa ta bale'u sisawala , ma geya sawasawahina ta'ita hila .
66020012	Ma to'amasa mabwaiyadi ya'itediya , madoudi ta 'i'iudi , 'ebemiya wasawasaina matana sitotoholo , ta buki 'iyahalidiya , ma 'aigeda wete buki 'iloyahaliya , tauna yawasida 'ana buki , ta to'amasao 'iloinediya , to'aha gide mumugadi lelelelena bukiyedi 'oidiya 'imiyamiya .
66020013	Taudi ni'u 'adi to'enowao ma Bwebweso 'ana tomiyao ta bale'u 'ana to'amasao mabwaiyadi sitauyama , ta 'aigeda 'aigeda 'iloinediya , to'aha mumugadi gide .
66020014	Ma 'amasa ta Bwebweso 'iula dobihediya 'asa 'ala'alata 'alona , ta yahiyahiina beno 'amasa heluwena .
66020015	Ma 'eguma taiyewedi geya sanidi 'ilobaloba yawasida bukina 'oina 'iuledi 'asa 'ala'alata 'oina .
66021001	Coinega galewa ma bale'u hauhaudi ya'itediya silatuwa , ta geya hola , ma hesi galewa nugenugetaina ma bale'u nugenugetaina si'waiha .
66021002	Ma 'asa 'asi'asilalana ya'iteya tauna Yelusalema hauhauna galewega 'isulusuluma Yehoba 'oinega , 'ihepaseya gide tohai mewahinena 'ipasa ma mwanena ba'idana sihelobaloba .
66021003	Ma wagahata wasawasa 'oinega 'enana madouna yahesagoheya , 'igwaeya , “ Cu'ita , Yehoba ma'ina tomotaiyao ba'idanao 'abwa simiyamiya , weyahina tauna ba'idadiu , ma taudi 'ina tomota . Moisa Yehoba tauna ba'idadiu ,
66021004	Yehobaina mataneudi 'ilo'i'ilidi , weyahina geya'abwa wete 'amasa , nuwana muyamuya , bo dou 'oidiya 'ilatulatu . Weyahina tupwa miyamiyana 'igumwala pwaiya . ”
66021005	Eeta wagahata wasawasa 'ana tomiyaina 'igwaeya , “ Ginaula mabwaiyana yagihe'ehaudi , ” ma wete 'igwaeya , “ Gwae bewa 'uleledi , weyahina gwae moisa ma dumwaluna . ”
66021006	Ta wete 'ihegwaegauwa , 'igwaeya , “ Cigumwala pwaiya . Taugu tuwa 'ebe hegaina ma 'ebe losaloha , ma 'eguma taiyewedi taudi tani'odi 'iyahala , nata we'aha bidalega ya'ebwae tuwa , yawasidi weyahina .
66021007	Ma 'eguma taiya 'ihewaiwai Seitani 'oinega , nata yaliyaya yatagwala 'oina ma 'i'ahwa tamanegau , ma tauna ya'ahwa natune .
66021008	Ma hesi taudi 'atewe'awe'adi , ma taudi geya sihemisa , ma tohemata ganawalao , ma tolohe'amasao , ma tologwaliyao , ma Tomudulele ma'iyanao , ma dimwa 'adi tohemisao , ma to'e'abo'abowao , taudi bewa 'idi tupwa 'asa 'ala'alataina , beno 'amasa heluwena . ”
66021009	Coinega aneloseyedi sebeni , mwalo muya biyodi sebeni 'adi to'ahalao , 'aigeda 'oidiyega 'inaoma , ma 'ihegwaegauwa , 'igwaeya , “ Cunaoma ma Lami mwanena yahe'itago . ”
66021010	Ta Yaluyaluwa Tabuna 'itoegauwa 'oya saliyana tabwanina , ma 'asa 'ausalana 'ihe'itegauwa , sanina Yelusalema , galewega 'isulusuluma Yehoba 'oinega .
66021011	Ma Yehoba 'ina wasawasa 'asilalana 'asaina 'oina 'isaesaehane , ta 'asaina 'i'asilala , gide tuwa dimwa wasawasa , ta 'inamanamala gide gelasi .
66021012	Ma 'asaina 'ana 'ali madouna ma saliyana , ma 'ana 'ahwa'eda 'adi baibaiwa tuwelo , ta 'ahwa'edaedi 'adi to'itayahinao anelose tuwelo , ta wete 'ahwa'edaedi 'oidiya susu tuwelowedi Isileli 'oinega sanidiyao silelediya .
66021013	Caliina 'ana tupwaedi 'ehata . Caigeda tupwa bolimana 'oinega , 'ana 'ahwa'edao 'etoi , tupwa bomatu 'oinega 'ahwa'eda 'etoi , tupwa yalasiyega 'ahwa'eda 'etoi , ma tupwa bwauli 'oinega 'ahwa'eda 'etoi .
66021014	Casaina madouna si'abiya wahuwahu 'aigeda bwebwe'ana 'oina , beno dimwa tuwelo pa'alidi tabwadiya , ma dimwaedi 'oidiya Lami 'ana tohepwaila tuwelowedi sanidiyao silelediya .
66021015	Ma aneloseina ba'idagu 'agwaegwae , nimana 'ebelihe goula , ta 'abehega 'oinega 'asaina namanamalina ma 'ana 'ahwa'edao ma 'ana 'ali wete 'ilihedi .
66021016	Casaina 'ana saliya ta 'ana tabataba tupwa 'ehataedi mahemahetena . Eeta aneloseina 'ina 'ebelihe 'oinega 'asaina 'iliheya , ta 'ana saliya ma 'ana tabataba ma 'ana hane mabwaiyana mahemahetena , gide tu tausani powa handeledi ( 2400 ) kilomita .
66021017	Ma 'ali 'ana bado nimanega 'iliheya , ta 'ilobeya teti sikisi ( 36 ) lihe , beno handeledi poti powa ( 144 ) kiubiti . Aneloseina nimana gide loheya nimana 'ana saliya gide .
66021018	Casaina 'ana 'ali dimwa wasawasa ma namanamalidi 'oidiyega si'abiya , ta 'asa 'alona goula 'oinega si'abiya , ta 'inamanamala gide tuwa gelasi .
66021019	Casaina 'ana wahuwahu dimwanao , dimwa wasawasao ma namanamalidi 'oidiyega sihepaseya .
66021020	Wahuwahu 'aigeda 'ana pasa dimwa wasawasa wa'ewa'e'ena , heluwena 'ana pasa dimwa 'ana 'ita ni'u dubadubana gide , hetoina hebwehebwelina , 'ehatana 'ala'alawana , henimana hebwehebwelina , wa'ewa'e'ena ma dubadubana , hesikisina bwehabwehalina , hesebenina yogeyogena , ma he'eitina 'ala'alawana , henaenina wete yogeyogena , nima luwaluwaina 'ala'alawana , helebenina wete ni'u dubadubana gide , ma hetuwelona dubadubana , nabu'a gide .
66021021	Ta 'asaina 'ana 'ahwa'edao tuwelowedi giniuba tuwelo madoudi tuwelo 'oidiyega sipaihowediya , ma 'ahwa'eda 'aigeda giniuba 'aigeda 'oinega sipaihoweya . Ta 'asaina 'ana 'eda mabwaiyana goula daisinamo , 'inamanamala gide gelasi .
66021022	Casaina 'oina geya Hada He'asisi ya'ita , weyahina Bada Yehoba Tohewaiwai hedada ma Lami , taudi tuwa Hada He'asisiyedi .
66021023	Sinala ma wai'ena geya sida saehaneya 'asaina 'oina , weyahina Yehoba 'ina wasawasega 'i'atuhe 'asilaleya mabwaiyana , ma wete Lami 'ihemayaleya 'asaina 'oina .
66021024	Ta 'asilalaina 'oinega mebale'u 'abwa siyawala dadana , ma bale'u 'ana kiniyao 'adi hepwatu si'eweyama 'asaina 'oina .
66021025	Ta 'asaina 'ana 'ahwa'edao sabwelowa geya sida gududiya , ma wete geya guguyou , ma geya nihuwana .
66021026	Ma 'ebeloinao mabwaiyana 'idi he'asisi ma 'idi hepwatu si'ewedima 'asaina 'alona .
66021027	Ta geya'abwa ginaula bi'ibi'idi 'asaina 'oina siluhuluhu , nuwana topaihowa galadi bo to'e'abo'abowao . Beno tuwa taudi sanidi silele pwaiya Lamiina 'ina bukiya , beno yawasida bukina 'oina .
66022001	Eeta aneloseina yawasida we'ahina 'ihe'itegauwa , we'ahinaina matana maemaedanina moisa , Yehoba ma Lami 'idi wagahata wasawasaina 'oinega 'idaudauma .
66022002	Ma 'asaina gamwagamwaninega 'idaudaudobi . Ta we'ahinaina papalidiya yawasida 'aiwenao sitotoholo . Caiweyedi huwaidi wai'ena 'aigeda 'aigeda hagadi ma hagadi , 'oinega bolime 'aigeda 'alona matuwelo sihuwahuwa , ma nabainao boda mabwaiyadi bale'uwa 'idi mulamula .
66022003	Ta hesi ginaula gala hedadedi 'abwa sisawala 'asaina 'oinega , ma Yehoba ta Lamiina 'idi wagahata wasawasa 'oina simiyamiya , ma Lamiina 'ina topaihowao 'oina sipaihowa .
66022004	Ma wete manina si'ita , tauna sanina manidiya .
66022005	Geya'abwa wete 'ida guguyou , ma geya nuwadi sinala ma mayale 'asilaladi , weyahina Bada Yehoba tauna tuwa 'idi 'asilalaina , ma siloina hataya .
66022006	Ta aneloseina 'ihegwaegauwa , 'igwaeya , “ Gwae bewa moisa ma dumwaluna . Bada Yehoba tauna tuwa yaluyaluwa 'ana to'ebwaya palopitao 'oidiya , ma 'ina anelose 'ihetuneyama topaihowao 'oidiya 'ihe'ita to'aha nata 'ilatuma . ”
66022007	Ma Yesu 'igwaeya , “ Wa'ita ! Bewa ma yanaowa , ma taudi gwae hemisa buki bewa 'oina 'adi tohematamatanao siyaliyaya . ”
66022008	Taugu Yoni ginaula bewa mabwaiyadi yahesagohediya ta ya'itediya . Ma ginaula bewa sigumwala , ma aneloseina 'ahena yabe'u talutalubu'iya , tauna ginauledi 'ana tohe'ita 'oiguwa , ta 'oina ya'etuluha .
66022009	Coinega tauna 'ihegwaegauwa , 'igwaeya , “ Geya'abwa gide , weyahina taugu topaihowa tuwa gide 'owa , ma tasidao taudi palopitao , ta wete taudi buki bewa 'ana tohematamatanao . Ma hesi Yehoba 'iboi namo 'oina 'u'etuluha . ”
66022010	Ma wete 'ihegwaegauwa , 'igwaeya , “ Geya'abwa gwae nugetaedi buki bewa 'alona 'udahwadahwadi , weyahina tuta deina tuwa .
66022011	Ma 'oinega taudi togala , tuwa galana 'oidiya 'imiya hataya , ta 'eguma taudi mumugadi bi'ibi'ina , tuwa bi'i 'oidiya 'imiya hataya , ta 'eguma taudi mumugadi bwebwe'adi , mumugadi 'ibwebwe'ana hataya , ma taudi 'asi'asilaladi , 'asilalaina 'oina simiya hataya . ”
66022012	Coinega Yesu 'igwaeya , “ Nata yanaowa ma 'ami maisa ya'ewediwa , ma yaheguyai 'oimiya , gide 'imi paihowa 'adi madou .
66022013	Weyahina taugu 'ebenugeta ma 'ebemuliya , nuwana 'ebehegaina ma 'ebelosaloha . ”
66022014	Ta wayaliyaya 'eguma taiyawedi 'omi 'ami 'ale'o wadeulidiya , weyahina 'aiweina huwaina yawasida weyahina wa'ai , ta wete 'asaina 'ana 'ahwa'edao 'oidiyega waluhu .
66022015	Ma hesi 'asa 'atamanina 'adi tomiyanao , beno 'edewao , ma Tomudulele ma'iyanao , ma tologwaliyao , ma tolohe'amasao , ma dimwa 'adi tohemisao , ta wete to'e'abo'abowao .
66022016	“ Taugu Yesu , ta 'igu anelose yahetune pwaiyawa 'oimiya , ta 'abehega ginaulaedi bewa 'ihepwailedi tohekalesiyao 'oimiya . Taugu Debida 'ina susu 'aigeda , ma taugu wete tomodaba 'asilalana . ”
66022017	Yaluyaluwa Tabuna ma tohai mewahinena sigwaeya , “ Wanaoma ” . Ma taiyawedi 'omi gwae bewa wahesagoheya , 'omi wete wagwae , “ Wanaoma . ” Ma taudi tani'odi 'iyahala sinaoma , ma taiyawedi taudi nuwanuwadi , nata yawasi we'ahina si'ewa , ma sinuma . Geya 'ana maisamo .
66022018	Comi buki bewa 'ina gwae hemisa 'ana tohesagohao bewa 'ami henuwalagu , 'abehega geya'abwa 'imi gwaeyega waloloheposeyane , 'amuge muyamuyaowedi buki bewa 'alona 'ihepwailediya Yehoba 'iloheposeyane 'oimiya .
66022019	Ta wete geya'abwa 'aigeda gwae buki bewa 'oinega wa'ewa'ewa yahule , 'amuge Yehoba wete 'ami heguheguyai yawasi 'aiwena 'oinega 'i'ewa yahule , ma wete 'imi 'ebemiya 'asaina 'asi'asilalana 'alona , ta ginaula baibaiwadi bwebwe'adi buki bewa 'oina 'ihepwailediya , 'oimiyega 'i'ewa yahuledi .
66022020	Gwae bewa 'ana tohepwaila 'igwaeya , “ Moisa ! Bewa ma yanaowa . ” Gide Bada , 'unaoma , 'owa Yesu .
66022021	Cida Badaina Yesu 'ina 'atemuyamuya ta 'ina helau baibaiwami 'ana tohemisao 'oimiya .

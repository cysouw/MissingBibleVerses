# language_name:        Quichua: Canar
# closest ISO 639-3:    qxr
# ISO_15924:            Latn
# year_short:           
# year_long:            
# vernacular_title:     Dios Rimashcata Quillcashcami
# english_title:        The Bible in Quichua: Canar
# URL:                  https://www.bible.com/de/bible/261/gen.1.qca04
# copyright_short:      © United Bible Societies
# copyright_long:       
# notes:                
40001001	Taita Abrahammanta jatun mandac Davidcaman causac Jesucristopac ñaupa taitacunaca caicunami :
40001002	Abrahamca Isaac churitami charirca . Isaacca Jacobo churitami charirca . Jacoboca Judá , shinallatac shuctac churicunata charirca .
40001003	Judaca Tamar huarmipica Fares churita shinallatac Zara ushitami charirca . Faresca Esrom churitami carca . Esromca Arampac churitami charirca .
40001004	Aramca Aminadab churitami charirca . Aminadabca Naasón churitami charirca . Naasonca Salmón churitami charirca .
40001005	Salmonca Booz churitami charirca . Boozpac mamaca Rahabmi carca . Boozca Obed churitami charirca . Obedpac mamaca Rutmi carca . Obedca Isaí churitami charirca .
40001006	Isaica jatun mandac David churitami charirca . Jatun mandac Davidca Salomón churitami charirca . Paipac mamaca Uriasmi carca .
40001007	Salomonca Roboam churitami charirca . Roboamca Abías churitami charirca . Abiasca Asa churitami charirca .
40001008	Asaca Josafat churitami charirca . Josafatca Joram churitami charirca . Joramca Uzías churitami charirca .
40001009	Uziasca Jotam churitami charirca . Jotamca Acaz churitami charirca . Acazca Ezequías churitami charirca .
40001010	Ezequiasca Manasés churitami charirca . Manasesca Amón churitami charirca . Amonca Josías churitami charirca .
40001011	Josiasca Jeconías shinallatac shuctac churicunatami charirca . Chai punzhacunami , israelcunataca Babilonia llactaman prezu apashca carca .
40001012	Shina apashca quipami , Jeconiasca Salatiel churita charirca . Salatielca Zorobabel churitami charirca .
40001013	Zorobabelca Abiud churitami charirca . Abiudca Eliaquim churitami charirca . Eliaquimca Azor churitami charirca .
40001014	Azorca Sadoc churitami charirca . Sadocca Aquim churitami charirca . Aquimca Eliud churitami charirca .
40001015	Eliudca Eleazar churitami charirca . Eleazarca Matán churitami charirca . Matanca Jacobo churitami charirca .
40001016	Jacoboca José churitami charirca . Joseca Mariapac cusami carca . Mariaca Jesuspac mamami carca . Jesusca Cristomi can .
40001017	Chashna cashpami , Abraham causacui punzhamanta David causai punzhacamanca , chunga chuscu taitacuna carca . David causacui punzhamanta israelcunata Babilonia llactaman prezu apai punzhacamanca , chunga chuscu taitacunami carca . Chaimanta Cristo huacharingacamanca , chunga chuscu taitacunami carca .
40001018	Jesucristo huacharinaca cashnami carca : Paipac mama Mariaca Josehuan cazarangapacmi ari nishca carca . Josehuan manarac chayarinacushpami , Mariaca Diospac Espíritu llanducpi , huicsayuc taririrca .
40001019	Cazarangapac ari nishca Joseca cashcata ruhuac cashcamantami mana pimanpish yachachishpa , Mariataca pacalla saquisha nicurca .
40001020	Pai chaita yuyacucpi , Dios cachashca ángel muscuipi ricurishpaca : « Davidpac huahua huahuapura José , Mariahuanca cazarailla , ama manchaichu . Mariaca Diospac Espiritumantami huicsayuc tucushca .
40001021	Paica shuc cari huahuatami charinga . Chai huahuataca JESÚS shutitami shutichingui . Paimi pai acllashcacunataca juchacunamanta quishpichinga . Chaimantami chai shutica canga » nirca .
40001022	Tucui chaicunaca ñaupa Dios paimanta huillacman huillachishca pactachunmi , chashnaca tucurca .
40001023	Chai huillaccunaca : « Manarac carihuan chayarinacushca shuc solterami , huicsayuc tucushpa , shuc cari huahuata charinga . Chai huahuaca Emanuel shutimi canga » nishcami .
40001024	José riccharishpaca , Diospac ángel mandashca shinami Mariahuanca cazararca .
40001025	Joseca chashna cazarashpapish chai huahuata charingacamanmi Mariahuanca mana chayarinacurca . Chai huahuataca JESÚS shutitami shutichirca .
40002001	Judea llacta Belén pueblopimi Jesusca huacharirca . Chai punzhacunaca Herodesmi chai llactataca mandacurca . Chaipimi inti llucshina ladomanta , yachaccuna Jerusalén puebloman shamurca . Paicunaca lucerota ricushpa yachacuccunami carca .
40002002	Paicunaca : — ¿ Israelcunata mandangapac huacharishca huahuaca , maipitac ? Ñucanchicca inti llucshina ladopi , huahua huacharishcata ricuchic lucerotami ricushpa , alli ningapac shamunchic — nirca .
40002003	Chaita uyashpami , mandac Herodesca yallita mancharirca . Jerusalenpi causaccunapish , chashnallatacmi mancharirca .
40002004	Chaimantami Herodesca Israel curacunata mandac curacunatapish , mandashcacunata yachachiccunatapish cayashpaca : — ¿ Maipitac Quishpichic Cristoca huacharinga ? — nirca .
40002005	Chashna nicpimi paicunaca : — Diosmanta ñaupa huillacca : “ Judea llacta Belén pueblopimi huacharinga ” nincunami . Paicuna quillcashca :
40002006	“ Judea llacta Belenlla , canca tucui Judea pueblocunamanta alli nishca pueblomi cangui . Canmantami shuc mandac llucshinga . Paimi ñuca acllashca israelcunataca pushanga ” nishcami — nirca .
40002007	Chashna nicpimi , Herodesca yachaccunata pacalla cayashpa tapushpa , punzha lucero ricurishcata allita yachac chayarca .
40002008	Chaimanta , paicunata Belenman cachashpaca : — Chaiman rishpa , huahuata allita mashcagrichic . Ña tarishpaca huillangapac shamunguichic , ñucapish chai huahuata alli nigringapac — nirca .
40002009	Jatun mandac Herodes chashna nicpica , chai yachaccunaca rircami . Paicuna ricpica , inti llucshina ladopi ricurishca lucerollatacmi ñaupata rishpa , huahua Jesús siricuc huasi jahuapi jarcarirca .
40002010	Yachaccuna chai lucerota ricushpaca , yallitami cushicurca .
40002011	Paicuna chai huasiman yaicushpaca , huahuatami paipac mama Mariandi ricurca . Chaimantami cungurishpa “ allimari cangui ” nircacuna . Shinallatac quipita pascashpami , curitapish , inciensotapish , mirratapish curca .
40002012	Dios yachaccunaman muscuipi ricurishpa “ Herodespacman ama cutichun ” nicpimi , shuctac lado ñanta paicunapac llactamanca cutirca .
40002013	Yachaccuna rishca quipaca , Mandac Dios cachashca ángel muscuipi Joseman ricurishpaca : « Mandac Herodesmi huahuataca huañuchingapac mashcachigricun . Cunanca jatarishpa , huahuata paipac mamandi Egipto llactaman apai . Ñuca ima horas shamuchun ningacaman chaipi cagri » nirca .
40002014	Shina nicpimi , Joseca riccharishpa , chai tutallatac huahuata apashpa , mama Mariandi Egipto llactaman rirca .
40002015	Mandac Dios ñaupa huillacman huillachishca pactachunmi , chai llactapi Herodes huañungacaman causarcacuna . Pai huillachishpaca : « Egipto llactamantami ñuca Churitaca cayarcani » nishcami carca .
40002016	Herodesca yachaccuna umashcamantami , munai piñarishpa , tucui muyundi Belén llactapi causac , manarac ishcai huatata charic cari huahuacunata huañuchichun mandarca . Chashnami yachaccuna lucerota ricushca punzhamanta ñaupaman huacharishca huahuacunata huañuchichirca .
40002017	Chashnami , Diosmanta ñaupa huillac Jeremías quillcashcaca pactarca .
40002018	Paica : « Ramá pueblopica ¡ alau ! nishpa caparishcami uyarirca . Chaica Raquelmi , paipac huahuacunamanta huacacurca . Huahuacuna huañushcamantami Paitaca pipish mana cushichi pudircachu » ninmi .
40002019	Herodes huañushca quipa , Mandac Diospac ángel Egiptopi Joseman muscuipi ricurishpaca .
40002020	« Jatarishpa , huahuata apashpa , mama Mariandi Israel llactaman cuti . Huahuata huañuchishun niccunaca ñami huañushca » nirca .
40002021	Chaimantami Joseca jatarishpa , huahuata apashpa , mama Mariandi Israel llactaman cutirca .
40002022	Ashtahuanpish Herodespac churi Arquelao paipac taitapac randi , Judea llactata mandacushcata yachashpami , chaiman rinataca mancharca . Chaimantami Mandac Dios cutin muscuipi huillacpi , Galilea llactaman rirca .
40002023	Chaiman chayashpaca , ñaupa huillaccuna huillashca pactachunmi Nazaret pueblopi causangapac rirca . Chai huillaccunaca : “ Paica nazareno nishcami canga ” nishca carca .
40003001	Chai punzhacunami Bautizac Juan Judea llacta shitashca pambapi ,
40003002	huillashpaca : « Diosca ñami mandagrin . Chaimanta juchata ruhuanata saquishpa , Diosman cutirichic » nirca .
40003003	Juanmanta Dios ima nishcata huillac Isaías huillashpaca : « Shitashca pambapi shuc runa caparishpaca : “ Quishpichic shamuna ñanta allichichic , quingu ñancunatapish derechaichic ” nicunmi » nirca .
40003004	Juanca camello millmamanta ruhuashca churanatami churashca , cara chumbihuanmi chumbillishcami carca . Paica langostacunata , shinallatac abeja mishquitami micuc carca .
40003005	Paipacmanca Jerusalén pueblomantapish , Judea llactacunamantapish , Jordán yacu cuchulla llactacunamantapishmi shamuc carca .
40003006	Paicunataca llaquirishpa juchacunata huillacpimi , Juanca bautizac carca .
40003007	Achca fariseocunapish , saduceocunapish bautizaringapac shamucpimi Juanca : « ¡ Culebra shina gentecuna ! Dios cachashca llaquimanta quishpirinataca , ¿ pitac huillarcayari ?
40003008	Llaquirishpa Diosman cutirishca cashcata ricuchingapacca , alli pucuc grano shina , allita ruhuashpa ricuchichicyari .
40003009	Ama cancunapac shungupi : “ Ñucanchicca Abrahampac huahua huahuacuna cashcamantaca quishpirishunllami ” nishpa , ama yuyacuichicchu . Ashtahuanpish ñucaca : Diosca cai rumicunatapish Abrahampac huahua huahuacunata ruhuanmanllami .
40003010	Hachaca ñami yura chaquipi churashca . Diosca tucui mana pucuc yurataca , sapipi pitishpami ninapi rupachinga .
40003011	Ñucaca llaquirishpa , Diosman cutirichunmi , yacuhuan bautizacuni , ashtahuanpish ñucapac quipa shamucmi , Diospac Espirituhuan , ninahuan bautizanga . Paica ñucata atishpa , ashtahuan poderyucmi . Ñucaca paipac ushutallatapish mana apaipacchu cani .
40003012	Paica huairachinahuanmi trigota tamomanta chicanyachic shina ñalla chicanyachinga . Granotaca huacaichinapimi huacaichinga . Cutin tamotaca jaicapi mana huañuc ninapimi rupachinga » nirca .
40003013	Jesusca Juan bautizachunmi , Galilea llactamanta Jordán yacuman rirca .
40003014	Juanca Jesusta mana bautizangaraicumi : — ¿ Imapactac shamungui ? Ashtahuanpish canmi ñucata bautizana cangui — nirca .
40003015	Shina nicpimi Jesusca : — Cunanca bautizailla . Ñucanchicca Dios mandashcatami pactachina canchic — nicpimi , Juanca bautizarca .
40003016	Jesús bautizarishpa , yacumanta llucshishpaca , jahua pacha pascarictapish , Diospac Espíritu paloma shina shamushpa paipac jahuapi tiyarictami ricurca .
40003017	Jahua pachamanta rimashpaca : « Caimi ñuca cuyashca Churica . Paillami ñucataca cushichin » nishcami uyarirca .
40004001	Chai quipaca , Diospac Espiritumi Jesustaca diablo shitashca pambaman pusharca . Chaipimi diabloca pandachisha nirca .
40004002	Chaipi chuscu chunga punzhata , chuscu chunga tutata mana micushca cashpami , Jesusca yarcachirca .
40004003	Chashna cacpimi , diablo Jesuspacman cuchuyashpaca : — Can Diospac Churi cashpaca , cai rumicunata tanda tucuchun ni — nirca .
40004004	Chashna nicpimi Jesusca : — Dios quillcachishcapica : “ Gentecunaca mana tandallahuanchu causanga , ashtahuanpish Dios rimashcahuanmi causanga ” ninmi — nirca .
40004005	Chaimantaca diabloca , Diospaclla Jerusalén puebloman Jesusta pushashpa , Diosta mañana huasi jahuapi
40004006	churashpaca : — Can Diospac Churi cashpaca , caimanta shitari . Dios quillcachishcapica : “ Ama huactarichunca , Diosmi paipac angelcunata jarcachun cachanga . Chaquillatapish ama chugririchunca , angelcunami maquipi chasquinga ” ninmi — nirca .
40004007	Chashna nicpimi Jesusca : — Dios quillcachishcapica : “ Canta Mandac Diosta ama pandachisha nichun ” ninmi — nirca .
40004008	Diabloca Jesusta jatun urcuman pushashpa , tucui llactacunapi ima tiyashca sumaccunata ricuchishpaca :
40004009	— Can ñucata cungurishpa adoracpica , cai tucuitami canman cusha — nirca .
40004010	Shina nicpimi Jesusca : — ¡ Anchuri caimanta Satanás ! Dios quillcachishcapica : “ Canta Mandac Diosllata alli ningui , paillata servingui ” ninmi — nirca .
40004011	Shina nicpimi , diabloca saquishpa rircalla . Chai quipami angelcunaca Jesusta servingapac shamurca .
40004012	Jesusca Bautizac Juan prezu cacta uyashpami , Galilea llactaman rirca .
40004013	Shina cashpapish Nazaret pueblopica ña mana causagrircachu , ashtahuanpish Galilea jatun cucha patapi cac Capernaúm pueblopimi causagrirca . Chai puebloca ñaupa taita Zabulonpac , Neftalipac causana llactapimi carca .
40004014	Dios ima nishcata huillac Isaías huillashca pactachunmi , chaipi causagrirca .
40004015	Paica : « ¡ Zabulonpac , Neftalipac causana Galilea llactalla ! ¡ Jordán yacu chimba ladopi cac , jatun cucha patapi tiyac , mana israelcuna causana Galilea llactalla !
40004016	Amsapi causac cancunami shuc jatun luzta ricurca . Amsapi huañunalla caccunatami , chai luzca achicyachirca » nishcami .
40004017	Chaimanta pachami Jesusca : « Diosca ñami mandagrin . Chaimanta juchayuc cashcamanta llaquirishpa , Diosman cutirichic » nishpa , huillai callarirca .
40004018	Jesusca Galilea cucha patata puricushpami , ishcai huauquindi runacunata ricurca . Shucca Simón nishca Pedro , shinallatac Andresmi carca . Paicunaca challuata japiccuna cashpami , linchita yacupi shitacurca .
40004019	Chaipimi Jesusca paicunataca : — Ñucahuan jacuchic . Cancunataca challuata japic shina , gentecunata Diospacman pushamuchunmi yachachisha — nirca .
40004020	Shina nicpica , linchicunata chai pambapi saquishpa , Jesusta catishpa rircacunallami .
40004021	Jesús chaimanta rishpaca , Zebedeopac churi huauquindipura Jacobota , Juantami ricurca . Paicunaca challuata japina linchicunata taita Zebedeohuan siracurca . Jesusca paicunatapish cayarcami .
40004022	Chaimantami canoatapish , paicunapac taitatapish saquishpa , Jesusta catishpa rirca .
40004023	Jesusca tucui Galilea llacta israelcuna tandanacuna huasipimi yachachishpa puricurca . Dios mandanamanta alli huillaita huillashpami , tucuilaya ungüihuan , nanaihuan cac gentecunatapish alliyachishpa puricurca .
40004024	Chai ruhuashcaca tucui Siria llactapimi uyarirca . Shina uyaricpimi , Jesuspacmanca nanaihuan caccunatapish , ungüihuan llaquilla caccunatapish , supai japishca caccunatapish , yuyai illac tucushcacunatapish , paralisis ungüihuan caccunatapish apamurca . Jesusca tucui chai ungushcacunatami alliyachirca .
40004025	Chaimantami Galilea llactamantapish , Decápolis nishca chunga pueblocunamantapish , Jerusalén pueblomantapish , Judea llactamantapish , Jordán yacu chimba ladopi cac llactacunamantapish , achca gentecuna Jesustaca catirca .
40005001	Jesusca achca gentecuna paita caticucta ricushpami , urcu jahuaman rirca . Chaipi tiyacucpimi , paipac yachacuccunaca cuchuyarca .
40005002	Chaipimi Jesusca cashna nishpa yachachi callarirca :
40005003	« Juchayuc cashcamanta Diosta mashcaccuna , ¡ cushicuichic ! Jahua pacha Dios mandacucca cancunapacmi .
40005004	Shungupi llaquilla caccuna , ¡ cushicuichic ! Diosmi cancunataca cushichinga .
40005005	Llaquilla shungucuna , ¡ cushicuichic ! Cancunami Dios cusha nishca llactataca japinguichic .
40005006	Yarcaihuan yacunayaihuan shina , cashcata ruhuanata munaccuna , ¡ cushicuichic ! Diosmi chaita pactachichun saquinga .
40005007	Llaquiccuna , ¡ cushicuichic ! Cancunatapish Diosca llaquingami .
40005008	Shungupi millai yuyaita mana chariccuna , ¡ cushicuichic ! Cancunami Diostaca ricunguichic .
40005009	Piñanacushcata allichiccuna , ¡ cushicuichic ! Cancunami Diospac huahuacuna canguichic .
40005010	Cashcata ruhuashcamanta llaquita apaccuna , ¡ cushicuichic ! Jahua pacha Dios mandacucca cancunapacmi .
40005011	Ñucata caticushcamanta piñashca , pipish llullashpa rimashca , llaquichishca caccuna , ¡ cushicuichic !
40005012	Chashna llaquichicpipish , ¡ cushicuichiclla ! Diosca jahua pachapimi , cancuna japina cashcata yallita cunga . Ñaupa punzhapipish Dios ima nishcata huillaccunataca llaquichircacunami .
40005013	Cancunaca cai pachapi causaccunapacca , cachi shinami canguichic . Cachi gamuyashpaca , ¿ imapactac valinga ? Mana imapac valinchu . Canzhapi gentecuna saruchun shitangapacllami valin .
40005014	Cancunaca cai pachapi causaccunapacca , luz shinami canguichic . Urcu jahuapi tiyac huasicunaca , mana pacallachu .
40005015	Luzta japichishpaca mana cajón ucupi churanchu , ashtahuanpish ucupi caccunata achicyachichunmi , pata jahuapi churan .
40005016	Cancunapish , cai pachapi causaccunapac ñaupapica , allita ruhuashpa causaichic . Chashnami luz shina canguichic . Cancuna chashna cacpimi , jahua pachapi tiyac cancunapac Diostaca ‘ allimari cangui ’ ningacuna .
40005017	Ñucataca ‘ Mandashcacunata , Dios ima nishcata huillaccuna huillashcata anchuchingapacmi shamushca ’ nishpaca , ama yuyanguichicchu , ashtahuanpish mandashcacunata pactachingapacmi shamurcani .
40005018	Cai pacha , jahua pacha tucuringacaman , mandashcacunamantaca shuc rimaillapish , shuc puntollapish mana chingaringachu , tucui pactacungallami . Chaica chashnatacmi canga .
40005019	Maijanpish cai mandashcacunamanta uchilla mandashcata mana cazushpa , gentecunaman yachachicca , jahua pacha Dios mandacucpica uchilla nishcami canga . Maijanpish cai mandashcacunata cazushpa shuccunamanpish yachachicca , jahua pacha Dios mandacucpica , alli nishcami canga .
40005020	Yachachiccunatapish , fariseocunatapish atishpa mandashcacunata mana pactachishpaca , jahua pacha Dios mandacucmanca jaicapi mana yaicunguichicchu .
40005021	Cancunapac ñaupa taitacunaman huillashpa : “ Ama huañuchinguichu . Maijanpish huañuchictaca , juezpacman apashpa llaquichishcami canga ” nishcatami uyarcanguichic .
40005022	Ashtahuanpish ñucaca : Maijanpish piñactaca , juezpacman apashpa llaquichishcami canga . Maijanpish muspa nictaca , mandaccunapura tandanacushcapacman apashpa , llaquichishcami canga . Maijanpish imatapish rimactaca , ucu pacha ninaman shitana nishcami canga ninimi .
40005023	Chaimanta ofrendata altarpi churangapacpish maijanhuan piñanacushca cashcata chaipi yuyarishpaca ,
40005024	ofrendata altar ñaupapi saquishpa , allichimugrichun . Chai quipaca , ofrendata cunguillami .
40005025	Maijan canta juezpacman cayachigricpica , manarac juezpacman chayashpa , canta cayachic-huan alli tucungui . Mana cashpaca juezman cucpi , juezca soldadocunaman cushpa cantaca carcelpi churangami .
40005026	Chaimantaca tucui cullquita cungacaman mana llucshinguichu . Chaica chashnatacmi canga .
40005027	Shinallatac ñaupaca : “ Cazarashca jahua ama huainayanguichu ” nishcatami uyarcanguichic .
40005028	Ashtahuanpish ñucaca : Maijanpish shuc huarmita munashpaca , paipac shungupica ña huainayanmi .
40005029	Chaimanta cambac alli lado ñahui juchapi urmachisha nicpica , surcushpa shitangui . Tucui cuerpo ucu pacha ninaman shitashca canapac randica , chulla ñahuillata chingachinami canmanca ashtahuan alli canga .
40005030	Cambac alli lado maqui juchapi urmachisha nicpica , pitishpa shitangui . Tucui cuerpo ucu pacha ninapi shitashca canapac randica , cambac chulla maquillata chingachinami ashtahuan alli canga .
40005031	Shinallatac ñaupaca : “ Maijanpish cazarashca cashpa , paipac huarmimanta raquirisha nicca , firmata cushpa raquirichunlla ” nishcatami uyashcanguichic .
40005032	Ashtahuanpish ñucaca cashnami nini : Maijan caripish paipac huarmi manapish shuc-huan cacta yachashpa raquiricpica , chai huarmica paimantami shuc-huan huainayanacushpa juchallin . Shinallatac maijanpish chai raquirishca huarmihuan cazarashpaca , juchallinmi .
40005033	Shinallatac cancunapac ñaupa taitacunamanca : “ Diospac shutipi imata ari nishpaca , pactachingui ” nishcatami uyashcanguichic .
40005034	Ashtahuanpish ñucaca cashnami nini : Diospac shutipica shinachari jahua pacha Dios mandashpa tiyarinamantapish ,
40005035	shinachari paipac chaqui saruna cai allpamantapish , shinachari Jerusalén Jatun Mandacpac pueblomantapish ,
40005036	shinachari quiquinllamantapish , pai Diospac shutipica ama rimaichicchu . Ashtahuanpish cancunaca cancunapac shuc acchallatapish yuractaca yanaman , yanataca yuracman mana tigrachi pudinguichicchu .
40005037	Imatapish ari nina cacpica , ari nichic . Mana nina cacpica , mana nichic . Manapish cashcata nina yuyaicunaca , diablomantami shamun .
40005038	Shinallatac ñaupaca : “ Maijanpish ñahuita surcuctaca , paitapish ñahuita surcunami . Quiruta surcuctaca , paitapish quiruta surcunami ” nishcatami uyarcanguichic .
40005039	Ashtahuanpish ñucaca : Piñactaca ama piñanguichu , ashtahuanpish maijan canta alli lado jazhapi huactacpica , lluqui lado jazhapipish huactachun saquingui .
40005040	Maijanpish camisata quichusha nishpa juezpacman cayachicpica , ashtahuan valishca jahualla churanatapish cungui .
40005041	Maijan quipita shuc kilometrota apashpa cui nicpica , ishcai kilometrota apangui .
40005042	Mañacmanca , cunguilla . Maijanpish imata mañacpica , ama misarishpa mañachinguichiclla .
40005043	Ñaupaca : “ Canta cuyactaca cuyangui , piñactaca piñangui ” nishcatami uyarcanguichic .
40005044	Ashtahuanpish ñucaca : Piñaccunata cuyaichic , shinallatac cancunata llaquichiccunamanta Diosta mañaichic ninimi
40005045	Chashnami jahua pacha Diospac huahuacuna canguichic . Paica allicunaman , mana allicunaman , paita cazuccunaman , mana cazuccunamanmi intitapish , tamyatapish cachanlla .
40005046	Cancuna maijan cuyaccunallata cuyashpaca , ¿ ima allitatac Diosmantaca japinguichic ? Chaitacarin Roma llactaman impuestota japiccunapish ruhuancunami .
40005047	Shinallatac cancunapuralla alabadunacushpaca , ima allita mana ruhuanguichicchu . Diosta mana ricsiccunapish chashnaca ruhuancunami .
40005048	Jahua pacha Dios ima shinami allita can , chashnallatac cancunapish allita caichic .
40006001	Ama gentecuna ricucucllapi allita ruhuaichicchu . Chashna ruhuacpica , jahua pacha Diosca , ima allita mana cungachu .
40006002	Chaimanta can huacchacunata ayudashpaca tucuiman parlashpa puringuichu . Chashnaca mishqui shimi , jayac shungucunallami tandanacuna huasicunapipish , mai ñancunapipish parlashpa purincuna . Chashna ruhuashpaca , cai pachapacllami alli nishca cancuna . Chaica chashnatacmi can .
40006003	Huacchacunata can ayudashcata ama pipish yachachun .
40006004	Can chashna pacalla ayudacpica , pacallata ricuc Diosca , can japina cashcataca cungami .
40006005	Cancuna Diosta mañashpaca , ama chai mishqui shimi jayac shungucuna shina mañaichicchu . Paicunaca gentecuna ricuchunmi , plaza esquinacunapi , tandanacuna huasicunapi shayarishpa mañancuna . Chashna ruhuashpaca , cai pachapacllami alli nishca cancuna . Chaica chashnatacmi can .
40006006	Canta Diosta mañashpaca , ucuman yaicushpa , punguta huichcashpa canta Mandac Diosta pacalla mañai . Chashna mañacpica , pacallata ricuc Diosca , can japina cashcata cungami .
40006007	Diosta mañashpaca , ama chai Diosta mana ricsiccuna shina cutin cutin chaillatatac rimashpa mañaichicchu . Paicunaca “ Chashna mañacpica Diosca uyangami ” yuyashpami , chashnaca mañancuna .
40006008	Ama cancunaca paicuna shina mañaichicchu . Cancunapac Diosca imalla illashcataca cancuna manarac mañacpimi , ña yachan .
40006009	Cancuna mañashpaca : “ Jahua pacha ñucanchic Taitalla , cambac shutitaca , tucuilla alli nishca cachun .
40006010	Can mandana punzha shamuchun . Ima shinami jahua pachapi can munashca ruhuaricun , chai shinallatac cai pachapipish ruhuarichun .
40006011	Punzhanta micuna tandataca , cunan punzhapish carai .
40006012	Ima shinami ñucanchic mana allita ruhuaccunata perdonanchic , shinallatac ñucanchic juchacunatapish perdonai .
40006013	Ama ima millaipi urmachun saquinguichu , tucui mana allimanta huacaichingui . [ Canmi huiñai huiñaita tucuita mandacpish , tucuita ruhuacpish , sumaimana cushicuipish cangui . Chashna cachun ] ” nishpa mañanguichic .
40006014	Shuccuna ima mana allita ruhuashcata perdonacpica , jahua pachapi tiyac cancunapac Diospish cancunata perdonangami .
40006015	Ashtahuanpish cancuna ima mana allita ruhuashcata mana perdonacpica , Diosca cancunapac juchacunataca mana perdonangachu .
40006016	Cancuna ayunashpaca , ama chai mishqui shimi , jayac shungucuna shina ayunanguichicchu . Paicunaca gentecuna ricuchunllami llaquilla ñahui tucushpa ayunan . Paicuna chashna ruhuashpaca , cai pachapacllami alli nishca cancuna . Chaica chashnatacmi can .
40006017	Ashtahuanpish cancuna ayunashpaca , ñahuita jahuarichic , umatapish llambucllata ñaccharichic .
40006018	Chaica gentecuna ama ricuchunmi chashnaca ruhuana canguichic . Chashna ruhuacpimi , ima pacallatapish ricuc Diosca cancuna japina cashcata cunga .
40006019	Ama cai pachallapi chayuc canata munaichicchu . Chai charishcacunataca polillapish micunllami , ismunllami . Huasita jutcushpa shuhuanllami .
40006020	Ashtahuanpish jahua pachapi chayuc canata munaichic . Chaipica polillapish mana micunchu , mana ismunchu , mana shuhuanchu .
40006021	Maipimi cancunapac charishca tiyan , chaillatatacmi cancunapac shungupish yuyacun .
40006022	Cuerpopac luz shinaca ñahuimi . Chaimanta cambac ñahui alli cacpica , tucui cuerpomi achicpi canga .
40006023	Cambac ñahui mana alli cacpica , tucui cuerpomi amsapi canga . Cambac cuerpopi achicyachic luz amsayacpicarin , ¡ amsaca yallita amsami canga !
40006024	Maijanpish ishcai amotaca mana servi pudinchu . Chaica , shuc amotaca piñangami , caishuctaca cuyangami . Shuc amo mandashcataca cazungami , cutin caishuc amo mandashcataca mana cazungachu . Chashnami maijanpish charicyana yuyailla cashpaca , Diostaca mana servi pudinga .
40006025	Chaimantami ñucaca : Ama : “ ¿ Imatatac micushun , imatatac ubiashun , imatatac churarishun ? ” nishpa , chai yuyailla canguichicchu . Causaimari micunatapish ashtahuan yalli valin . Cuerpomari , churanata ashtahuan yalli valin .
40006026	Volac animalcunata ricushpa yuyarichic . Chaicunaca mana tarpunchu , mana cosechanchu , grano huacaichinatapish mana huacaichinchu . Chashna cacpipish jahua pachapi tiyac cancunapac Diosca caranllami . Cancunacarin , ¡ zhutacunatapish yallimari valinguichic !
40006027	Maijan yallita unaita causanata munashpapish , shuc horallatapish yallihuan mana causai pudinchu .
40006028	¿ Ima nishpatac churana illac cashcamanta llaquiricunguichic ? Pambapi sisacuna sumacta sisacucta ricushpallapish yuyarichic . Chaicunaca mana puchcanchu , imatapish mana ruhuanchu .
40006029	Chaica , jatun mandac Salomón , pai tucuita charic cashpapish , sisa shina sumacta mana churarircachu .
40006030	¡ Mana tucui shunguhuan cric gentecunalla ! Cunanca sumacta sisacuc , cayaca ninapi shitanalla quihuacunatapish huiñachic Diosca , ¿ manachu cancunamanca ashtahuan yallita churachinga ?
40006031	Shinashpaca : Ama : “ ¿ Imatatac micushun , imatatac ubiashun , imatatac churarishun ? ” nishpa , llaquiricuichicchu .
40006032	Diosta mana ricsiccunami chashna causancuna . Jahua pacha Diosca cancunapac ima illashcataca ña yachanmi .
40006033	Tucuimanta yallica , Dios mandacucta , shinallatac cashcata ruhuanata mashcaichic . Cancunapac ima illashcataca chasquinguichicllami .
40006034	Ama : “ Cayaca , ¿ imashi tucushun ? ” nishpa , llaquiricuichicchu . Llaquicunaca punzhantami tiyan . Chaimanta cayapac ima tucuna cashcataca , cayallatami yuyarina canguichic .
40007001	Ama shuccunata juchanchinguichicchu , pacta cancunatapish Diosca juchanchinman .
40007002	Cancuna ima shinami shuccunata juchanchinguichic , chashnallatacmi cancunatapish Diosca juchanchinga . Ima shinami shuccunata ruhuanguichic , chashnallatacmi cancunatapish ruhuanga .
40007003	¿ Ima nishpatac quiquin ñahuipi tiyacuc caspita mana ricushpa , shucpac ñahuipi tiyacuc uchilla ucshatarac ricungui ?
40007004	Cambac ñahuipi caspi tiyacucpica , ¿ ima shinatac caishuctaca : “ Shamui , cambac ñahuimanta ucshata llucchisha ” ninguiyari ?
40007005	Mishqui shimi , jayac shungu , cambac ñahuimantarac caspita llucchi . Chashna llucchishpami , alli ricushpa , caishucpac ñahuimanta uchilla ucshataca llucchingui .
40007006	Dios cushcataca ama allcucunaman cunguichicchu . Achca valishca perlastapish ama cuchicunaman cunguichicchu . Chashna cucpica , yangamanta sarungacunami . Chai allcucunaca cancunataca mana ricunayachishpa llaquichingami .
40007007	Diosta mañaichic , paica cungami . Mashcaichic , taringuichicmi . Huasiyuc nichic , paica pascangami .
40007008	Maijanpish mañacca japinmi . Maijanpish mashcacca tarinmi . Huasiyuc nictaca yaicuchinmi .
40007009	¿ Cancunapuramanta maijantac huahua tandata mañacpica , rumita cunguichic ?
40007010	¿ Challuata mañacpica , culebrata cunguichicchu ?
40007011	Cancuna millaicuna cashpapish , cancunapac huahuacuna imata mañacpica , allicunatami cunguichic . Ashtahuanpish jahua pacha Dioscarin , maijanpish mañacpica , allicunatami cunga .
40007012	Ima shinami shuccuna cancunaman allita ruhuachun ninguichic , chashnallatac cancunapish shuccunaman allita ruhuaichic . Chaitami Moisés mandashcacunapipish , Dios ima nishcata huillashcapipish nicun .
40007013	Quichqui punguta yaicuichic . Chaica chingarinaman apac ñanpish , pungupish purinalla anchomi . Taucacunami chaitaca yaicun .
40007014	Ashtahuanpish huiñai causaiman apac ñanpish , pungupish quichquimi , mana yaicuipacllachu . Ashallami chaitaca yaicun .
40007015	Cancunapacman shamuc llulla huillaccunamanta cuidaringuichic . Paicunaca oveja carata churarishca , cutin ucu shungupica , atuc shina millaicunami .
40007016	Paicuna ima shina cashcataca , paicunapac ruhuashcata ricushpami ricsinguichic . Casha yuraca mana uvasta pucunchu . Cardos yurapish , higota mana pucunchu .
40007017	Alli yuraca alli granotami pucun . Mana alli yuraca , mana alli granotami pucun .
40007018	Alli yuraca , mana alli granotaca mana pucunchu . Mana alli yurapish , alli granotaca mana pucunchu .
40007019	Mana alli granota pucuc yurataca , tucui pitishpa ninapi shitanami .
40007020	Paicuna ima ruhuashcata ricushpami llullashpa huillac cashcataca yachanguichic .
40007021	Mana tucui ‘ Apunchic Jesús , Apunchic Jesús ’ niccunachu jahua pacha Dios mandacucmanca yaicunga , ashtahuanpish jahua pacha cac ñuca Taita munashcata ruhuaccunallami yaicunga .
40007022	Taripana punzhapica taucacunami : “ Apunchic Jesús , Apunchic Jesús , cambac shutipimi huillacurcanchic , supaicunatapish llucchircanchic , milagrocunatapish ruhuarcanchic ” ningacuna .
40007023	Chashna cacpica ñucaca : “ Cancunataca mana ricsinichu . Anchurichic , millaita ruhuaccuna ” nishami .
40007024	Maijanpish cai nishcata uyashpa cazucca , shuc alli yuyaiyuc , sinchi rumi allpapi huasichic runa shinami .
40007025	Chashna sinchi rumi allpapi ruhuashca huasi cashpami , mashnata tamyacpipish , mashnata huairacpipish mana urmarca .
40007026	Maijanpish cai nishcata uyashpa mana cazucca , shuc yuyai illac runa cabia allpapi huasichic shinami .
40007027	Shina huasichishcataca , yalli tamyacpi , yacu shamucpi , huaira huactacpica , urmashpa llaquimi tucurca » nirca .
40007028	Jesús chashna yachachicpica , tucui uyaccunami mancharishpa saquirirca .
40007029	Jesusca mana mandashcacunata yachachic shinachu yachachirca , ashtahuanpish paillatac mandac cashpami , allita yachachirca .
40008001	Jesús urcumanta cuticpica , achca gentecunami catimurca .
40008002	Chaiman leprahuan ungushca runa shamushpa , Jesuspac ñaupapi cumurishpaca : — Apunchic Jesús , can alliyachisha nishpaca , alliyachinguimanllami — nirca .
40008003	Shina nicpimi Jesusca : — Ari , alliyachisha ninimi . Alliyai — nishpa , maquihuan tuparicpica , lepra ungüica runamanta chingarircami .
40008004	Shinallatac Jesusca : — Riqui , canta alliyachishcataca , pacta piman huillanguiman . Cunanca Israel curaman ricuchishpa , Moisés mandashca shinallatac ofrendata cugringui — nirca .
40008005	Jesús Capernaúm puebloman chayagricucpi , Roma llactamanta pasac soldadocunata mandac cuchuyashpaca :
40008006	— Apunchic Jesús , ñuca huasipimi ñucata servicca paralisis ungüihuanmi llaquita apacun — nirca .
40008007	Shina nicpimi Jesusca : — Shinashpaca , alliyachingapac risha — nirca .
40008008	Shina nicpimi , soldadocunata mandacca : — Apunchic Jesús , ¿ ñuca ima alli cacpitac , ñuca huasimanca risha ninguiyari ? Can caimanta alliyachun nilla . Chashna nicpica , alliyangallami .
40008009	Ñucaca shuc mandacpac mandashcapish , soldadocunata mandacpishmi cani . Maijan soldadota “ ri ” nicpica , rinllami . Cutin maijanta “ shamui ” nicpica shamunllami . Ñuca servicta “ imata ruhuai ” nicpica , ruhuanllami — nirca .
40008010	Chaita Jesús uyashpaca mancharircami . Chaimantami paita caticcunataca : — Cashna cric runataca , israelcunapurapipish mana tarishcanichu . Chaica chashnatacmi .
40008011	Ñucaca ninimi : Achcacunami inti llucshinamanta , inti yaicunamanta tandarishpa , ñaupa taita Abrahamhuan , Isaac-huan , Jacobohuan jahua pacha Dios mandacucpi micungapac tiyaringa .
40008012	Ashtahuanpish Dios mandacucman yaicungapac caccunaca , canzhapimi , purapi huacaihuan quiru caniringa — nirca .
40008013	Chaimantami Jesusca soldadocunata mandactaca : — Huasiman rilla . Can crishca shinallatac alliyangallami — nirca . Chai nishca horasllatacmi , chai servicca alli tucurca .
40008014	Jesusca Pedropac huasiman rishpami , Pedropac suegra fiebrehuan camapi siricucta ricurca .
40008015	Shina ricushpami , Jesusca paipac maquipi tuparirca . Chashna tuparicpi , chai fiebre anchuricpica , jatarishpa paicunaman micunata carai callarircami .
40008016	Chishiyamuctami supai japishcacunata Jesuspacman apamurca . Chashna apamucpica , Jesusca pai rimashcallahuanmi supaicunata llucchishpa cacharca . Shinallatac tucui ungushcacunatapish alliyachircami .
40008017	Chaica , Dios ima nishcata huillac Isaías huillashca pactachunmi , chashnaca tucurca . Pai huillashpaca : « Pai quiquinmi ñucanchic ungüicunatapish alliyachirca , nanaicunatapish aparca » nishcami .
40008018	Jesusca tauca gentecuna muyushpa shayacucta ricushpami , yachacuccunataca yacu cuchata chimbachun mandarca .
40008019	Chaipimi mandashcacunata yachachic runa cuchuyashpaca : — Yachachic , can maita ricpipish , catishami — nirca .
40008020	Chashna nicpimi Jesusca : — Atuccunapish machaita charinmi . Volac animalcunapish cuzhata charinmi . Ashtahuanpish Runa Tucungapac shamushca ñucaca , maipi umata samachinallatapish mana charinichu — nirca .
40008021	Shina nicpimi , yachacuccunapuramanta shucca : — Apunchic Jesús , shuyai , ñuca taitatarac enterramugrisha — nirca .
40008022	Shina nicpimi Jesusca : — Saqui , huañushcacuna huañushcacunata enterrachun . Canca catilla — nirca .
40008023	Jesusca canoapi tiyarishpami , paipac yachacuccunahuan rirca .
40008024	Chashna ricucpimi , yalli huaira jatarishpa , yacuta cuyuchishpa canoata ucuyachigrirca . Chashna cacpipish , Jesusca sueñucurcami .
40008025	Chaimantami paipac yachacuccuna Jesusta ricchachingapac rishpaca : — Apunchic Jesús , ¡ ña ucuyagrinchicca ! ¡ Ñucanchicta quishpichiyari ! — nirca .
40008026	Chaimanta Jesús riccharishpaca : — Mana tucui shunguhuan criccunalla , ¿ ima nishpatac yallita mancharicunguichic ? — nirca . Chaimantami Jesusca jatarishpa yacutapish cuchatapish rimarca . Shina rimacpica , huairapish , cuchapish casilla tucurcami .
40008027	Chaimantami paicunapura mancharinacushpa : — ¿ Pitac cai runaca ? Chaica huairapish , yacupish cazunmi — ninacurca .
40008028	Jesús yacuta pasashpaca , Gadara llactamanmi chayarca . Chaipimi supai japishca ishcai runacunaca panteonmanta Jesuspacman shamurca . Paicunaca yalli millaicunami carca . Chaimantami chai ñantaca , pi mana pasai pudirca .
40008029	Paicuna Jesuspacman chayashpaca : — Diospac Churi Jesús , ¿ imatatac nic shamungui ? ¿ Canca manarac llaquichina punzha chayamucpichu llaquichi shamungui ? — nishpa caparirca .
40008030	Paicunapacmanta carupimi achca cuchicuna micushpa puricurca .
40008031	Chaimantami chai supaicunaca : — Ñucanchicta runacunamanta llucchishpaca , chai cuchicunapi yaicuchun saqui — nishpa mañarca .
40008032	Chashna nicpimi Jesusca : — Richiclla — nirca . Chaimantami supaicunaca chai cuchicunapi yaicungapac rirca . Chashna yaicucpica , cuchicunaca jahua quingraimanta singushpami , yacupi aguarishpa tucui huañurca .
40008033	Chashna tucucta ricushpami , cuchicunata michiccunaca mancharishpa , tucui chai imalla tucushcatapish , supai japishcacuna ima tucushcatapish pueblopi huillagrirca .
40008034	Chashna huillacta uyashpaca , tucui chai pueblopi causac gentecunami Jesuspacman shamurca . Chashna shamushpaca : “ Cai llactamantaca rilla ” nishpami mañarca .
40009001	Chai quipami Jesusca canoapi tiyarishpa , jatun yacu cuchata pasashpa , pai causana puebloman chayarca .
40009002	Chaipimi paralisis ungüi japishca runata chacanapi apamurca . Jambirinata crishpa paicuna shamushcata Jesús ricushpami , chai ungushca runataca : — Huahua , sinchiyailla . Cambac juchacunataca perdonanimi — nirca .
40009003	Chaita maijan mandashcacunata yachachiccuna uyashpaca : — Caica Dios tucushpami , Diosta piñachicun — nishpa , yuyacurca .
40009004	Jesús paicunapac yuyaita yachashpami , paicunataca : — ¿ Ima nishpatac cancunaca mana allita yuyacunguichic ?
40009005	¿ Imata ninatac ashtahuan jahualla : “ Juchacunataca perdonanimi ” nina , mana cashpaca “ jatarishpa , rilla ” nina ?
40009006	Runa Tucungapac shamushca ñucaca cai pachapi juchacunata perdonaclla cashcata cancuna yachachunmi , cai runataca : “ Jatari , canta huandumushca chacanata apashpa , huasiman rilla ” nini — nirca .
40009007	Chashna nicpica , chai runaca jatarishpa , paipac huasiman rircallami .
40009008	Chaita tucui gentecuna ricushpaca , runacunaman poderta cushcamantami mancharinacushpa , Diostaca “ allimari cangui ” nircacuna .
40009009	Chaimanta Jesús rishpaca , Mateotami Roma llactaman mizapi impuestota japishpa , tiyacucta ricurca . Chaimantami paitaca : — Ñucata cati — nirca . Chashna nicpimi , Mateoca jatarishpa catishpa rirca .
40009010	Chaimantaca Jesusca Mateopac huasipimi paipac yachacuccunahuan micucurca . Shinallatac impuestota japic runacunapish , juchayuc cashcamanta chicanyachishca runacunapish chaipimi Jesus-huan mizapi micucurca .
40009011	Chaimantami fariseocunaca : — ¿ Ima nishpatac cancunapac yachachicca impuestota japiccunahuanpish , juchayuc cashcamanta chicanyachishca runacunahuanpish micucunyari ? — nishpa , yachacuccunaman tapurca .
40009012	Chaita Jesús uyashpaca : — Mana ungushcacunaca jambictaca mana mashcanchu , ashtahuanpish ungushcacunallami jambictaca mashcan .
40009013	Diosca : “ Animalcunata ñucaman cushpa rupachinapac randica , shungumanta llaquiccuna cachunmi munani ” ninmi . Ñucaca cashcata ruhuaccunataca mana cayac shamurcanichu , ashtahuanpish juchayuccunatami llaquirishpa Diosman cuti richun cayac shamurcani — nirca .
40009014	Bautizac Juanpac yachacuccuna shamushpaca : — Ñucanchicpish , fariseocunapish tauca cutinmi ayunanchic . ¿ Ima nishpatac cambac yachacuccunaca mana ayunancuna ? — nishpa tapurca .
40009015	Chashna tapucpimi Jesusca : — ¿ Bodapi caccunaca , Novio paicunahuan cacpica , llaquillachu canga ? Ashtahuanpish Novio illaclla cana punzhacunami chayamucun . Chai punzhapimi ayunanga .
40009016	Pipish mauca churanataca , mushuc pañohuanca mana remendanchu . Chashna ruhuacpica , mushuc pañoca uchillayashpa , mauca churanataca ashtahuanmi lliquinman .
40009017	Chai shinallatac pipish cunanlla ruhuashca vinotaca , mauca capachupica mana churanchu . Chashna churacpica , capachuca lliquiringami . Chashna lliquiricpica , vinopish , capachupish tucuringami . Chaimantami cunanlla ruhuashca vinotaca , mushuc capachupi churana . Chashna ishcaitac mushuc cashpaca , imapish mana tucungachu — nirca .
40009018	Jesús chashna nicucpimi , israelcunata mandac chayashpa , cungurishpaca : — Ñuca ushimi ñacalla huañun . Shina huañushca cacpipish , can paipac umapi maquita churacpica , causaringallami — nirca .
40009019	Chashna nicpimi Jesusca jatarishpa , paipac yachacuccunahuan , runahuan rirca .
40009020	Chashna ricucpimi , chunga ishcai huatata yahuar cacharirishpa ungushca huarmi , Jesuspac huashata rishpa , churana tuparirca .
40009021	Paipac shungupica : “ Jesuspac churanapi tuparishpaca alliyashallami ” yuyashpami , chashnaca tuparirca .
40009022	Chaimanta Jesús tigrarishpa , huarmita ricushpaca : — Huahua , sinchiyailla . Can crishcamantaca ñami alli tucungui — nirca . Chai ratollatacmi huarmica alli tucurca .
40009023	Mandacpac huasiman Jesús chayashpa , enterrangapac flautapi tocacuctapish , gentecuna caparishpa huacacuctapish
40009024	ricushpaca : — Caimanta llucshichic . Huambraca mana huañushcachu , sueñucunllami — nirca . Gentecuna chaita uyashpaca Jesusta burlarcami .
40009025	Gentecunata llucchishca quipami , Jesusca ucuman yaicushpa , huambrapac maquipi japirirca . Chashna maquipi japiricpica jatarircallami .
40009026	Jesús chashna ruhuashcaca , tucui chai llactacunapimi yacharirca .
40009027	Jesús chaimanta ricucpimi , ñahui mana ricuc ishcai runacuna catishpa rishpaca : — Mandac Davidpac churi Apunchic Jesús , ¡ ñucanchictaca llaquiyari ! — nirca .
40009028	Jesús huasiman yaicucpi , ñahui mana ricuc chai ishcai runacuna paipacman shamucpimi Jesusca : — ¿ Cancunaca ñuca alliyachinataca cringuichicchu ? — nirca . Shina nicpimi , chai runacunaca : — Apunchic Jesús , crinchicmi — nircacuna .
40009029	Chaimanta Jesús ñahuipi tuparishpaca : — Alliyanata crishcamantaca , cancuna crishca shinallatac alliyaichic — nirca .
40009030	Paicunapac ñahuica pascarircami . Chaimantami Jesusca : — Pacta cancuna alli tucushcata piman huillanguichicman — nirca .
40009031	Ashtahuanpish chai paicuna chaimanta rishpaca , tucui llactacunapimi Jesús imata ruhuashcataca huillarca .
40009032	Ñahui alliyashca runacuna llucshirishca quipaca , supai japishca , mana rimac runatami Jesuspacman apamurca .
40009033	Jesús chai runamanta supaita llucchishpa cachacpica , chai runaca rimai callarircallami . Chaipi caccuna chaita ricushpa , mancharishpaca : “ Cai Israelpica jaicapi mana ricushcatami ricunchic ” ninacurca .
40009034	Ashtahuanpish fariseocunaca : “ Cai runaca supaicunata mandac diablohuan cashpami , supaicunataca llucchishpa cachan ” nircacuna .
40009035	Jesusca tucui pueblocunatapish , llactacunatapish purishpami , israelcuna tandanacuna huasicunapi yachachirca . Dios mandacucmanta alli huillaita huillashpami , tucuilaya ungushcacunatapish alliyachishpa , nanaicunatapish anchuchishpa puricurca .
40009036	Jesusca tauca gentecuna shitashca , michic illaclla ovejacuna shina , caita chaita puricucta ricushpami , yalli llaquirirca .
40009037	Chaimantami paipac yachacuccunataca : — Granota tandanaca achcami . Tandaccunaca ashallami .
40009038	Chaimanta ashtahuan tandaccunata cachachun , Chagrayucta mañaichic — nirca .
40010001	Jesusca paipac chunga ishcai yachacuccunata cayashpaca , supaicunatapish llucchichun , tucuilaya ungüitapish alliyachichun , nanaicunatapish anchuchichunmi poderta curca .
40010002	Chai chunga ishcai apostolcunaca : Pedro nishca Simón , paipac huauqui Andrés , Zebedeopac churicuna Jacobo , Juan ,
40010003	shinallatac Felipe , Bartolomé , Tomás , impuestota japic Mateo , Alfeopac churi Jacobo , Tadeo nishca Lebeo ,
40010004	Celote nishca Simón , Judas Iscariotemi carca . Paimi quipataca Jesustaca japichirca .
40010005	Chai chunga ishcai yachacuccunata Jesús cachashpaca : « Mana israelcunapacmanca ama ringuichicchu . Samaria llacta pueblocunamanpish ama yaicunguichicchu .
40010006	Ashtahuanpish chingarishca ovejacuna shina cac , israelcunapacman ringuichic .
40010007	Cancuna rishpaca : “ Jahua pacha Diosca ñami mandagrin ” nishpa huillanguichic .
40010008	Ungushcacunatapish alliyachinguichic , Lepra ungüitapish pichanguichic , huañushcacunatapish causachinguichic , supaicunatapish llucchishpa cachanguichic . Yangami caita ruhuangapacca poderta chasquircanguichic , chaimantami yanga ruhuana canguichic .
40010009	Curitapish , cullquitapish , cobretapish ,
40010010	cucayu mochilatapish , yanandi churanatapish , ushutatapish , taunatapish ama apanguichicchu . Maipipish imata ruhuacca , japinata charinmi .
40010011	Cancuna mai puebloman , mana cashpaca mai llactaman chayashpaca , alli cuyac runata mashcashpa , paipac huasipi shucman ringacaman chaipi canguichic .
40010012	Chai huasipi chayashpa , chaipi caccunataca saludanguichic .
40010013	Chai huasiyuc cancunata alli chasquicpica , cancuna saludashcaca paicunahuanmi saquiringa . Mana alli chasquicpica , saludashcaca cancunamanmi cutinga .
40010014	Mai pueblopi cashpa , mai huasipi cashpa cancunata mana chasquishpa , cancuna huillashcata mana uyashun nicpica , chaimanta llucshishpa , cancunapac chaquipi catirishca allpatapish chaillapitac chaspishpa ringuichic .
40010015	Taripana punzhapica Sodoma pueblota , Gomorra pueblota llaquichishcatapish yallimi chai pueblopi causaccunaca llaquita apanga . Chaica , chashnatacmi canga .
40010016	Ñucaca cancunataca ovejacunata atuccunapac chaupita cachac shinami cachani . Chaimanta cancunaca culebra shina yuyaisapa , paloma humilde caichic .
40010017	Cuidaringuichic , mandaccunapacmanpish japichingami . Tandanacuna huasicunapimi macanga .
40010018	Ñucata caticushcamantami llactata mandaccunapacmanpish , jatun mandaccunapacmanpish apanga . Shina cacpimi , paicunamanpish , mana israelcunamanpish ñucamanta huillanguichic .
40010019	Mandaccunapacman japichicpica ama : ‘ ¿ Imatashi nishun ? ’ nishpa , llaquiringuichicchu . Cancuna rimai callaricpica , Diosmi yuyaita cunga .
40010020	Mana cancunapac yuyaimantachu rimanguichic , ashtahuanpish Diospac Espiritumi , rimana yuyaita cunga .
40010021	Huauquica quiquin huauquillatatac , taitaca quiquin churillatatacmi huañuchiccunaman japichinga . Huahuacunaca taita mamata piñashpami , huañuchiccunaman japichinga .
40010022	Ñucamantami tucui gentecunapac piñashca canguichic . Maijanpish tucuringacaman llaquita apacmi quishpiringa .
40010023	Maijan pueblopi llaquichicpica , shuctac puebloman ringuichic . Israel llactapi manarac tucuiman huillacpimi , Runa Tucungapac shamushca ñucaca cutimusha . Chaica , chashnatacmi canga .
40010024	Yachacucca yachachicmanta mana ashtahuan yachacchu . Servicpish , amota mana ashtahuan yallichu .
40010025	Yachacuc yachachic shina tucushpaca , allimi canman . Servicpish amo shina tucushpaca , allimi canman . Huasipi taita shina ñucata ‘ supaicunata mandac Beelzebumi ’ nishpaca , cancunatacarin , ¡ imatachari ningacuna !
40010026	Ima pacalla ruhuashcapish ricuringami , Imata pacalla ruhuashcapish yacharingami . Chaimanta gentecunata ama manchanguichicchu .
40010027	Cancunaman pacallapi nishcataca , achicpi huillanguichic . Ringrillapi huillashcataca , huasi jahua pataman huichicushpa huillanguichic .
40010028	Cuerpota huañuchiccunataca ama manchanguichicchu . Cuerpota huañuchishpapish , almataca mana huañuchi pudingachu . Ashtahuancarin almatapish , cuerpotapish ucu pachaman cachac Diosta manchanguichic .
40010029	Ishcai zhutacunataca shuc cullquillapimi catun . Shina cacpipish , cancunapac Taita mana munacpica , shucllapish pambamanca mana urmanchu .
40010030	Cancunapac umapi mashna acchapish yupashcami .
40010031	Chaimanta gentecunata ama manchanguichicchu . Cancunacarin , achca zhutacunatapish yalli valicmari canguichic .
40010032	Maijanpish gentecunaman ñucata caticushcata huillacpica , ñucapish jahua pacha ñuca Taitaman ‘ caticmi ’ nishpa huillashami .
40010033	Maijanpish gentecunapac ‘ mana ricsinichu ’ nicpica , ñucapish jahua pacha ñuca Taitapac ñaupapica : ‘ Mana ricsinichu ’ nishami .
40010034	Ñucataca ama ‘ sumac causaita cungapacmi , cai pachamanca shamurca ’ ninguichicchu . Mana cushi causaita cungapacchu shamurcani , ashtahuanpish piñanacui tiyachunmi shamurcani .
40010035	Churica taitahuan , huarmi huahuaca mamahuan , nueraca suegrahuan piñanacuchingapacmi shamurcani .
40010036	Huasi ucupurallatacmi piñanacunga .
40010037	Maijanpish taita mamata ñucata yalli cuyacca , mana ñucapacchu . Maijanpish paipac huahuacunata ñucata yalli cuyacca , mana ñucapacchu .
40010038	Maijanpish cruzpi chacatashca shina llaquita mana apasha nicca , mana ñucapacchu .
40010039	Maijanpish quiquin causaita llaquicca chingaringami , ashtahuanpish ñucata caticushcamanta quiquin causaita mana llaquicca quishpiringami .
40010040	Maijanpish cancunata chasquicca , ñucatami chasquin . Ñucata chasquicca , ñucata cachac Diostami chasquin .
40010041	Maijanpish Dios ima nishcata huillacta chasquicca , Dios ima nishcata huillac japinatami japinga . Cashcata ruhuacta chasquicca , cashcata ruhuac japinatami japinga .
40010042	Maijanpish ñucata catic , yangalla runaman asha chiri yacuta cucca , Diosmanta japina cashcata japingami . Chaica chashnatacmi canga » nirca .
40011001	Jesús paipac chunga ishcai yachacuccunata yachachishpaca , Galilea llacta pueblocunapi yachachishpa , alli huillaita huillangapacmi rirca .
40011002	Juanca carcelpi cashpami Quishpichic Cristo imata ruhuashcataca yachac chayarca . Chaimantami paipac yachacuccunapuramanta ishcaita Jesusman tapuchun cacharca .
40011003	Paicuna rishpaca : — ¿ Canchu chai shamuna cashca Quishpichic Cristoca cangui ? Mana cashpaca , ¿ shuctachu shuyana canchic ? — nirca .
40011004	Chashna tapucpimi Jesusca : — Caipi imata ricushcatapish , uyashcatapish Juanman huillagrichic .
40011005	Ñahui mana ricuccuna ricucushcatapish , suchucunapish puricushcatapish , leprahuan ungushcacuna alliyashcatapish , ringri mana uyaccuna uyacushcatapish , huañushcacunata causachishcatapish , huacchacunaman alli huillaita huillashcatapish huillagrichic .
40011006	Cushicuichic , ñuca ima ruhuacushcata ricushpa , mana pandariccuna — nircami .
40011007	Juanpac yachacuccuna cutiricpi , Jesús Juanmanta gentecunaman parlashpaca : « Shitashca pambapica , ¿ imatatac ricungapac rircanguichic ? ¿ Huairahuan caiman chaiman cuyuricuc carrizollatachu ricugrircanguichic ?
40011008	Mana cashpaca , ¿ imatatac ricungapac rircanguichic ? ¿ Shuc alli churanata churarishca runatachu ricugrircanguichic ? Alli churanata churarishcaca chayuccunahuanmi cushicushpa , jatun mandaccunapac huasicunapi causan .
40011009	Shinashpaca , ¿ imatatac ricugrircanguichic ? ¿ Dios ima nishcata huillactachu ricugrircanguichic ? Ari , chaitami ricugrircanguichic . Juanca Dios ima nishcata huillactapish yallimi .
40011010	Dios quillcachishcapi Juanmanta rimashpaca : “ Ñuca ima nishcata huillactaca , Quishpichic shamuna ñanta allichichunmi , ñaupachishpa cachani ” nicunmi .
40011011	Cai pachapica Bautizac Juanmanta yallica manatac tiyashcachu . Chashna cacpipish jahua pacha Dios mandacucpica , yangalla imapish mana cacmi , Juanta yalli alli nishcaca . Chaica , chashnatacmi can .
40011012	Bautizac Juan huillai callarishca punzhamanta cunan punzhacamanmi jahua pacha Dios mandacucman yaicusha niccunataca millai gentecunaca chingachinata yuyashpa llaquichin .
40011013	Moisés mandashcapipish , Dios ima nishcata huillaccuna huillashcapipish , Juanmantami huillashca .
40011014	Chashquisha nishpaca , chasquichic . Dios ima nishcata huillac Elías nishcaca , Juanmi .
40011015	Maijanpish ringrita charicca , caita alli uyaichic .
40011016	Cai punzhapi causaccunataca , ¿ imahuantac chimbapurasha ? Paicunaca plaza pambapi huambracuna , caishuc chaishuc caparinacushpa :
40011017	“ Flautapi tocacpipish , mana bailarcanguichicchu . Llaquillata cantacpipish , mana huacarcanguichicchu ninacuc shinami ” ninmi .
40011018	Vinotapish mana ubiac , mana achcata micuc Juan shamucpica : “ Paica supaihuanmi ” ninguichicmi .
40011019	Runa Tucungapac shamushca ñuca imatapish micuc , vinotapish ubiacpica : “ Cai runaca yalli micucmi , vinotapish ubiacmi , impuestota japiccunahuanpish , caishuc juchayuccunahuanpish tandaricmi ” ninguichicmi . Cancuna chashna nicucpipish , Dios yachac cashcataca paita cazuccunami ricuchicun » nirca .
40011020	Jesusca tauca pueblocunapimi , achca milagrocunata ruhuarca . Chashna ruhuacpipish , gentecunaca Diosman mana cutirircachu . Chaimantami , sinchita rimashpaca :
40011021	« ¡ Aij , Corazín pueblolla , Betsaida pueblolla ! Cancunapac pueblocunapi ruhuashca shinata Tiro pueblopi , Sidón pueblopi ruhuashca cacpica , llaquirishpa , sharpa churanata churarishpa , uchupahuan cahuirishpa , Diosman cutirinmanmi carca .
40011022	Taripana punzhapica , Tiro pueblopi , Sidón pueblopi causaccunata yallimi cancunaca llaquichishca canguichic .
40011023	Capernaúm pueblopi causaccuna , ¿ jahua pachaman rishunmi yuyanguichicchu ? Ashtahuanpish ucu pachamanmi shitashca canguichic . Cancunapac pueblopi milagrocunata ruhuashca shina , Sodoma pueblopi ruhuashca cacpica , cunan punzhacamanmi tiyanman carca .
40011024	Taripana punzhapica Sodoma pueblopi causac millai gentecunata yalli cancunaca llaquichishca canguichic , ninimi » nirca .
40011025	Chai quipami Jesusca : « Jahua pachata , cai pachata Mandac ñuca Taitalla , cantaca “ allimari cangui ” ninimi . Canca , cai yachanacunataca alli yuyaiyuc , alli yachaccunamanta pacashpami , huahuacuna shinamanmi , yachana yuyaita cushpa yachachishcangui .
40011026	Ari , ñuca Taitito , chaitami munashcangui .
40011027	Ñuca Taitaca tucuitami ñucamanca curca . Ñuca pipac Churi cashcataca , pi mana yachanchu , ñuca Taitallami yachan . Ñuca Taita pi cashcataca , pi mana yachanchu , ñucallami yachani . Pipish ñuca yuyaita cucllapimi , ñuca Taita pi cashcataca yachan .
40011028	Aparishca , shaicushca shina causaccuna , tucuilla ñucapacman shamuichic . Ñucami cancunataca samachisha .
40011029	Yugota apac shina , ñucata catichic , ñucamanta yachacuichic . Ñucaca mana piñaric , alli shungumi cani . Samaringuichicmi .
40011030	Ñuca yugoca pangallami . Ñuca cushca aparinapish aparinallami » nirca .
40012001	Samana punzhami Jesusca paipac yachacuccunahuan trigo chagra chaupita ricurca . Paipac yachacuccunaca yarcaihuan cashpami , trigo umata cacushpa micui callarirca .
40012002	Chaita fariseocuna ricushpami , Jesustaca : — Uyai , cambac yachacuccunaca samana punzhapi mana ruhuana cashcatami ruhuacun — nirca .
40012003	Shina nicpimi Jesusca : — David paihuan puriccunahuan yarcaihuan imata ruhuashcataca Dios quillcachishcapica , ¿ manachu ricushcanguichic ?
40012004	Paicunaca Diosta mañana huasiman yaicushpami , Diosman cushca tandataca mana micuna cacpipish micurcacuna . Chaitaca curacunami micuc carca .
40012005	Samana punzhapipish curacuna Diosta mañana huasiman yaicushpa , trabajashpapish mana juchallishcataca , ¿ manachu mandashcapica ricushcanguichic ?
40012006	Chaica , Diosta mañana huasitapish yallimi caipi can ninimi .
40012007	Dios quillcachishcapi : “ Animalta cushpa rupachinapac randica , shuccunata llaquiccuna cachun ” nishcataca , ¿ manachu entendinguichic ? Chaita entendishca cashpaca , mana faltayucta mana juchanchinguichicmanchu .
40012008	Runa Tucungapac shamushca ñucami , samana punzha cacpipish , imata ruhuanataca yachani — nirca .
40012009	Jesús chaimanta rishpaca , israelcuna tandanacuna huasimanmi yaicurca .
40012010	Chaipimi maqui chaquishca shuc runa tiyacurca . Chaipi cac gentecuna Jesusta juchanchingaraicu tapushpaca : — Mandashcapica , ¿ samana punzhapipish ungushcata alliyachichun ninchu ? — nirca .
40012011	Shina tapucpimi Jesusca : — Maijan cancuna samana punzhapi shuc oveja jutcupi urmacpica , ¿ manachu llucchinguichicman ?
40012012	Runaca ovejatapish yalli valinmi . Chaimanta samana punzhapica , imapish allitaca ruhuanallami — nirca .
40012013	Chashna nishpami , chai runataca : — Maquita chutai — nirca . Pai maquita chutacpica , alliyashpa , caishuc maqui shinallatacmi saquirirca .
40012014	Chaita fariseocuna ricushpa , canzhaman llucshishpaca , ima shina Jesusta huañuchinatami yuyarinacurca .
40012015	Jesús chaita yachashpaca chaimanta rircami . Achca gentecunami catishpa rirca . Jesusca tucui ungushcacunata alliyachishpapish
40012016	paimanta ama piman huillachunmi mandarca .
40012017	Chashnami Dios ima nishcata huillac Isaías huillashca pactarca . Isaías huillashpaca :
40012018	« Caipimi ñuca acllashca servicca . Paitami ñucaca cuyani . Paimi ñucata cushichin . Paimanmi Espirituta cusha . Tucui llactacunapi cashcata ruhuashpa mandanamanta huillanga .
40012019	Paica pihuanpish mana rimarinacungachu , ñancunapipish pai caparishcaca mana uyaringachu .
40012020	Cashcata ruhuashpa taripangacaman huishtuyashca cañatapish mana paquingachu , ashalla japiricuc mechatapish mana huañuchingachu .
40012021	Tucui llactacunami paipi shunguta churashpa shuyanga » nishcami .
40012022	Shuc punzhami supai japishca , ñahui mana ricuc , mana rimaric runata Jesuspacman apamurca . Chashna apamucpica , Jesusca alliyachircami . Chaimantami ñahuipish ricurca , shimipish rimarca .
40012023	Chaimantami tucui gentecuna mancharishpa , caishuc chaishuc : « ¿ Paichu Davidpac aillupuramanta canga ? » nishpa tapunacurca .
40012024	Chaita uyashpami fariseocunaca : « Cai runaca supaicunata mandac Beelzebuhuan cashpami , supaicunataca llucchishpa cachan » nircacuna .
40012025	Chashna yuyacushcata yachashpami Jesusca : « Shuc llactata mandaccunapura piñanacushpa macanacucpica , chai llactaca tucuringami . Shuc pueblopi , mana cashpaca shuc huasipi causaccunapura piñanacushpa macanacucpica tucuringami .
40012026	Satanás mandashca supaicuna piñanacushpa , llucchishpa cachanacucpica , pai mandanaca tucuringami .
40012027	Ñuca Beelzebuhuan supaicunata llucchishpa cachacpica , cancunapac yachacuccunaca , ¿ pihuantac supaicunata llucchin ? Chashna cacpica , paicunallatacmi cancuna pandaricushcataca ricuchincuna .
40012028	Ñucaca Diospac Espirituhuanmi supaicunataca llucchishpa cachani . Chashna ruhuashpami , cancunapurapi Dios mandacushcata ricuchicuni .
40012029	Pipish shuc sinchi runapac huasiman yaicushpa , imata shuhuangapacca , huasiyuc runataracmi chacnanman . Paita chacnashpallami , imatapish shuhuanman .
40012030	Maijanpish mana ñucahuan cashpaca , ñucata piñacmi . Maijanpish ñucahuan mana cashpaca , ñuca tandachishcacunata tucuchicmi .
40012031	Chaimantami cancunataca : Ima juchata ruhuashcatapish , camishcatapish Diosca perdonangami . Ashtahuanpish Diospac Espirituta camishpa rimactaca , Diosca manatac perdonangachu .
40012032	Runa Tucungapac shamushca ñucata rimactaca Diosca perdonangami . Ashtahuanpish Diospac Espirituta rimactaca , cai pachapipish , quipa punzhapipish Diosca manatac perdonangachu .
40012033	Caita yuyarishun : Alli yuraca alli granotami pucun . Mana alli yuraca mana alli granotami pucun . Ima yurapish pucushpami imalaya cashcataca ricuchin .
40012034	Culebrapac huahuacuna , cancunallatac millai cashpaca , ¿ ima shinatac allita rimaringuichic ? Shungupi ima yuyaicuna tiyashcatami , shimica riman .
40012035	Alli runaca paipac shungupi alli yuyai tiyashcamantami , allita riman . Mana alli runaca paipac shungupi millai tiyashcamantami , mana allita riman .
40012036	Ñucaca : Dios taripana punzhapimi shuccunata mana alli rimashcacunaca yacharinga ninimi .
40012037	Chaica , cambac rimashcahuanmi alli nishca cangui . Mana cashpaca cambac rimashcallahuantacmi , llaquichishca cangui » nirca .
40012038	Fariseocunapish , mandashcacunata yachachiccunapish Jesuspacman shamushpaca : — Yachachic , ima milagrota ruhuashpa ricuchi — nirca .
40012039	Chashna nicpimi Jesusca : — Cai mana cric millai gentecunaca milagrota ruhuashpa ricuchichunmi mañancuna . Chashna mañashpapish imata mana ricungacunachu , ashtahuanpish Dios ima nishcata huillac Jonás ima shina tucushcallatami ricunga .
40012040	Ima shinami Jonás quimsa tutata , quimsa punzhata shuc jatun challuapac huicsapi carca , chashnallatacmi Runa Tucungapac shamushca ñucaca , quimsa tutata , quimsa punzhata allpa ucupi casha .
40012041	Nínive pueblopi causaccunaca Dios ima nishcata Jonás huillacpica , llaquirishpa , Diosman cutirircami . Ñucacarin Jonastapish yallimi caipica cani . Dios taripana punzhapica , Ninivepi causaccunami cunan punzhapi causaccuna mana allita ruhuashcamantaca juchanchingapac jataringacuna .
40012042	Sabá llactata jatun mandac huarmipish alli yachac Salomón ima nishcata uyangapacmi , caru llactamanta shamurca . Cunan ñucaca Salomontapish yallimi caipica cani . Chaimantami Dios taripana punzhapica , chai huarmipish cunan punzhapi causaccuna mana allita ruhuashcamantaca juchanchingapac jataringa .
40012043	Shuc runamanta supai llucshishpaca , shitashca pambacunapi samarinata mashcashpami purin . Samarinata mana tarishpaca :
40012044	“ Ñuca llucshimushca huasimanmi cutisha ” nishpami yuyarin . Ña cutimushpaca , sumacta pichashpa , allichishca huasi shinatami chai runataca tarin .
40012045	Chaimantami paita yalli ashtahuan millai caishuc canchis supaicunata pushashpa , chai runapica causangapac shamun . Chaimantami chai runaca ñaupa causacushcatapish yalli ashtahuan millai tucun . Shinallatacmi cunan punzhapi causac millai gentecunapish tucunga — nirca .
40012046	Jesús huillacucpimi , paipac mamapish , huauquicunapish paihuan parlasha nishpa , canzhapi shayacurca .
40012047	Chashna cacpimi , chaipi caccunapuramanta shucca : — Cambac mamapish , cambac huauquicunapish canhuan parlasha nishpami , canzhapi shuyacun — nirca .
40012048	Shina nicpimi Jesusca : — ¿ Pitac ñuca mama , ñuca huauquicunaca ? — nirca .
40012049	Shina nishpa paipac yachacuccunata ricuchishpaca : — Caicunami ñuca mama , ñuca huauquicunaca .
40012050	Maijanpish jahua pacha ñuca Taita munashcata ruhuaccunallami , ñuca mama , ñuca pani , ñuca huauqui — nirca .
40013001	Chai punzhallatacmi Jesusca huasimanta rishpa , cucha patapi tiyarirca .
40013002	Chaiman achca gentecuna cuchuyacpimi , Chaimantami Jesusca shuc canoapi tiyarirca . Achca gentecunami yacu patapi tiyacurca .
40013003	Chaipi Jesús tauca rimaicunata chimbapurashpa yachachishpaca : « Shuc tarpuc runami trigota tarpungapac llucshirca .
40013004	Pai tarpucucpica , maijan muyuca ñanpimi urmarca . Chai muyutaca zhutacuna shamushpami mururca .
40013005	Maijan muyuca rumi allpapimi urmarca . Ashalla allpapi cashcamantami utca huiñarca .
40013006	Chashna cacpipish , chai yuraca mana ucuman sapita charishcamantami , inti rupachicpica chaquirca .
40013007	Maijan muyuca casha chaupipimi urmarca . Casha huiñashpaca aguachircami .
40013008	Ashtahuanpish maijan muyuca alli allpapimi urmarca . Chaimantami allita pucushpa , maijanca shucmanta pasacta , maijanca sucta chungata , maijanca quimsa chungata pucurca .
40013009	Maijanpish ringrita charicca , caita allita uyachun » nirca .
40013010	Chaimantami paipac yachacuccunaca Jesuspacman cuchuyashpaca : — ¿ Imamantatac chimabapurashpa parlangui ? — nishpa tapurca .
40013011	Chashna tapucpimi Jesusca : — Cancunaman Dios mandacucmanta yachachishpaca , pimanpish mana yachachishcatami yachachini , ashtahuanpish shuccunamanca mana chashna yachachishcanichu .
40013012	Maijan alli yuyaita charicmanca , ashtahuanmi cunga . Chashna cucpica , ashtahuanmi charinga . Ashtahuanpish mana charicmantaca , pai ashalla charishcatapish quichungami .
40013013	Chaimantami paicunamanca chimbapurashpa parlani . Paicunaca ricushpapish , mana ricushca shina , uyashpapish mana uyashca shinami , mana entendincuna .
40013014	Paicuna chashna cacpimi , Dios ima nishcata huillac Isaiasca : “ Mashnata uyashpapish , mana entendinchu . Mashnata ricushpapish , mana ricunchu .
40013015	Cai gentecunapac shunguca , rumiyashcami . Paicunapac ringripish tapashca shinami , ñahuipish huichcashca shinami . Mana chashna cacpica , ñahuipish ricunmanmi , ringripish uyanmanmi , shungupi yuyarishpa , ñucapacman cutirinmanmi . Ñucapacman cutiricpica , alliyachimanmi ” nishcami .
40013016	Cushicuichic , cancunapac ñahuipish ricucunmi , ringripish uyacunmi .
40013017	Dios ima nishcata huillaccunapish , cashcata ruhuaccunapish , cunan cancuna ricushcataca ricusha nishpapish mana ricurcachu . Uyasha nishpapish , mana uyarcacunachu . Chaica chashnatacmi .
40013018	Tarpuc runahuan chimbapurashpa parlashca imata nisha nishcata , cancunaca alli uyaichic :
40013019	Ñanpi urmashca muyu shinaca , Dios mandacucmanta huillashcata , uyashpapish mana entendicmi . Dios rimashcata paipac shungupi chasquishcataca , diablo shamushpami chingachinlla .
40013020	Rumi allpapi urmashca muyu shinaca , Diosmanta huillashcata cushicushpa , utca chasquicmi .
40013021	Chaica , mana shungupi sapiyashca cashpami , llaquicuna japicpi , mana cashpaca alli huillaita chasquishcamanta piñacpica cutirinlla .
40013022	Casha chaupipi urmashca muyu shinaca , Dios rimashcata uyashpapish , ima llaquicunamanta , charina yuyaimanta chai uyashcataca saquicmi . Chashnami aguarishpa , mana pucuc muyu shina tucun .
40013023	Alli allpapi urmashca muyu shinaca , Dios rimashcata allita entendicmi . Chaica allita pucushpa maijanca shucmanta quimsa chungata , maijanca sucta chungata , maijanca pasacta pucuc shinami tucun — nirca .
40013024	Jesús chimbapurashpa parlashpaca : « Jahua pacha Dios mandacucca , shuc runa paipac allpapi alli muyuta jichacpi ,
40013025	paita piñac runa shamushpa , gentecuna sueñucucpi , mana alli muyuta jichac shinami .
40013026	Trigo huiñashpa , grano ricuricpica , mana alli quihuapish ricurircami .
40013027	Chashna mana alli quihua ricuricpimi , serviccunaca amotaca : “ Amito , ¿ ima shinatac cai mana alli quihuaca ricurin ? ¿ Manachu cambac allpapica alli muyuta jicharcanchic ? ” nirca .
40013028	Chashna nicpimi paica : “ Maijan ñucata piñac runami mana alli quihuata tarpushca canga ” nirca . Chashna nicpimi , chai serviccunaca : “ ¿ Manachu chai mana alli quihuata trigo chagramanta pilashpa anchuchigrishun ? ” nirca .
40013029	Chashna nicpimi paica : “ Mana , mana alli quihuata pilacushpaca , trigondi pilanguichicmi .
40013030	Trigota cosechana punzhacaman huiñachun saquichiclla . Chai punzhami trigota piticcunataca : ‘ Chai mana alli quihuata pitishpa , rupachingapac huataichic . Ashtahuanpish trigotaca grano huacaichinapi huacaichichic ’ nishpa mandashallami ” nirca » nirca .
40013031	Jesús chimbapurashpa parlashpaca : « Jahua pacha Dios mandacucca , shuc runa paipac allpapi mostaza muyuta tarpushca shinami .
40013032	Mostaza muyuca tucui muyumanta yalli ñutumi . Cutin huiñashpaca , tucui yuracunamanta yallimi tucun . Chai yurapimi , zhutacunapish cuzhancuna » nirca .
40013033	Jesús cutin chimbapurashpa parlashpaca : « Jahua pacha Dios mandacucca , shuc huarmi quimsa taza harinata ashalla levadurahuan chapushpa , punguillichic shinami » nirca .
40013034	Jesusca tucui caicunataca , chimbapurashca parlocunallahuanmi yachachirca . Chashnaca ,
40013035	Dios ima nishcata huillac nishca pactachunmi , tucuita yachachirca . Chai huillacca : « Chimpapurashca parlohuanmi parlasha . Cai pachata ruhuashca punzhamanta pacha , pi mana yachachishcatami huillasha » nishcami .
40013036	Jesús gentecunata cachashpaca , huasimanmi yaicurca . Chaipi cacpi , paipac yachacuccuna cuchuyashpaca : — Trigopi huiñashca chai mana alli quihuan chimbapurashpa parlo imata nisha nishcata yachachi — nirca .
40013037	Chashna tapucpimi Jesusca : — Alli muyuta jichac shinaca , Runa Tucungapac shamushca ñucami cani .
40013038	Allpa shinaca , cai pachapi causac gentecunami . Alli muyu shinaca , Dios mandacucpi causaccunami . Mana alli quihua shinaca , diablo mandashca causaccunami .
40013039	Trigo chagrapi mana alli quihuata jichac shinaca , diablomi . Cosechana nishpaca , cai pacha tucurinatami nisha nin . Trigota cosechaccunaca angelcunami .
40013040	Mana alli quihuata pitishpa rupachic shinami , cai pacha tucuri punzhapica canga .
40013041	Runa Tucungapac shamushca ñucami , mandashca causaccunapuramanta mana allita ruhuaccunatapish , shuccunata pandachiccunatapish tandachichun , angelcunata cachasha .
40013042	Chashna tandachishpami nina hornopi shitanga . Chaipimi huacaihuan quiru caniringa .
40013043	Ashtahuanpish cashcata ruhuaccunaca inti shinami , Dios mandacucpica achic nicunga . Maijanpish ringrita chariccunaca , cai nishcata alli uyaichic .
40013044	Jahua pacha Dios mandacucca curita allpapi pacashca shinami . Chai pacashcata shuc runa tarishpaca , chaillapitacmi pacashpa saquinman . Quipaca cushicushpami pai tucui charishcacunata catushpa , chai allpata randinman .
40013045	Shinallatac jahua pacha Dios mandacucca achca valishca perlasta randingapac mashcac runa shinami .
40013046	Sumac perlasta tarishpaca , paipac tucui charishcacunata catushpami randinman .
40013047	Shinallatac jahua pacha Dios mandacucca linchita yacupi shitacpi , tucuilaya challuacunata apamuc shinami .
40013048	Linchipi challuacuna jundacpica , yacu pataman llucchishpami , allitaca tazapi huacaichishpa , mana allitaca shitan .
40013049	Chashnami cai pacha tucuri punzhapica canga . Chaica angelcuna shamushpami allita ruhuaccunapuramanta mana allicunata chicanyachishpa ,
40013050	jatun ninapi shitanga . Chaipimi huacaihuan quiru caniringa — nirca .
40013051	Jesús paipac yachacuccunata tapushpaca : — ¿ Tucui caicunataca entendinguichicchu ? — nirca . Shina nicpimi , paicunaca : — Ari — nirca .
40013052	Chashna nicpimi Jesusca : — Shinashpaca , jahua pacha Dios mandacucmanta yachachicpica , shuc taita paipac huasimanta huacaichishpa charishcacunata mushuctapish , maucatapish canzhaman llucchic shinami — nirca .
40013053	Jesús chai chimbapurashpa parlashca quipaca , chaimanta rircallami .
40013054	Chashnami Nazaret puebloman chayashpa , tandanacuna huasipi yachachi callarirca . Chaita paicuna uyashpaca : — ¿ Maipitac cai tucuitaca yachacurca ? ¿ Ima shinatac paica milagrocunatapish ruhuanyari ?
40013055	Paica carpinteropac churillami . Paipac mamapish Mariami . Paica Jacobopac , Josepac , Simonpac , Judaspac huauquimi .
40013056	Paipac panicunapish caillapitacmi ñucanchic-huan causancuna . ¿ Maipitac cai tucuitaca yachacurca ? — nishpa mancharinacurca .
40013057	Jesustaca mana crisha nircacunachu . Chaimantami Jesusca : — Dios ima nishcata huillactaca , maipipish allimi chasquin . Ashtahuanpish quiquin llactapi , quiquin familiapurapica mana uyashun nincunachu — nirca .
40013058	Chaimantami Jesusca paipac llactapica mana achca milagrocunata ruhuarca .
40014001	Chai punzhacunapi Galilea llactata mandac Herodes Jesusmanta parlanacucta uyashpa ,
40014002	serviccunata cayashpaca : « Chai Bautizac Juanmi , huañushcacunapuramanta causarishca canga . Chaimantami milagrocunata ruhuacunga » nirca .
40014003	Herodesca paipac huauqui Felipepac huarmi Herodías nishcata uyashpami , Juantaca cadenahuan huatashpa , carcelpi churachishca carca .
40014004	Herodesca Herodias-huanmi apanacushpa causacurca . Chaimantami Bautizac Juanca Herodestaca : « Shucpac huarmihuan causanaca mana allichu » nishca carca .
40014005	Herodesca Juanta huañuchisha nicushpapish , gentecunata manchashpami , mana huañuchirca . Chaica , Juantata Dios ima nishcata huillacmi nicmi carca .
40014006	Herodesca pai huacharishca punzhata yuyarishpami cayashcacunahuan cushicucurca . Chaipimi Herodiaspac huahuaca , tucuipac ñaupapi bailarca . Chaica ricushpami , Herodesca cushicurca .
40014007	Chaimantami Herodesca pai imata mañashca cungapac ari nirca .
40014008	Paipac mama yachachishca cashcamantami , chai huambraca : « Cunanllatac shuc platopi Bautizac Juanpac umata cui » nirca .
40014009	Chaimantami mandac Herodesca mai llaquiricushpapish chaipi caccunapac ñaupapi ari nishcamantaca ,
40014010	Juanpac umata pitimuchun carcelman cacharca .
40014011	Umataca shuc platopi apamushpami , chai solteraman curca . Paica mamamanmi curca .
40014012	Chai quipami Juanpac yachacuccuna shamushpa , paipac cuerpotaca apashpa enterrarca . Chaimantami Jesusman huillangapac rirca .
40014013	Jesús , Bautizac Juan huañushcata yachashpaca , paillami canoapi tiyarishpa , shitashca pambaman rirca . Shina ricpipish , achca gentecunami paicunapac pueblocunamanta llucshishpa , chaquillahuan catirca .
40014014	Jesús canoamanta uricushpa , achca gentecunata ricushpaca , llaquirishpami maijan ungushcacunata alliyachirca .
40014015	Ña amsayamucucpi , yachacuccuna Jesuspacman cuchuyashpaca : — Ña amsayacunmi . Caipica ima huasillapish mana tiyanchu . Gentecuna pueblocunaman rishpa , ima micunatapish randichun cachai — nirca .
40014016	Shina nicpimi Jesusca : — ¿ Imapactac maiman ricunga ? Cancunallatac caraichic — nirca .
40014017	Shina nicpimi paicunaca : — Pichca tanda , ishcai challuallatami charinchic — nircacuna .
40014018	Shina nicpimi Jesusca : — Caiman apamuichic — nirca .
40014019	Chaimantami gentecunata quihua pambapi tiyarichun mandashpa , chai pichca tandata , ishcai challuata japishpa , huichailla ricushpa , Diosta pagui nishpaca , chaupishpa , paipac yachacuccunaman curca . Paicunaca gentecunamanmi cararca .
40014020	Shina caracpica , tucui gentecunami mana nicta micurca . Cutin puchushcataca paipac yachacuccunami chunga ishcai taza jundata tandarca .
40014021	Chai micuccunaca huarmicunata , huahuacunata mana yupashpami , pichca huaranga shina carca .
40014022	Chaimantaca Jesusca paipac yachacuccunata canoapi huichicushpa , cucha chimba ladoman ñaupachishpa cacharca . Shinallatac gentecunatapish huasicunaman cacharcami .
40014023	Shina cachashca quipaca , pailla urcuman rishpami , Diosta mañagrirca . Chaipica tutayangacamanmi pailla carca .
40014024	Canoaca ña chaupi cuchapimi carca . Huaira ñaupamanta jarcacpimi , canoaca yacupi caiman chaiman cuyuricurca .
40014025	Jesusca ña punzhayamucucpimi , yacu jahuata purishpa yachacuccunapacmanca cuchuyacurca .
40014026	Cucha jahuata puricta ricushpami mancharishpa : — ¡ Almatami ricunchic ! — nircacuna .
40014027	Shina mancharicucpimi Jesusca : — Ama mancharichicchu , sinchicuichic , ñucami cani — nirca .
40014028	Shina nicpimi Pedroca : — Apunchic Jesús can cashpaca , ñucatapish yacu jahuata cambacman shamuchun ni — nirca . Shina nicpimi Jesusca :
40014029	— Shamui — nirca . Chaimantami Pedroca canoamanta uricushpa , yacu jahuata paipacman ri callarirca .
40014030	Shina ricushpapish , yalli huairata ricushpami , mancharishpa yacupi ucuyagrirca . Chaimantami : — ¡ Apunchic Jesús , quishpichiyari ! — nishpa caparirca .
40014031	Shina caparincami Jesusca , Pedrota maquimanta japishpaca : — ¿ Ima nishpatac ñucata mana tucui shunguhuan crishpa , mancharcangui ? — nirca .
40014032	Paicuna canoaman huichicucpica , huairaca pararircami .
40014033	Chaimantami canoapi caccunaca Jesuspac ñaupapi cungurishpa : — Canca Diospac Churitacmi cangui — nishpa , alli nircacuna .
40014034	Cucha chimba ladoman pasashpaca , Genesaret llactamanmi chayarcacuna .
40014035	Chaipi causac gentecunaca Jesús cashcata ricsishpami , tucui chai llactacunapi huillarcacuna . Chaimantami ungushcacunata paipacman apamurca .
40014036	Chai ungushcacunaca Jesuspac churana puntallapipish tuparichun saquichunmi mañarcacuna . Jesuspac churanapi tupariccunaca , tucuimi alliyarca .
40015001	Jerusalenmanta shamuc maijan fariseocunapish , mandashcacunata yachachiccunapish Jesuspacman cuchuyashpaca :
40015002	— ¿ Ima nishpatac cambac yachacuccunaca , ñaupa taitacuna yachachishcata mana cazushpa , maquita mana jahuashpa micuncuna ? — nirca .
40015003	Chaimantami Jesusca : — ¿ Cancunapish ima nishpatac Dios mandashcata mana cazushpa , ñaupa taitacuna yachachishcallata catinguichic ?
40015004	Dios mandashpaca : “ Cambac taita mamata cuyangui ” shinallatac “ Maijanpish taita mamata mana alli nicca , huañuchishcami canga ” ninmi .
40015005	Chashna nicucpipish , cancunaca : “ Taita mama imata huahuacunaman mañacpica : ‘ Caica Diosman cuna ofrendami . Chaimantami mana cui pudini ’ ninallami ” ninguichicmi .
40015006	Chashnami taita mamata mana ayudashpa , Dios mandashcata mana cazushpa , yanga yachachishcallata catinguichic .
40015007	¡ Cancunaca mishqui shimi , jayac shungucuna ! Dios ima nishcata huillac Isaías cancunamanta huillashpaca , allitami nirca . Paica :
40015008	“ Cai gentecunaca shimillahuanmi ñucataca alli nincuna . Ashtahuanpish shunguca , ñucamanta carupimi .
40015009	Yangallami ñucata alli nincuna . Paicuna yachachishpapish , runacuna mandashcallatami yachachincuna ” nishcami — nirca .
40015010	Chai quipami Jesusca gentecunata cayashpaca : — Allita uyashpa entendichic :
40015011	Imapish shimita yaicucca mana juchayucta ruhuanchu , ashtahuanpish shungumanta llucshishca , mana alli rimaicunami , runataca juchayucta ruhuan — nirca .
40015012	Chaimantami yachacuccuna Jesuspacman cuchuyashpaca : — Can chashna nicpi , ¿ fariseocuna piñarishcataca yachanguichu ? — nirca .
40015013	Chashna nicpimi Jesusca : — Jahua pacha ñuca Taita mana tarpushca yuraca , ima yura cashpapish sapindi pitishcami canga .
40015014	Ñahui mana ricuc shina pushaccunataca saquichiclla . Ñahui mana ricucpura pushanacushpaca , ishcaitacmi jutcupi urmanga — nirca .
40015015	Chaimantami Pedroca Jesustaca : — Chimbapurashpa parlashcata entendichi — nirca .
40015016	Shina nicpimi , Jesusca : — ¿ Cancunapish manaracchu entendi pudinguichic ?
40015017	Tucui ima micushcapish , huicsamanmi rin . Cutin chaimantaca llucshinmi . ¿ Chaitaca manachu entendinguichic ?
40015018	Ashtahuanpish millai rimashcacunaca shungumanta llucshishpami , runataca juchayucta ruhuan .
40015019	Shungumantami millai yuyaicuna llucshin . Chaimantami huañuchincuna , huainayancuna , ima millaita ruhuancuna , shuhuancuna , llullancuna , millaita rimancuna .
40015020	Cai mana alli yuyaicunami juchayucta ruhuan . Ashtahuanpish maquita mana jahuashpa micunallaca , mana juchayucta ruhuanchu — nirca .
40015021	Jesús chaimanta rishpaca , Tiro , Sidón llactacunamanmi rirca .
40015022	Jesús chaipi cacpimi , Canaán llacta huarmi caparishpaca : — Mandac Davidpac aillupuramanta Apunchic Jesús , ¡ ñucata llaquiyari ! Ñuca huahuatami supai japishpa , llaquichicun — nirca .
40015023	Ashtahuanpish Jesusca imata mana nircachu . Chaimantami yachacuccuna Jesuspacman shamushpaca : — Huashata caparishpa catic huarmita caimanta richun niyari — nishpa mañarca .
40015024	Chashna nicpimi Jesusca : — Diosca ñucataca , oveja chingarishca shina , israelcunapacmanllami cacharca — nirca .
40015025	Chaimanta chai huarmi , paipac ñaupapi cungurishpaca : — Apunchic Jesús , ñucata ayudaiyari — nirca .
40015026	Shina nicpimi Jesusca : — Huahuacunamanta tandata quichushpa , allcucunaman cunaca , mana allichu — nirca .
40015027	Shina nicpimi , chai huarmica : — Ari , Apunchic Jesús . Amocuna mizamanta urmachishca micunataca allcucuna micunllami — nirca .
40015028	Shina nicpimi Jesusca : — ¡ Huarmi , canca tucui shunguhuanmi crishcangui ! Chaimanta can munashca shina ruhuarichun — nirca . Shina nincami , chai huarmipac huahuaca alli tucurca .
40015029	Jesús chaimanta rishpaca , Galilea cucha patamanmi chayarca . Chaimantaca urcuman rishpami , chaipi tiyarirca .
40015030	Chaipi tiyacucpimi , achca gentecuna suchucunatapish , ñahui mana ricuccunatapish , maqui illaccunatapish , mana rimaccunatapish , shuctac ungushcacunatapish apamushpa , Jesuspac ñaupapi churarca . Chashna apamucpica , tucuitami alliyachirca .
40015031	Chaimantami mana rimariccunapish rimarirca , maqui illaccunapish alliyarca , suchucunapish purirca , ñahui mana ricuccunapish ricurca . Chaita ricushpami , gentecunaca cushicushpa , israelcunapac Diostaca “ allimari cangui ” ni callarirca .
40015032	Jesús paipac yachacuccunata cayashpaca : — Cai tucui gentecunami quimsa punzhata caipi ñucahuan cancuna . Paicunaca ima micunata mana charinchu . Paicunataca llaquinayanmi . Mana carashpa , huasiman cachacpica , yalli yarcaihuan , ñanpi tigrangami — nirca .
40015033	Shina nicpimi yachacuccunaca : — Cai tucuiman carangapacca , ¿ maipitac micunataca tarishun ? Caipica pipish mana causanchu — nirca .
40015034	Shina nicpimi Jesusca : — ¿ Cancunaca mashna tandatatac charinguichic ? — nirca . Shina nicpimi paicunaca : — Canchis tanda , asha challuallatami charinchic — nirca .
40015035	Shina nicpimi , Jesusca gentecunata chai pambapi tiyachichun mandarca .
40015036	Chaimantami canchis tandata , asha challuata japishpa , Diosta pagui nirca . Chai quipaca chaupishpa chaupishpami , paipac yachacuccunaman curca . Paicunaca gentecunamanmi cararca .
40015037	Chashna caracpica , mana nictami micurcacuna . Chai puchuchishcataca canchis taza jundatami yachacuccunaca tandarca .
40015038	Chaipi micuccunaca huarmicunata , huahuacunata mana yupashpami , chuscu huaranga carca .
40015039	Chai quipami Jesusca gentecunata cachashpami , canoapi tiyarishpa , Magdala llactaman rirca .
40016001	Fariseocunapish , saduceocunapish shamushpa , Jesusta pandachisha nishpaca : — Jahua pacha Dios cachashcata ricuchingapacca milagrota ruhuashpa ricuchi — nirca .
40016002	Chashna nicpimi Jesusca : « Cancunaca : “ Chishita inti pucayashpa yaicucpica , cayaca sumac punzhami canga ” ninguichicmi .
40016003	Shinallatac : “ Tutamanta jahuata puyu pucayashca cacpica , cunanca mana alli punzhami cagrin ” ninguichicmi . Cancunaca chaicunata ricushpaca , imalaya punzha cagricushcataca yachanguichicmi . Ashtahuanpish cunan punzha ima tucucushcataca mana yachanguichicchu .
40016004	Diosta mana cazuc , millai gentecuna milagrota ruhuashpa ricuchichunmi ninguichic . Chashna cashpapish imata mana ricunguichicchu , ashtahuanpish Dios ima nishcata huillac Jonás ima tucushcallatami ricunguichic » nirca . Chashna nishpaca chaimanta rircallami .
40016005	Jesuspac yachacuccuna cuchata pasashpaca , tandatami cungarishpa rishca carca .
40016006	Chaipimi Jesusca : — Fariseocunapac , saduceocunapac levaduramanta cuidaringuichic — nirca .
40016007	Chashna nicpimi paicunaca : — Ñucanchic tandata mana apamushcamantami , chashnaca nicunga — ninacurca .
40016008	Chaimantami Jesusca : — Mana sinchi cric runacunalla , ¿ ima nishpatac “ manamari tandata apamushcanchic ” ninacunguichic ?
40016009	Pichca tandata pichca huaranga yalli gentecunaman carashcatapish , chaimanta mashna taza puchushcatapish ¿ manachu yuyaringuichic ? ¿ Manaracchu entendinguichic ?
40016010	Shinallatac canchis tandallata chuscu huaranga yalli gentecunaman carashcatapish , mashna taza puchushcatapish ¿ manachu yuyaringuichic ?
40016011	Ñucaca mana tandamantachu nicuni . Ashtahuanpish fariseocunapac , saduceocunapac levadura shina yachachishcamanta cuidarichunmi nicuni . Chaitaca , ¿ manachu entendinguichic ? — nirca .
40016012	Jesús chashna nicpimi , yachacuccunaca mana tandapi churana levaduramanta nicushcata , ashtahuanpish fariseocunapac , saduceocunapac yachachishcamanta cuidarinamanta yachac chayarcacuna .
40016013	Jesús cuchulla Filipo mandacuc Cesarea puebloman chayashpa , paipac yachacuccunataca : — Runa Tucungapac shamushca ñucataca , ¿ pi cashcatatac gentecunaca yuyan ? — nirca .
40016014	Chashna tapucpimi paicunaca : — Maijan : “ Bautizac Juanmi cangui ” cutin maijan : “ Ñaupa huillac Eliasmi canga ” cutin maijanca : “ Ñaupa huillac Jeremiasmi canga , mana cashpaca , Dios ima nishcata huillaccunamanta maijanmi canga ” nincunami — nirca .
40016015	Shina nicpimi Jesusca : — Cutin cancunaca ñucataca , ¿ pi cashcatatac yuyanguichic ? — nirca .
40016016	Shina tapucpimi Simón Pedroca : — Canca causac Diospac Churi , Quishpichic Cristomi cangui — nirca .
40016017	Shina nicpimi Jesusca : — Jonaspac churi Simón cushicui . Caitaca pi mana yachachishcachu , ashtahuanpish jahua pacha ñuca Taitami yachachishca .
40016018	Ñucapish cantaca Pedromi cangui ninimi . Cai rumi jahuapimi iglesiata chayachisha . Chai iglesiataca huañuipish mana ati pudingachu .
40016019	Canmanmi jahua pacha Dios mandacucman yaicuna llavecunata cusha . Can cai pachapi mana alli nishcataca , jahua pachapipish mana allichu ningami . Can cai pachapi allimi nishcataca , jahua pachapipish alli ningami — nirca .
40016020	Chaimanta Jesús paipac yachacuccunataca : “ Pacta piman ñuca Quishpichic Cristo cashcataca huillanguichicman ” nirca .
40016021	Chashna nishca quipa Jesús paipac yachacuccunata yachachishpaca : — Jerusalén pueblomanmi rina cani . Chaipimi curacunata mandac curacunapish , pushac yuyaccunapish , mandashcacunata yachachiccunapish llaquichicpi , llaquita apashpa huañunami cani . Shina cashpapish quimsa punzhapica causarishallami — nirca .
40016022	Chashna nicpimi Pedroca paillata cayashpaca : — Apunchic Jesús , ¡ Dios ama munachun ! ¡ Chaica manatac tucungachu ! — nirca .
40016023	Chashna nicpi , Jesús Pedrota rimashpaca : — ¡ Satanás caimanta anchuri ! Canca , Dios munashcata ñuca ama ruhuachunmi jarcasha ningui . Canca , Dios imata ruhuasha nishcataca mana yachanguichu , ashtahuanpish gentecuna yuyashcallatami yuyangui — nirca .
40016024	Chaimanta Jesús paipac yachacuccunataca : — Maijanpish ñucata catisha nishpaca , quiquin causaita mana llaquishpa , cruzta apac shina llaquita apana cashpapish , ñucata catichun .
40016025	Maijanpish quiquin causaita llaquicca chingaringami , ashtahuanpish ñucata caticushcamanta quiquin causaita mana llaquicca causangami .
40016026	Maijanpish cai pachapi tucui ima tiyashcata charishpapish , huiñai causaita chingachishpaca , ¿ ima allitac cangayari ? Pai quishpiringapacca , ¿ imatatac cui pudinga ?
40016027	Ashtahuanpish Runa Tucungapac shamushca ñucaca , ñuca Taitapac sumaimana achic nicuc-huan , paipac angelcunahuan cutimushpaca , tucuimanmi imata ruhuashca shina cusha .
40016028	Runa Tucungapac shamushca ñuca mandacucta ricungacamanmi , maijan caipi caccunaca manarac huañunguichic . Chaica chashnatacmi canga — nirca .
40017001	Sucta punzha quipami , Jesusca Pedrotapish , Jacobotapish , paipac huauqui Juantapish pushashpa , shuc jatun urcuman rirca .
40017002	Chaipimi Jesusca paicunapac ñaupapi shuctaclaya tucushpa , ñahuica inti shina jagan nicuc , churanaca luz shina yurac achicyachicuc ricurirca .
40017003	Chaipimi Moisespish , Eliaspish , Jesus-huan parlanacucta ricurcacuna .
40017004	Chaimantami Pedroca Jesustaca : « Apunchic Jesús , ñucanchicca allimi caiman shamushcanchic . Can munacpica , quimsa chucllata ruhuasha , shuctaca canman , shuctaca Moisesman , shuctaca Eliasman » nirca .
40017005	Pedro rimacucpillatacmi , yuranlla puyu paicunata taparca . Chai puyu ucumanta rimashpaca : « Caimi ñuca cuyashca Churi . Paimi ñucataca cushichin . Paita uyanguichic » nirca .
40017006	Yachacuccuna chaita uyashpaca , manchaihuanmi pambacaman cumurirca .
40017007	Chaimanta Jesús cuchuyashpa , tuparishpaca : « Jatarichic , ama mancharichicchu » nirca .
40017008	Paicuna jatarishpaca pitapish mana ricurcachu . Chaipica Jesusllami cashca carca .
40017009	Jesús yachacuccunahuan urcumanta cutishpaca : — Cai ricushcataca Runa Tucungapac shamushca huañushpa , causaringacaman paimanta ama huillanguichicchu — nishpami mandarca .
40017010	Chaimanta yachacuccuna Jesustaca : — ¿ Imamantatac mandashcacunata yachachiccunaca : “ Eliasracmi shamunga ” ninyari ? — nirca .
40017011	Shina nicpimi Jesusca : — Ari , Eliasracmi shamunga . Pai shamushpami , tucuita allichinga .
40017012	Shina cacpipish ñucaca : Eliasca ñami shamurca . Paita mana ricsishpami piñashpa , paicuna munashcata ruhuarca . Shinallatacmi Runa Tucungapac shamushca ñucapish , paicunapac maquipi llaquita apana cani — nirca .
40017013	Jesús chashna nicpimi , yachacuccunaca Bautizac Juanmanta parlacushcata entendirca .
40017014	Jesús achca gentecunapacman chayacpi , shuc runa paipac ñaupaman shamushpa , cungurishpaca :
40017015	— Apunchic Jesús , ñuca churita llaquiyari . Paica yuyaita chingachishpami yacupi , ninapi urmashpa , llaquita apacunlla .
40017016	Cambac yachacuccunapacmanca , ñami apamushpa ricuchircani , ashtahuanpish mana alliyachi pudircachu — nirca .
40017017	Chaimantami Jesusca : — ¡ Aij , mana cric millai gentecunalla ! ¿ Ima horacamantac cancunamanca yachachicushalla ? ¿ Maicamantac cancunahuanca llaquita apacushalla ? Huambrata pushamuichic — nirca .
40017018	Pushamucpica , Jesusca sinchita rimashpami , huambramanta supaitaca llucchishpa cacharca . Huambraca chai ratollatacmi alli tucurca .
40017019	Chaimantami yachacuccuna Jesusta pacalla tapushpaca : — ¿ Ima nishpatac ñucanchicca supaita mana llucchi pudircanchic ? — nirca .
40017020	Shina nicpimi Jesusca : — Cancunaca , mana tucui shunguhuan cricchu canguichic . Cancuna crishca shuc uchilla mostaza muyu shinallapish cacpica , cai urcuta “ caimanta chimbaman ri ” nicpica , rinmanllami . Chashna ashallatapish cric cashpaca , imapish ruhuanguichicmanmi . Chaica chashnatacmi can .
40017021	Cai shina supaicunataca ayunashpa , Diosta mañashpallami llucchina — nirca .
40017022	Jesusca paipac yachacuccuna Galilea llactapi cacpimi , paicunataca : « Runa Tucungapac shamushca ñucataca , runacunaman japichingacunami .
40017023	Paicunami ñucataca huañuchinga . Shina huañuchicpipish , quimsa punzhapica causarishami » nirca . Chaimantami yachacuccunaca munai llaquirirca .
40017024	Jesús Capernaúm puebloman chayacpimi , Diosta mañana huasimanta impuestota japiccuna Pedropacman cuchuyashpaca : — Cancunata yachachicca , ¿ Diosta mañana huasimanta impuestota paganllachu ? — nishpa tapurca .
40017025	Shina nicpimi Pedroca : — Ari , paganllami — nirca . Pedro huasiman chayacpi , Jesús tapushpaca : — ¿ Simón imatatac yuyangui ? Cai pacha jatun mandaccunaca , ¿ paicunapac llactacunamantachu , mana cashpaca , shuctac llactacunamantachu impuestotaca chasquincuna ? — nirca .
40017026	Shina nicpimi Pedroca : — Shuctac llactacunamantami chasquin — nirca . Shina nicpimi Jesusca : — Shinashpaca , quiquin llactapi causaccunaca mana paganachu canchic .
40017027	Ashtahuanpish impuestota japiccunata mana piñachingapacca , cuchaman ri . Chaiman chayashpaca , anzuelota shitangui . Punta japishca challua shimipimi cullquita taringui . Chaita canmantapish , ñucamantapish impuestota cungui — nirca .
40018001	Chai punzhacuna yachacuccuna Jesuspacman cuchuyashpaca : — Jahua pacha Dios mandacucpica , ¿ Pitac ashtahuan alli nishca canchic ? — nishpa tapurca .
40018002	Chaimantami Jesusca shuc huahuata cayashpa , paicunapac ñaupapi churashpaca :
40018003	— Cancuna huahuacuna shina mana tucushpa , huahuacuna ruhuac shina mana ruhuashpaca , jahua pacha Dios mandacucmanca mana yaicunguichicchu . Chaica chashnatacmi canga .
40018004	Maijanpish cai huahuacuna shina humildemi jahua pacha Dios mandacucpica tucuimanta yalli alli nishcaca canga .
40018005	Maijanpish ñuca shutipi shuc huahuata chasquicca , ñucatami chasquin .
40018006	Maijanpish cai huahuacuna shina ñucata caticcunata juchapi urmachictaca , cutana rumita cungapi huatashpa , jatun cuchapi shitanami ashtahuan alli canman .
40018007	Cai pachapica , juchapi urmachiccunaca tiyangallatacmi . Mana tucuringachu . Shina cacpipish , ¡ juchapi urmachicca , imachari tucunga !
40018008	Chaimanta cambac maqui , cambac chaqui juchapi urmachicpica , pitishpa shitangui . Ishcai chaquindi , ishcai maquindi mana huañuc ninapi shitashca canapac randica , chulla chaquilla , chulla maquilla jahua pachaman yaicunami canmanca ashtahuan alli canga .
40018009	Cambac ñahui juchapi urmachicpica , llucchishpa shitangui . Ishcai ñahuindi ucu pacha ninapi shitashca canapac randica , chulla ñahuilla jahua pachapi yaicunami canmanca ashtahuan alli canga .
40018010	Cai huahuacuna shinapuramanta maijanta ama mana valichinguichicchu . Ñucaca : Paicunata jahua pacha Taitapac ñahuita ricuc angelcunami cuidacun ninimi .
40018011	Runa Tucungapac shamushca ñucaca , chingarishcacunata quishpichingapacmi shamurcani .
40018012	¿ Imatatac yuyanguichic ? Shuc runa patsac ovejata michicushpa , shuc ovejata chingachishpaca , ¿ manachu iscun chunga iscunta michinapi saquishpa mashcagrinman ?
40018013	Ña tarishpaca , mana chingarishca iscun chunga iscun ovejamanta yallimi cushicunman . Chaica chashnatacmi can .
40018014	Chashnallatacmi jahua pachapi cac Taitapish , cai huahua shinacunamanta shucllapish ama chingarichun munan .
40018015	Maijan cric canta llaquichishpa juchallicpica , paillata cayashpa , paillahuan rimangui . Pai can rimashcata uyashpaca , cutinllatacmi Diospacman cutinga .
40018016	Can rimashcata mana uyacpica , shucta , mana cashpaca ishcaita pushashpa ringui . Ishcai , mana cashpaca quimsa rishpa uyashpami , cierto cashcata huillanga .
40018017	Paicunata mana uyacpica , tandanacushca criccunaman huillangui . Paicunatapish mana uyacpica , Diosta mana cricta shina , impuestota japicta shina charinguichic .
40018018	Cai pachapi cancuna allimi nishcaca , jahua pachapipish alli nishcallatami canga . Cai pachapi mana allichu nishcaca , jahua pachapipish mana alli nishcallatami canga . Chaica chashnatacmi canga .
40018019	Cutinllatacmi nini : Cancunapuramanta maijanhuan shuc yuyailla tucushpa , cai pachapi imata ruhuachun Diosta mañacpica , jahua pachapi cac ñuca Taitaca cungami .
40018020	Maipimi ishcai , mana cashpaca quimsa ñuca shutipi tandanacucpica , ñucaca chaipimi cani — nirca .
40018021	Chaimanta Pedroca Jesuspacman shamushpaca : — Apunchic Jesús , ¿ mashna cutincamantac ñucata piñachictaca perdonasha ? ¿ Canchis cutinchu perdonasha ? — nirca .
40018022	Shina nicpimi Jesusca : — Mana canchis cutinllachu perdonana cangui , ashtahuanpish canchis cutin canchis chunga cutinmi perdonana nini .
40018023	Jahua pacha Dios mandacucca , shuc jatun mandac paita serviccuna mashna debishcata tapungapac cayac shinami .
40018024	Tapungapac cayacpica , chunga huaranga talento cullquita debic shuc runatami pushamurca .
40018025	Pai cutichingapac cullquita mana charicpimi , chai mandacca huarmitapish , huahuacunatapish , tucui charishcacunatapish catuchun mandarca .
40018026	Chaimantami chai debic runaca mandacpac ñaupapi cumurishpaca : “ Amito , ashallitota shuyai , ñuca debishcataca cutichishallami ” nishpa , mañarca .
40018027	Shina nicpimi , mandac paita llaquishpaca : “ Shinashpaca saquilla , ama cutichichu ” nirca .
40018028	Chai servic chaimanta rishpaca , paiman ashalla cullquita debic runahuanmi tuparca . Chashna tupashpaca : “ ¡ Debita cutichi ! ” nishpami , cungapi japirishpa sipi callarirca .
40018029	Chashna ruhuacpimi , chai ashalla cullquita debic runa paipac ñaupapi cungurishpaca : “ Ashata shuyai , ñuca debishcataca cutichishallami ” nishpa , mañarca .
40018030	Chashna mañacpipish , chai runaca mana uyarcachu , ashtahuanpish carcelpimi debita cutichingacaman churarca .
40018031	Caishuc serviccuna chaita ricushpaca , mai llaquirishpami , tucui ima tucushcata jatun mandacman huillagrirca .
40018032	Chaimantami chai mandacca chai debic runata cutin cayachishpaca : “ ¡ Millai runa , can mañacpica , achcata debishcatapish saquircanillami !
40018033	¿ Ima nishpatac ñuca canta llaquishpa debita saquishca shinallatac , canpi caishuc servic runata mana saquircangui ? ” nirca .
40018034	Chashna piñarishpami , tucui debishcata cutichingacaman carcelpi llaquita apachun churachirca — nirca .
40018035	Jesusca : — Chashnallatacmi jahua pacha Taitapish cancunapura tucui shunguhuan mana perdonanacucpica ruhuanga — nirca .
40019001	Chaicunata nishca quipami , Jesusca Galilea llactamanta rishpa , Jordán yacu chimba lado Judea llactaman rirca .
40019002	Achca gentecunami Jesusta caticurca . Chaipimi Jesusca ungushcacunata alliyachirca .
40019003	Chaimantami maijan fariseocuna Jesuspacman cuchuyashpa , paita pandachisha nishpaca : — ¿ Cusaca huarmimanta raquirinaca allichu canga ? — nishpa , tapurca .
40019004	Chashna nicpimi Jesusca : — Dios cai pachata ruhuashpaca , caritapish , huarmitapish ruhuarcami . ¿ Chaitaca manachu Dios quillcachishcapica ricushcanguichic ?
40019005	Dios quillcachishcapica : “ Carica taita mamata saquishpa , paipac huarmihuanmi tandaringa . Chashna tandanacushpaca , shucllami tucunga ” nircami .
40019006	Chashna cashcamantaca ña mana ishcaichu , ashtahuanpish shucllami can . Chaimanta Dios tandachishcataca , pi mana chicanyachinachu can — nirca .
40019007	Fariseocuna Jesusta tapushpaca : — ¿ Ima nishpatac Moisesca firmata cushpaca , huarmimanta raquirichunlla nishpa mandarca ? — nirca .
40019008	Chashna nicpimi Jesusca : — Moisesca cancuna sinchi shungu cacpimi , huarmimanta raquirichun saquirca , ashtahuanpish callaripica , mana chashnachu carca .
40019009	Shina cacpipish ñucaca : Manapish huarmi huainayacpi , huarmimanta raquirishpa shuc-huan cazaracca , juchallinmi ninimi — nirca .
40019010	Chashna nicpimi yachacuccunaca : — Huarmimanta mana raquirinalla cacpica , cazaranaca mana allichu — nirca .
40019011	Chashna nicpimi Jesusca : — Mana tucui caricunachu caita entendincuna , ashtahuanpish Dios yuyaita cushcacunallami caitaca entendin .
40019012	Maijancunaca capashca shinami huacharin . Cutin maijancunaca capashcatacmi cancuna . Cutin maijancunaca jahua pacha Dios mandacucpi servingapacmi , capashca shina tucun . Chashnami tauca runacuna mana cazarashpa causancuna . Maijanpish cai shina casha nishpaca chashna cachunlla — nirca .
40019013	Huahuacunapac uma jahuapi maquita churashpa Diosta mañachunmi Jesuspacman pushamurca . Chaita ricushpami paipac yachacuccunaca piñarirca .
40019014	Chaimantami Jesusca : — Huahuacuna ñucapacman shamuchun , ama jarcaichicchu . Cai huahuacuna shina caccunami Dios mandacucmanca yaicunga — nirca .
40019015	Jesusca huahuacunapac uma jahuapi maquita churashpa mañashpaca , chaimanta rircallami .
40019016	Shuc runa Jesuspacman shamushpaca : — Yachachic , huiñai causaita charingapacca , ¿ ima allitatac ruhuana cani ? — nishpa tapurca .
40019017	Shina nicpimi Jesusca : — ¿ Ima nishpatac allimanta tapungui ? Allica , shucllami tiyan . Huiñai causaita charisha nishpaca , mandashcacunata pactachingui — nirca .
40019018	Chashna nicpimi chai mosoca : — ¿ Maijan mandashcacunatatac pactachina cani ? — nirca . Chashna nicpimi Jesusca : — Ama huañuchingui , ama shuhuangui , ama llullangui , ama huainayangui ,
40019019	taita mamata cuyangui . Can ima shinami cuyaringui , chashnallatac shuccunatapish cuyangui — nirca .
40019020	Chashna nicpimi , chai mosoca : — Chaicunataca tucuitami pactachishcani . Ashtahuanca , ¿ imatatac ashtahuan ruhuana cani ? — nirca .
40019021	Chashna nicpimi Jesusca : — Diospac ñaupapi alli canata munashpaca , tucui charishcacunata catushpa , huacchacunaman cugri . Chashna ruhuashpami , jahua pachapica achcata charingui . Chashna ruhuashpaca , ñucata catilla — nirca .
40019022	Chai mosoca yalli chayucmi carca . Chaimantami chashna nicpica , yallita llaquirirca .
40019023	Chaimantami Jesusca paipac yachacuccunataca : — Chayuccuna Dios mandacucman yaicunaca sinchimi canga . Chaica chashnatacmi .
40019024	Shuc chayuc runa , Dios mandacucman yaicunapac randica , shuc camellomi auja ringrita pasarinman — nirca .
40019025	Chaita yachacuccuna uyashpaca , ashtahuan mancharishpami : — Chashna cacpica , ¿ pitac quishpiri pudingayari ? — ninacurca .
40019026	Chashna nicpi , Jesús paicunata ricurashpaca : — Gentecunapac yuyaipica , maita mana quishpiripacchu , ashtahuanpish Diosmanca imapish ruhuaipacllami — nirca .
40019027	Chashna nicpimi Pedroca : — Ñucanchicca tucui charishcacunata saquishpami , cantaca caticunchic . ¿ Chaimantaca imatatac japishun ? — nishpa tapurca .
40019028	Chaimantami Jesusca : — Cai pachata Dios mushucta ruhuacucpimi , Runa Tucungapac shamushca ñucaca , sumaimana achicllapi mandai callarisha . Chaipica cancunapish ñucata caticcuna cashcamantaca , chunga ishcai mandaccuna mandashpa tiyarinapi tiyarishpami , chunga ishcai Israel aillucunata mandanguichic . Chaica chashnatacmi canga .
40019029	Maijanpish ñucata catingaraicu huasita , huauquicunata , panicunata , taita mamata , huarmita , huahuacunata , allpata saquicca , chaicunamanta patsac yallihuanmi japinga . Huiñai causaitapish japingami .
40019030	Chaica cunan punzhapi ‘ allimi cani ’ niccunaca , yangallami tucunga . Cutin , cunan punzhapi yangalla caccunaca , alli nishcami canga .
40020001	Jahua pacha Dios mandacucca , shuc amo paipac uvas chagrata pallachingapac , tutamanta gentecunata mashcangapac llucshic shinami .
40020002	Ña tarishpaca , shuc punzhapi mashnata paganata parlashpami , uvasta pallachun cacharca .
40020003	Cutin punzhallata puebloman llucshishpaca , taucacuna plazapi yangalla tiyacuctami ricurca .
40020004	Paicunata ricushpaca : “ Cancunapish ñuca chagrapi uvasta pallangapac richic . Mashnata pagana cashcataca pagashallami ” nirca . Shina nicpica , paicunapish rircallami .
40020005	Cutinllatac chaupi punzhata , quimsa pacha chishita rishpapish , chashnallatacmi ruhuarca .
40020006	Cutinllatac pichca pacha chishita plazaman rishpapish , taucacuna yangalla tiyacuctami ricurca . Chashna ricushpaca : “ ¿ Ima nishpatac cancunaca yanga tucui punzha caipi canguichic ? ” nirca .
40020007	Shina nicpica paicunaca : “ Pipish mana trabajota cunchu . Chaimantami yangalla caipi tiyacunchic ” nirca . Chashna nicpimi amoca : “ Cancunapish richic , ñuca chagrapi uvasta pallagrichic ” nirca .
40020008	Ña tutayamucucpi , amo mayordomota cayashpaca : “ Pallaccunata cayashpa , quipata yaicuccunamanpish , punta yaicuccunacamanpish mashnata pagana cashcata pagai ” nirca .
40020009	Pichca pacha chishita yaicuccunapish tucui punzha trabajomantami cullquita chasquirca .
40020010	Shinallatac tutamanta pallangapac yaicuccuna chayashpaca : “ Ñucanchicca yallitami japishun ” nishpami yuyacurca . Ashtahuanpish shuc punzha trabajollamantami japirca .
40020011	Chashna shuc punzhallamanta japishpami chagrayuc amotaca :
40020012	“ Cai quipata yaicuccunaca shuc horasllatami trabajashca , ashtahuanpish ñucanchicca tucui punzhami rupaipi llaquita apashpa , trabajashcanchic . ¿ Chashna cashca jahuachu , paicunamanpish ñucanchic-huan pacta pagangui ? ” nirca .
40020013	Chaimantami amo paicunapuramanta shucta cayashpaca : “ Uyai , cantaca ima mana allita mana ruhuacunichu . ¿ Manachu shuc punzha mashnata paganata parlanacurcanchic ?
40020014	Cunanca cambac pagota japishpa ri . Ñucaca cai quipata pallangapac yaicuccunamanpish , canhuan pacta paganatami munani .
40020015	Ñuca cullquihuanca , imata ruhuasha nishpapish ruhuashallami . ¿ Chashna allita ruhuacpichu envidiahuan piñaringui ? ” nirca .
40020016	Chai shinallatacmi punta caccunaca quipa cangacuna , cutin quipa caccunaca punta cangacuna — nishpami , Jesusca yachachirca .
40020017	Jesús Jerusalén puebloman ricushpa , paipac chunga ishcai yachacuccunallata cayashpaca :
40020018	« Cunanca Jerusalenmanmi ricunchic . Chaipimi Runa Tucungapac shamushca ñucataca , curacunata mandac curacunaman , mandashcacunata yachachiccunamanmi japishpa cungacuna . Paicunami “ huañunami cangui ” nishpa ,
40020019	mana israelcunaman cungacuna . Paicunaca ñucata pucllashpa asingami . Macashpa , cruzpi chacatashpami huañuchinga . Chashna huañuchicpipish , quimsa punzhapica causarishallami » nirca .
40020020	Zebedeopac huarmimi Jesuspacman shamushpa , paipac ñaupapi cungurishpa mañarca .
40020021	Chashna mañacpimi Jesusca : — ¿ Imatatac ningui ? — nirca . Chashna nicpimi chai huarmica : — Ñuca huahuacunata can mandanapi shuctaca cambac alli maquiman , shuctaca cambac lluqui maquiman tiyachingui — nirca .
40020022	Chashna nicpimi Jesusca : — Cancunaca imata mañacushcatapish mana yachanguichicchu . ¿ Cancunaca jayacta ubiac shina llaquita ñuca shina apai pudinguichicchu ? — nirca . Chashna nicpimi paicunaca : — Ari , apashunllami — nirca .
40020023	Chashna nicpimi Jesusca : — Ari , cancunaca ñuca shina llaquita apanguichicmi . Ashtahuanpish maijanta ñuca alli maquiman , lluqui maquiman tiyachinataca , Diosmi maijanman allichishcata charicun . Chaitaca mana ñucachu ruhuasha — nirca .
40020024	Chaita caishuc chunga yachacuccuna uyashpaca , chai huauquicunahuanca piñarircami .
40020025	Chaimanta Jesús paicunata cayashpaca : — Cai pachapi mandaccunaca quiquin munashcata ruhuachishpami , gentecunataca charincuna . Chai mandaccunatapish shuctac ashtahuan jatun mandacca mandanllami . Chaitaca yachanguichicmi .
40020026	Cancunapurapica mana chashnachu cana canguichic , ashtahuanpish cancunapurapi maijan mandac casha nishpaca , caishuccunata servinami canguichic .
40020027	Maijanpish cancunapurapi punta casha nishpaca , yangalla tucushpami , caishuccunata servina canguichic .
40020028	Chai shinallatacmi Runa Tucungapac shamushca ñucaca , mana servichingapac shamurcani , ashtahuanpish servingapac , huañushpa achcacunata quishpichingapac shamurcani — nirca .
40020029	Jesús paipac yachacuccunahuan Jericó pueblomanta llucshicucpica , achca gentecunami caticurca .
40020030	Ñanpi tiyacuc , ñahui mana ricuc ishcai runacuna Jesús chaita pasacucta uyashpaca : — ¡ Mandac Davidpac aillupuramanta Apunchic Jesús , ñucanchictaca llaquiyari ! — nishpa , mañarca .
40020031	Gentecuna upallai nicpipish paicunaca : — ¡ Mandac Davidpac aillupuramanta Apunchic Jesús , ñucanchictaca llaquiyari ! — nishpami , ashtahuan caparirca .
40020032	Chaimanta Jesús shayarishpa , paicunata cayashpaca : — ¿ Imatatac ruhuachun ninguichic ? — nirca .
40020033	Chashna nicpimi paicunaca : — Apunchic Jesús , ñucanchic ñahuicuna ricuchunmi munanchic — nirca .
40020034	Chaimantami Jesusca paicunata llaquishpa , paicunapac ñahuipi tuparirca . Chashna tuparicpica , ñapish ñahuicuna ricucpi , Jesusta catishpa rircacunallami .
40021001	Jerusalén puebloman chayamucushpaca , Olivos urcu ladopi cac Betfagé uchilla pueblo chimba ladomanmi chayarca . Chaiman chayashpa , ishcai yachacuccunata Jesús cachashpaca :
40021002	« Chai chimba llactaman richic . Chaipimi shuc mama burro , huahua burrondi huatashca shayacunga . Chaita cacharishpa apamugrichic .
40021003	Cancuna cacharicucpi , maijan imata nicpica cancunaca : “ Apunchic Jesusmi apamuchun cachan . Ñallami saquic shamushun ” ninguichic » nirca .
40021004	Tucui caicunaca Dios ima nishcata huillac huillashca pactachunmi , chashnaca tucurca . Pai huillashpaca :
40021005	« Sión pueblopi causaccunataca : “ Jatun Mandacca cuyai shunguhuanmi burropi montashca cancunapacman shamucun . Paica aparic burropac huahua burritopimi montashca shamucun ” nishcami » nirca .
40021006	Yachacuccuna rishpaca , Jesús nishca shinallatacmi ruhuarca .
40021007	Burrota , huahua burrondi apamushpa , churanacunata burropi churacpica , Jesusca montarcami .
40021008	Achca gentecunami churanacunata ñanpi churarca . Maijancunaca sacha ramacunata pitishpami , ñanpi churarca .
40021009	Chashnami huashata riccunapish , ñaupashpa riccunapish : « ¡ Mandac Davidpac aillupuramanta Apunchic Jesús quishpichiyari ! ¡ Dios cachashca shamucca , alli nishca cachun ! ¡ Jahua pachapipish alli nishca cachun ! » nishpa caparircacuna .
40021010	Jesús Jerusalenman yaicucpi , tauca gentecuna mancharinacushpaca : — ¿ Pitac caica ? — nishpa tapurca .
40021011	Shina tapucpimi Jesus-huan shamuccunaca : — Galilea llacta Nazaret pueblomanta , Diosmanta huillac Jesusmi — nircacuna .
40021012	Jesús Diosta mañana huasiman yaicushpaca , chai ucupi catushpa , randishpa tiyaccunatami llucchishpa cacharca . Cullquita cambiana mizacunatapish , paloma catuna mizacunatapish
40021013	tigrachishpaca : « Dios quillcachishcapica : “ Ñuca huasica , ñucaman mañana huasimi ” ninmi . Ashtahuanpish cancunaca shuhuaccuna miticuna machaitami ruhuashcanguichic » nirca .
40021014	Jesús Diosta mañana huasipi cacpica , ñahui mana ricuccunapish , suchucunapishmi shamurca . Jesusca paicunataca alliyachircami .
40021015	Curacunata mandac curacunapish , mandashcacunata yachachiccunapish chaipi Jesús milagrota ruhuacta ricushpa , huahuacuna : “ ¡ Mandac Davidpac aillupuramanta Apunchic Jesús quishpichiyari ! ” nicta uyashpaca , yallitami piñarirca .
40021016	Chaimantami Jesustaca : — Chai huahuacuna ima nicuctaca , ¿ manachu uyangui ? — nirca . Chashna nicpimi Jesusca : — Ari , uyanimi . Cancunaca , ¿ manachu Dios quillcachishcapi ima nicushcataca ricushcanguichic ? Chaipica : “ Uchilla huahuacunatapish , chuchucuc huahuacunatapish canta alli nichunca rimachishcanguimi ” ninmi — nirca .
40021017	Jesusca paicunata chaipi saquishpami , Jerusalenmantaca Betania puebloman rishpa , chaipi pacarirca .
40021018	Tutamanta Jerusalén puebloman Jesús cuticushpaca yarcachircami .
40021019	Jesusca ñan ladopi shuc higo yurata ricushpami , higota pactangapac cuchuyarca . Ashtahuanpish chai yuraca pangacuna jundashcami cashca carca . Chaimantami chai yurataca : “ Jaicapi ama pucuchun ” nirca . Chashna nincami , chai yuraca chaquirca .
40021020	Chaita paipac yachacuccuna ricushpa , mancharinacushpaca : — ¿ Ima shinatac cai higoca tigrai chaquirca ? — nircacuna .
40021021	Chaimantami Jesusca : — Tucui shunguhuan crishpa , mana caita chaita yuyashpaca , mana cai higo yurallatachu chaquichinguichic , ashtahuanpish cancuna urcuta : “ ¡ Caimanta anchuri , mama cuchaman shitari ! ” nicpica , rinmanllami . Chaica chashnatacmi .
40021022	Tucui shunguhuan crishpa , Diosta mañashpaca japinguichicmi — nirca .
40021023	Jesús Diosta mañana huasiman yaicushpa , yachachicucpimi , Israel curacunata mandac curacunapish , pushac yuyaccunapish cuchuyarca . Chashna cuchuyashpaca : — ¿ Ima poderhuantac chashna ruhuacungui ? ¿ Pitac cantaca chashna ruhuachun mandarca ? — nishpa tapurca .
40021024	Shina nicpimi Jesusca : — Ñucapish cancunata tapusha , cancuna ñuca tapushcata cutichicpica , ñuca ima poderhuan ruhuacushcata huillashallami .
40021025	¿ Bautizac Juantaca Dioschu cacharca ? Mana cashpaca , ¿ runacunallachu cacharca ? — nirca . Shina nicpimi , paicunapura parlanacushpaca : — Ñucanchic : “ Diosmi cachashca ” nicpica , paica : “ ¿ ima nishpatac Juan huillashcataca mana crircanguichic ? ” ningami .
40021026	Cutin : “ Runacunallami cacharca ” nicpica , gentecuna piñaringami . Juantaca tucui gentecunami ‘ Dios ima nishcata huillacmi ’ nincuna — ninacurca .
40021027	Chaimantami Jesustaca : — Mana yachanchicchu — nircacuna . Shina nicpimi Jesusca : — Shinashpaca , ñucapish pi ima poderhuan ruhuacushcataca mana huillashachu — nirca .
40021028	Jesusca : — Caitami parlagrini . Chaimanta ¿ imatatac yuyanguichic ? Shuc taitami ishcai churita charirca . Chaimantami shuc churitaca : “ Huahua , chagrapi trabajangapac ri ” nirca .
40021029	Shina nicpica chai churica : “ ¡ Mana risha ninichu ! ” nircami . Chashna nishpapish , quipata yuyarishpaca rircami .
40021030	Caishuc churitapish chashnallatacmi nirca . Shina nicpica paica : “ Ari , taitito , ñami rigrini ” nircami . Shina nishpapish mana rircachu .
40021031	Cai ishcaimantaca , ¿ maijantac taita mandashcataca ruhuarca ? — nishpa tapurca . Chashna tapucpimi paicunaca : — Punta churiyari — nircacuna . Shina nicpimi Jesusca : — Chai shinallatacmi Dios mandacucmanca , impuestota japiccunarac , cullquimanta huainayac huarmicunarac yaicunga . Chaica chashnatacmi .
40021032	Chaica , Bautizac Juan cashcata ruhuanata yachachingapac shamucpica , cancunaca mana crircanguichicchu , ashtahuanpish impuestota japiccunarac , cullquimanta huainayac huarmicunaracmi crirca . Cancunaca chaita ricushpapish Juanta mana crircanguichicchu , llaquirishpa mana Diosman cutirircanguichic — nirca .
40021033	Jesusca : « Cai yuyaita japina parlota uyaichic . Chaica , shuc runami paipac allpapi uvasta tarpurca . Chai quipaca chagra muyundi pircatapish , chagrata chapana torretapish , uvasta cutanatapish ruhuarcami . Shina ruhuashpami uvas pucucpi , chaupinacungapac shuc runacunaman saquishpa , caru llactaman rirca .
40021034	Uvas pallana punzha chayacpica , chai allpayuc runaca serviccunatami pai japina cashcata chaupichun cacharca .
40021035	Ashtahuanpish chai serviccuna chayacpica , chai chagrahuan saquiric runacunaca shuctaca macarcami , shuctaca huañuchircami , cutin shuctaca rumihuan shitashpami catishpa cacharca .
40021036	Chagrayucca shuctac serviccunatami cacharca . Shina cachacpipish , chashnallatacmi llaquichishpa cacharca .
40021037	Chai quipaca : “ Ñuca churitaca alli chasquingapishchari ” nishpami , churita cacharca .
40021038	Ashtahuanpish churi shamucucta chai chagrahuan saquiric runacuna ricushpaca “ Paimi taita charishcataca japinga . Paipac randi ñucanchic japingapac huañuchishunchic ” ninacurcami .
40021039	Chaimantami japishpa , chagramanta canzhaman llucchishpa huañuchirca .
40021040	Chagrayuc shamushpaca , ¿ chai chagrahuan saquiric runacunataca imatashi ruhuanga ? » nirca .
40021041	Shina nicpimi paicunaca : — Mana llaquishpami , chai runacunataca huañuchinga . Chashna huañuchishpami , chagrayucca chagrata chaupina punzha chayamucpi , chaupishpa cuclla shuctac runacunaman cunga — nirca .
40021042	Shina nicpimi Jesusca : — ¿ Manachu cancunaca Dios quillcachishcataca ricushcanguichic ? Chaipica : “ Huasita ruhuaccuna mana nishca rumillatacmi , huasita ruhuangapac callaripi churana , tucuimanta yalli alli rumi tucushca . Mandac Diosmi chashnaca ruhuashca . Chaita ricushpami , yallita cushicunchic ” nicunmi .
40021043	Chaimantami cancunamanta Dios mandanata quichushpa , pai munashcata ruhuaccunaman cushca canga .
40021044	Maijanpish cai rumipi mitcaricca polvoringami . Cai rumi maijanpac jahuapi urmashpaca , tucui ñutuchingami — nirca .
40021045	Jesús yuyaita japina parlocunahuan parlashcata uyashpaca , curacunata mandac curacunapish , fariseocunapish paicunamanta rimashcatami yuyarcacuna .
40021046	Chaimantami Jesustaca prezu japishun nircacuna . Gentecunaca Jesustaca Dios ima nishcata huillacmi nicmi carca . Chaimantami manchashpa mana imata ruhuashpa saquirca .
40022001	Jesús cutinllatac yuyaita japina parlohuan parlashpaca :
40022002	« Jahua pacha Dios mandacucman yaicunaca shuc jatun mandac paipac churita cazarachishpa ,
40022003	paipac serviccunata bodaman cayac cachacpi , mana shamusha nic shinami .
40022004	Mana shamusha nicpi , cutinllatac shuctac serviccunata cachashpaca : “ Jatun huagracunatapish , shuctac huira animalcunatapish huañuchishpami , jatun micuita ruhuashcani . Ñami tucui allichishca . Bodaman shamuichic nicunmi nigrichic ” nishpa cacharca .
40022005	Chashna cayacpipish , mana uyashpami maijancunaca trabajangapac , maijancunaca catungapac rircacuna .
40022006	Maijancunacarin jatun mandac cachashca serviccunata macashpami huañuchirca .
40022007	Chashna ruhuacpimi , jatun mandacca yallita piñarishpa , chai huañuchic runacunataca huañuchishpa , chai pueblotapish rupachichun soldadocunata mandarca .
40022008	Chaimantami jatun mandacca serviccunataca : “ Bodaca tucui allichishcami . Cayashcacuna mana shamusha nishcachu .
40022009	Chaimanta cancuna mai ñancunaman llucshishpa , pipish ricuricta pushamuichic ” nishpa cacharca .
40022010	Chaimantami serviccunaca ñancunaman llucshishpa , pipish ricuricta alli cachun , mana alli cachun bodaman cayamurca . Chashnami boda huasipica jundachirca .
40022011	Jatun mandac ucuman yaicushpaca , boda churanata mana churarishca runatami ricurca .
40022012	Chaita ricushpaca : “ Uyai , ¿ ima nishpatac boda churanata mana churarishca caipica cangui ? ” nirca . Chashna nicpica , chai runaca upallami carca .
40022013	Chaimantami jatun mandacca serviccunataca : “ Cai runataca chaqui maquita huatashpa , canzha puraman shitaichic . Chaipica huacaihuan quiru canirinami tiyan ” nirca .
40022014	Achcami cayashcacunaca , cutin acllashcacunaca ashallami » nirca .
40022015	Chai quipami fariseocunaca , Jesusta ima shina pandachishpa juchanchinata yuyarinacurca .
40022016	Chashna yuyarishpami , paicunapac yachacuccunatapish , mandac Herodespac runacunatapish tapuchun cacharca . Shina cachacpi , paicuna rishpaca : — Yachachic , canca imapish cashcallatami yachachingui . Dios munashca shina causachunmi allita yachachingui . Canca mana manchashpa , mana piman tucushpami yachachingui .
40022017	Canca , ¿ imatatac ningui ? ¿ Roma llactata jatun mandac Cesarman impuestota paganachu canga ? Mana cashpaca , ¿ manachu pagana canga ? — nishpa tapurca .
40022018	Jesusca , paicuna mana alli yuyaihuan tapuc shamushcata yachashpami paicunataca : — Mishqui shimi jayac shungu , ¿ ima nishpatac ñucataca pandachishun nicunguichic ?
40022019	Impuestota pagana cullquita ricuchichic — nirca . Shina nicpimi , shuc denariota ricuchirca .
40022020	Chashna ricuchicpimi Jesusca : — Cai cullquipica , ¿ pipac ñahuitac , pipac shutitac tiyacun ? — nishpa tapurca .
40022021	Chashna tapucpimi paicunaca : — Jatun mandac Cesarpacmi — nirca . Shina nicpimi Jesusca : — Shinashpaca jatun mandac Cesarpac cashcataca , jatun mandac Cesarllamantac cuichic , Diospac cashcataca , Diosllamantac cuichic — nirca .
40022022	Chaita uyashpaca , mancharishpami upalla rircacuna .
40022023	Chai punzhapimi huañushcacuna causarinata mana cric maijan saduceocuna Jesuspacman shamushpa tapushpaca :
40022024	— Yachachic , Moisesca : “ Maijanpish manarac huahuata charishpa huañucpica , huauquimi chai viudahuan cazarana can . Chashnami huañushca huauquipac randi huahuata charina can ” nishcami .
40022025	Ñucanchicpurapimi canchis huauquicuna tiyarca . Chai huauquicunamanta punta huauquimi manarac huahuata charishpa huañurca . Saquiric viudahuanca huauquimi cazararca .
40022026	Quipa huauquipish , ashtahuan quipa huauquipish cazararcami . Chashnami tucui canchis huauquicuna cazararca .
40022027	Quipaca chai huarmipish huañurcami .
40022028	Chashna canchis huauquicunahuan cazarashca cashcamantaca , huañushcacuna causarina punzhapica , ¿ maijanpac huarmitac canga ? — nirca .
40022029	Chashna nicpimi Jesusca : — Cancunaca , Dios quillcachishcatapish , Diospac podertapish mana yachashpami , yalli pandaricunguichic .
40022030	Huañushcacuna causarina punzhapica , mana cazarangacunachu , mana cazarachingachu , ashtahuanpish jahua pacha angelcuna shinami cangacuna .
40022031	Huañushcacuna causarinamantaca , ¿ manachu Dios huillashcapica , ricushcanguichic ? Diosca :
40022032	“ Ñucaca Abrahampac , Isaacpac , Jacobopac Diosmi cani ” ninmi . Diosca mana huañushcacunapac Dioschu , ashtahuanpish causaccunapac Diosmi — nirca .
40022033	Jesús yachachishcata gentecuna uyashpaca mancharircami .
40022034	Saduceocunata Jesús upallachishcata yachashpami , fariseocunaca tandanacurca .
40022035	Paicunapuramanta mandashcata shuc yachachic , Jesusta pandachisha nishpa tapushpaca :
40022036	— Yachachiclla , mandashcacunamantaca , ¿ maijantac ashtahuan yalli cazunaca ? — nirca .
40022037	Shina nicpimi Jesusca : — “ Canta Mandac Diosta tucui shunguhuan , tucui almahuan , tucui yuyaihuan cuyangui ” ninmi .
40022038	Cai mandashcami tucuimanta yalli ashtahuan cazunaca .
40022039	Quipa mandashcapish , chai shinallatacmi : “ Can ima shinami cuyaringui , chashnallatac shuccunatapish cuyangui ” ninmi .
40022040	Cai ishcai mandashcacunami tucui mandashcacunapac , Dios ima nishcata huillaccuna huillashcacunapac sapi shinaca — nirca .
40022041	Fariseocuna chaipi tandanacushca cacpimi Jesusca :
40022042	— Cristomantaca , ¿ imatatac yuyanguichic ? ¿ Pipac churi cashcatatac yuyanguichic ? — nishpa tapurca . Shina nicpimi , paicunaca : — Mandac Davidpac aillupuramantami can — nircacuna .
40022043	Chashna nicpimi Jesusca : — Chashna cacpica , ¿ ima nishpatac Davidllatac Diospac Espíritu yuyaita cucpica , Cristoca : “ Ñucata Mandacmi ” nirca ? Davidca :
40022044	“ Mandac Diosca ñucata Mandactaca : Canta piñaccunata cambac chaquipi churangacaman , canca ñuca alli maquiman tiyacuilla ” nishcami .
40022045	Davidllatac “ ñucata Mandac ” nicpica , ¿ ima shinatac Cristoca Davidpac aillupura cangayari ? — nirca .
40022046	Jesús chashna nicpica , pi imata mana cutichircachu . Chai punzhamanta pachami pi ashtahuan mana tapurca .
40023001	Jesús gentecunatapish , paipac yachacuccunatapish rimashpaca :
40023002	« Mandashcacunata yachachiccunapish , fariseocunapish Moisés mandashcata yachachiccuna tiyarinapimi tiyarin .
40023003	Chaimanta tucui paicuna mandashcata cazunguichic . Ashtahuanpish ama paicuna ruhuashcata catinguichicchu . Paicunaca yachachishpapish , mana chai yachachishca shina causancunachu .
40023004	Paicunaca maita mana aparipac llashacta apachic shinami , imatapish ruhuachunlla nincuna . Ashtahuanpish paicunaca dedollahuanpish mana tuparinchu .
40023005	Gentecunapac ricuillapimi imatapish ruhuac tucuncuna . Dios quillcachishcata huacaichina jatun cajacunatami frentepipish , rigrapipish apancuna . Jatun flecosyuc churanatami churashca purincuna .
40023006	Paicunaca micungapac mizapi tiyarishpapish , tandanacuna huasicunapipish punta alli tiyarinapimi tiyarinata munancuna .
40023007	Ñancunapipish gentecunapac alli nishca canata , gentecuna : “ Yachachicmi ” nichunmi munancuna .
40023008	Cancunaca ama “ yachachicmi ” nichun munanguichicchu . Shuclla Yachachicmi tiyan . Shinallatac huauquipurami canguichic .
40023009	Cancunapac taitaca , jahua pacha Diosmi . Chaimanta cai pachapica , ama pita “ taitami ” ninguichicchu .
40023010	Ama “ mandacmi ” nichun munanguichicchu . Mandacca Quishpichic Cristollami .
40023011	Cancunapuramanta maijan alli casha nishpaca , caishuccunata servichun .
40023012	Maijanpish jatun tucushcaca , yangalla nishcami canga . Cutin yangalla caccunaca , alli nishcami canga .
40023013	¡ Mishqui shimi , jayac shungu fariseocunalla , mandashcacunata yachachiccunalla , imachari tucunguichic ! Cancunami jahua pacha Dios mandacucman yaicusha niccunata jarcanguichic . Chashnami cancunapish mana yaicunguichic , yaicuchunpish mana saquinguichic .
40023014	¡ Mishqui shimi , jayac shungu fariseocunalla , mandashcacunata yachachiccunalla , imachari tucunguichic ! Cancunaca viuda huarmicunapac huasicunata quichuccunami canguichic . Chashna ruhuashpaca , unaicamanmi Diosta mañac tucunguichic . Chaimantami cancunaca yallita llaquichishca canguichic .
40023015	¡ Mishqui shimi , jayac shungu fariseocunalla , mandashcacunata yachachiccunalla , imachari tucunguichic ! Cancunata caticcunata mashcashpami , mama cuchata , allpata puringuichic . Tarishpaca , cancunata yalli ucu pachaman rinallatami ruhuanguichic .
40023016	¡ Ñahui mana ricuc pushaccunalla , imachari tucunguichic ! Cancunaca : “ Diosta mañana huasimanta ari nishpapish mana imachu , ashtahuanpish Diosta mañana huasipi tiyac curimanta ari nishpaca , pactachinatacmi ” nishpami yachachinguichic .
40023017	¡ Ñahui mana ricuc , yuyai illaccunalla ! ¿ Maijantac ashtahuan alli ? ¿ Curi , mana cashpaca curita Diospacllata ruhuac paipac huasi ?
40023018	Shinallatac cancunaca : “ Diosta mañana huasipi tiyac altarmanta ari nishpaca , mana imachu , ashtahuanpish altarpi tiyacuc ofrendamanta ari nishpaca pactachinatacmi ” nishpami yachachinguichic .
40023019	¡ Ñahui mana ricuc , yuyai illaccunalla ! ¿ Maijantac ashtahuan alli ? ¿ Ofrenda , mana cashpaca ofrendata Diospacllata ruhuac altar ?
40023020	Maijanpish altarmanta ari nishpaca , altarmantapish , chaipi tiyac ofrendamantapishmi ari nin .
40023021	Maijanpish Diosta mañana huasimanta ari nishpaca , chai huasipi causac Diosmantapishmi ari nin .
40023022	Maijanpish jahua pachamanta ari nishpaca , Dios mandashpa tiyarinamantapish , Diosmantapishmi ari nin .
40023023	¡ Mishqui shimi , jayac shungu fariseocunalla , mandashcacunata yachachiccunalla , imachari tucunguichic ! Cancunaca mentatapish , anistapish , cominotapish patsacmanta chungatami cunguichic . Chashna cashpapish Dios mandashcacunatapish , cashcata ruhuanatapish , llaquic canatapish , Diosta crinatapish cungaringuichicmi . Caicunatami ashtahuan ruhuana canguichic . Ofrendata cunatapish mana saquinachu canguichic .
40023024	¡ Ñahui mana ricuc pushaccunalla ! Cancunaca micunamanta chuspita anchuchishpa micushpapish , camellotaca mana anchuchishpami micunguichic .
40023025	¡ Mishqui shimi , jayac shungu fariseocunalla , mandashcacunata yachachiccunalla , imachari tucunguichic ! Cancunaca vasotapish , platotapish jahuallatami jahuanguichic . Ucupica shuhuana yuyai , chayucyana yuyai jundami canguichic .
40023026	¡ Ñahui mana ricuc fariseocunalla ! Vasotapish , platotapish ucutarac jahuaichic . Shina ruhuacpimi , jahuapish chuyanlla canga .
40023027	¡ Mishqui shimi , jayac shungu fariseocunalla , mandashcacunata yachachiccunalla , imachari tucunguichic ! Cancunaca huañushcata enterrashca jutcu shinami , jahuataca sumaimana allichishca , ucutaca huañushca tullucuna , mapacuna junda canguichic .
40023028	Gentecunapac ricuipica cashcata ruhuaccuna shinami canguichic , ashtahuanpish ucu shungupica llullana yuyai , mapa yuyaicuna jundami canguichic .
40023029	¡ Mishqui shimi , jayac shungu fariseocunalla , mandashcacunata yachachiccunalla , imachari tucunguichic ! Cancunaca Dios ima nishcata huillaccunata enterrashca bovedata allichiccunami canguichic . Cashcata ruhuaccuna huañushcata yuyaringapacmi sumacta pircacunata ruhuanguichic .
40023030	Shina ruhuashpaca : “ Ñaupa taitacuna causai punzhapi ñucanchic causanchicman carca , Dios ima nishcata huillaccunataca mana huañuchinchicmanchu carca ” ninguichicmi .
40023031	Chashna nishpaca , cancunallatacmi Dios ima nishcata huillaccunata huañuchiccunapac huahuacuna cashcataca ricuchicunguichic .
40023032	¡ Cancunapac ñaupa taitacuna ruhuai callarishcataca tucuchichicyari !
40023033	¡ Culebracuna , culebrapac huahuacunalla ! ¡ Maitatac ucu pacha ninamantaca quishpiringuichicyari !
40023034	Chaimantami Dios ima nishcata huillaccunatapish , alli yachaccunatapish , yachachiccunatapish cachagrini . Paicunamanta maijantaca chacatashpa huañuchinguichicmi . Maijancunataca tandanacuna huasicunapimi macanguichic , shinallatac pueblo pueblotami llaquichishpa puringuichic .
40023035	Cashcata ruhuaccunata huañuchishcamantaca , cancunatami Diosca llaquichinga . Abelpac yahuarmanta callarishpa , Berequiaspac churi Zacariaspac yahuarcamanmi cancunataca taripashpa llaquichinga . Zacariastaca Diosta mañana huasipi tiyac altar ladopimi huañuchirca .
40023036	Diosca tucui chaicunamantami cunan punzha gentecunataca llaquichinga . Chaica chashnatacmi canga .
40023037	¡ Jerusalén , Jerusalén ! ¡ Canmi Dios ima nishcata huillaccunata huañuchingui ! Dios huillachun cachashcacunatapish rumihuanmi shitangui . Tauca cutinmi mama huallpa chuchicunata ucllac shina , tandachisha nircani . Chashna tandachisha nicucpipish , mana uyarcanguichu .
40023038	Chaimantami cambac huasica shitashca saquiringa .
40023039	Ñucaca : Cunanmanta pacha Dios cachashca ñuca cutimucpi “ ¡ allimari cangui ! ” ningacaman , ñucataca manatac ricunguichu ninimi » nirca .
40024001	Jesusca Diosta mañana huasimantami llucshishpa ricurca . Chaipimi paipac yachacuccuna cuchuyashpa , Diosta mañana huasita ricuchirca .
40024002	Chashna ricuchicpimi Jesusca : — ¿ Tucui caicunallata ricushpachu mancharicunguichic ? Caipica , shuc rumillapish mana saquiringachu , tucui urmachishcami canga . Chaica chashnatacmi tucunga — nirca .
40024003	Olivos urcupi Jesús tiyaricpi , yachacuccuna cuchuyashpaca : — ¿ Ima punzhatac can huillashcaca pactangayari ? Can shamunatapish , cai pacha tucurinatapish , ¿ imata ricushpatac yachashunyari ? — nishpa , tapurcacuna .
40024004	Chashna nicpimi Jesusca : — Pacta pi cancunata pandachinman , cuidaringuichic .
40024005	Taucacunami ñuca shutipi shamushpa : “ Ñucami Quishpichic Cristoca cani ” nishpa , achcacunata pandachinga .
40024006	Cancunaca quiquin llactapipish , caru llactapipish jatun macanacuitami uyanguichicmi . Chaita uyashpapish , ama mancharinguichicchu . Chashna llaquicunaca tiyangallatacmi . Ashtahuanpish cai pachaca manarac tucuringachu .
40024007	Llactacunapurapish , jatun mandaccunapurapishmi macanacunga . Maijan llactapica allpa chucchuipish , yarcaipish tiyangami .
40024008	Chai llaquicunaca callari llaquicunallami canga .
40024009	Chai punzhapica cancunata prezushpa mandaccunapacman apangami . Chashnami huañuchinga . Ñucata caticushcamantaca , tucui llactacunapimi piñanga .
40024010	Chai punzhacunapica , taucacunami crinata saquishpa , caishuc chaishuc piñanacushpa prezuchinga .
40024011	Tauca llullac huillaccuna shamushpami , achca gentecunata pandachinga .
40024012	Chashna yallita millai miraricpimi , taucacuna cuyanatapish saquinga .
40024013	Chaica , pipish tucuricaman llaquicunata apactaca quishpiringami .
40024014	Dios mandacucmanta alli huillaica tucui llactacunapimi huillashca canga . Chai quipami cai pachaca tucuringa .
40024015	Dios ima nishcata huillac Daniel quillcashca shina , Diosta mañana huasipi millana tiyacuctami ricunguichic . ( Caita rezacca alli entendichun ) .
40024016	Judea llactapi causaccunaca urcucunapi miticugrichun .
40024017	Maijanpish huasi jahuapi cashpaca , ama huasi ucumanta imata apangapac uricuchun .
40024018	Chagrapi cashpaca , ama huasimanta churanata apangapac cutichun .
40024019	¡ Chai punzhacunapi huicsayuc huarmicunalla , chuchucuc huahuayuc huarmicunalla , imachari tucunguichic !
40024020	Cancuna miticuna punzha ama tamya cachun , ama samana punzha cachun , Diosta mañaichic .
40024021	Chai punzhacunaca achca llaquimi canga . Cai pacha callari punzhamanta , cunancamanmi , chashna llaquica mana tiyashca . Quipapish mana tiyangachu .
40024022	Chai llaqui punzhacunata Dios mana chaupicpica , pipish mana quishpirinmanchu . Diosca pai acllashcacunata cuyashcamantami , chai llaqui punzhacunataca chaupinga .
40024023	Maijanpish : “ ¡ Riquichic , Quishpichic Cristoca caipimi , chaipimi ! ” nicpipish , ama cringuichicchu .
40024024	Llullac cristocunapish , llullac huillaccunapish ricuringami . Paicunaca milagrocunatapish , mancharinacunatapish ruhuashpa ricuchingami . Chashnami Dios acllashcacunatapish pandachinga .
40024025	Chaicunataca utcamanmi cancunaman huillarcani .
40024026	Maijan : “ Riquichic , Cristoca shitashca pambapimi ” nicpipish , ama cringuichicchu . Mana cashpaca : “ Cristoca caipimi miticushca tiyacun ” nicpipish , ama cringuichicchu .
40024027	Chaica , Runa Tucungapac shamushca ñuca cutimuna punzhaca , inti llucshic ladomanta , inti tigrana ladocaman relampa achicyachic shinami canga .
40024028	Maipimi huañushca tiyan , chaipimi ullachucunaca tandanacun .
40024029	Chai llaqui punzhacuna tiyashca quipaca , intipish amsayangami , quillapish mana achicyachingachu . Lucerocunapish urmangami . Jahua pachapi tiyac jatuncunapish chucchungami .
40024030	Chashna tucucpimi , Runa Tucungapac shamushca ñuca cutimucuc señalca jahua cielopi ricuringa . Chaita ricushpami , tucui cai pachapi causaccunaca mancharishpa huacanga . Runa Tucungapac shamushca ñucataca poderhuan , sumaimanata achicyachishpa puyupi shamucucta ricunga .
40024031	Ñuca angelcunata cachashpami . Paicunami trompetapi sinchita tocashpa , ñuca acllashcacunataca tucui cai pachamanta tandachinga .
40024032	Higo yura ima tucucta ricushpa , yuyaita japichic . Yurapi ramacuna cutin huiñashpa , pangacuna ricuricpica , usyai chayamucucta yachanguichic .
40024033	Tucui caicunata cancuna ricushpaca , Runa Tucungapac shamushca ñuca cutimuna ña pungullapi cashcatami yachanguichic .
40024034	Cai ñuca huillashcaca pactangacaman , cai punzha causaccunaca manarac huañungachu . Chaica chashnatacmi canga .
40024035	Jahua pachapish , cai pachapish tucuringami . Ashtahuanpish ñuca huillashcaca pactacungallami .
40024036	Ima horas , ima punzha , ñuca cutimunataca pi mana yachanchu . Jahua pachapi cac angelcunapish mana yachanchu . Ñucapish mana yachanichu , ashtahuanpish ñuca Taitallami yachan .
40024037	Ima shinami Noé causai punzhacunapi tucurca , chashnallatacmi Runa Tucungapac shamushca ñuca cutimuna punzhapish canga .
40024038	Chai punzhapi manarac yacu juizhu callaricpica , gentecunaca micushpa , ubiashpa , cazarashpa causacurca . Chashnami Noé huambuc huasiman yaicungacamanca carca .
40024039	Chashnami mana entendishpa , yacu juizhu tucui paicunata tapangacaman causarca . Chashnallatacmi Runa Tucungapac shamushca ñuca cutimuna punzhapipish canga .
40024040	Ishcai runami chagrapi canga . Paicunamantaca shucca pushashca , shucca saquishcami canga .
40024041	Ishcai huarmipish cutacungami . Paicunamantaca shucca pushashca , shucca saquishcami canga .
40024042	Mandac ima horas chayamunata mana yachashcamanta , alli yuyaihuan chaparacuichic .
40024043	Caita yuyarichic : Ima horas shuhuac shamunata huasiyuc yachashpaca , mana sueñushpami chapanman . Chashnami huasimanta imatapish mana shuhuachinman .
40024044	Runa Tucungapac shamushca ñucaca , cancuna mana yuyashca horasmi chayamusha . Chaimanta allichirishpa shuyacuichic .
40024045	¿ Maijantac alli cazuc , alli yuyaiyuc servic runaca canga ? Paipac amo mandashcata cazushpami , serviccunaman micuna horas caranga .
40024046	Mandashcata pactachishpa causacucpi amo cuticpica , ¡ chai servicca cushicungami !
40024047	Chashna alli cazucmanca amoca tucui charishcacunatami minganga . Chaica chashnatacmi canga .
40024048	Ashtahuanpish mana cazuc servicca : “ Ñuca amoca mana utca shamungachu ” yuyashpami ,
40024049	caishuc serviccunata macashpa , machaccunahuan tandarishpa micushpa , ubiashpa puri callaringa .
40024050	Chai servicpac amoca mana yuyashca punzha , mana yuyashca horasmi chayamunga .
40024051	Chashna shamushpami llaquichishpa , mishqui shimi jayac shungu gentecunahuan churanga . Chaipica huacaihuanmi quiru caniringa .
40025001	Jahua pacha Dios mandacucca , chunga solteracuna lamparata japichishpa , noviohuan tupangapac llucshic shinami .
40025002	Paicunamanta pichcacunaca allichirishca , alli yuyaiyucmi carca . Cutin caishuc pichcacunaca mana allichirishca , mana alli yuyaiyucchu carca .
40025003	Chai mana alli yuyaiyuccunaca lamparata apashpapish , aceitetaca mana aparcachu .
40025004	Ashtahuanpish caishuc pichcacunaca alli yuyaiyuc cashpami , lamparatapish , tucuricpi churana aceitetapish aparca .
40025005	Novio mana utca shamucpica , tucui paicunami sueñurca .
40025006	Chashna sueñucucpimi , chaupi tutataca : “ ¡ Ñami novio shamun , tupangapac llucshichic ! ” nishca uyarirca .
40025007	Chaita uyashpami , chunga solteracunaca jatarishpa , lamparata allichi callarirca .
40025008	Shinami chai mana alli yuyaiyuc solteracunaca chai alli yuyaiyuc solteracunataca : “ Ñucanchic lamparacunaca ñami huañugrin . Asha aceiteta convidaichic ” nirca .
40025009	Shina nicpimi , chai alli yuyaiyuc solteracunaca : “ Ñucanchicmanpish , cancunamanpish faltangami . Catuccunapacman rishpa , cancunallatac randigrichic ” nirca .
40025010	Chai pichca solteracuna randingapac ricpica , ñami novioca chayamurca . Chashna chayamucpimi , pichca allichirishca solteracunaca noviohuan boda huasiman yaicushpa , punguta huichcarca .
40025011	Chai quipa , caishuc pichca solteracuna chayamushpaca : “ Amito , punguta pascai ” nirca .
40025012	Chashna cayacpi , novioca : “ Mana ricsinichu ” nircami .
40025013	Chai shinallatac Runa Tucungapac shamushca ñuca ima punzha , ima horas cutimunata mana yachashcamanta allichirishpa shuyacuichic .
40025014	Jahua pacha Dios mandacucca , shuc amo caru llactaman ringapac paipac serviccunata cayashpa , cullquita saquic shinami .
40025015	Serviccuna imata ruhuaipacta ricushpami , shucmanca pichca talento cullquita , shucmanca ishcai talento cullquita , shucmanca shuc talento cullquita cushpa rirca .
40025016	Chai pichca talento cullquita japicca chai cullquihuanca randishpa catushpami , pichca talento cullquihuan mirachirca .
40025017	Ishcai talento cullquita japicpish , chai shinallatacmi mirachirca .
40025018	Ashtahuanpish shuc talento cullquita japicca amo saquishca cullquitaca allpata jutcushpami pacarca .
40025019	Chai amo tauca huatacuna quipa cutimushpaca , paipac serviccuna mashna cullquita mirachishcatami tapurca .
40025020	Pichca talento cullquita japic runa chayashpaca : “ Amito , canca pichca talento cullquitami saquircangui , pichca talento cullquihuanmi mirachircani ” nirca .
40025021	Chashna nicpimi amoca : “ Allitami ruhuashcangui . Ashallapipish allita ruhuashcamantaca , achcatami canmanca mingasha . Cunanca ñucahuan cushicungapac ucuman yaicui ” nirca .
40025022	Ishcai talento cullquita japic runa chayashpaca : “ Amito , canca ishcai talento cullquitami saquircangui , ishcai talento cullquihuanmi mirachircani ” nirca .
40025023	Chashna nicpimi amoca : “ Allimi , canca allita ruhuac , cazuc servicmi cangui . Ashallapipish allita ruhuashcamantaca , achcatami canmanca cusha . Cunanca ñucahuan cushicungapac ucuman yaicui ” nirca .
40025024	Shuc talento cullquita japic runa chayashpaca : “ Amito , canca piñami cangui . Manapish cushpa chasquiclla , manapish tarpushpa cosechaclla cashcata yachanimi .
40025025	Chaimantami can saquishca cullquitaca allpapi huacaichircani . Caipimi , cambac cullquica ” nirca .
40025026	Shina nicpimi amoca : “ ¡ Canca , mana valic , quilla servicmi cangui ! Ñuca manapish tarpushpa cosechac , manapish cushpa chasquic cashcataca yacharcanguimi .
40025027	Chaimanta cullquitaca bancopi churashpa mirachinami carcangui . Ñuca cutishpaca , saquishca cullquitapish , interestapish japimanmi carcani ” nirca .
40025028	Shina nishpami caishuc serviccunataca : “ Chai cullquita quichushpa , chunga cullquita charic runaman cuichic .
40025029	Achcata charicmanmi , ashtahuan cushca canga . Chaimantami ashtahuan charinga . Cutin mana charicmantaca , ashalla charishcatapish quichushcami canga .
40025030	Cai mana valic servictaca canzhaman llucchishpa purapi shitaichic . Chaipica huacaihuanmi quiru caniringa ” nirca .
40025031	Runa Tucungapac shamushca ñuca sumaimana achic nicuc-huan achicyachishpa , tucui angelcunahuan shamushpaca , jatun mandac tiyarinapimi tiyarisha .
40025032	Chaipimi tucui llacta gentecuna ñucapac ñaupaman shamushpa tandaringa . Chashna tandaricpimi , paicunataca shuc michic ovejacunata chivocunamanta chicanyachic shina chicanyachisha .
40025033	Ovejacunataca ñuca alli maquimanmi churasha . Cutin chivocunataca lluqui maquimanmi churasha .
40025034	Ñuca alli maquiman caccunataca : “ Ñuca Taita alli nishcacuna , ñucahuan mandangapac shamuichic . Cai mandanataca Diosmi cai pacha callari punzhamanta , cancunaman cungapac allichishpa charicushca .
40025035	Ñuca yarcaihuan cacpica , cararcanguichicmi . Yacunayaihuan cacpipish , ubiachircanguichicmi . Samarinata mana charicpipish , pozachircanguichicmi .
40025036	Churana illac cacpipish , churachircanguichicmi . Ungushca cacpipish , carcelpi cacpipish , ricuc shamurcanguichicmi ” nishami .
40025037	Shina nicpica , cashcata ruhuaccunaca : “ Apunchic Jesús , ¿ maipitac yarcaihuan cacpi cararcanchic , yacunayaihuan cacpi ubiachircanchic ?
40025038	¿ Maipitac mana samarinata charicpi pozachircanchic , churana illaclla cacpi churachircanchic ?
40025039	¿ Maipitac ungushca cacpi , carcelpi cacpi ricuc shamurcanchic ? ” ningacunami .
40025040	Shina nicpimi ñucaca : “ Cai uchilla ñuca huauquicunaman ruhuashpaca , ñucamanmi ruhuarcanguichic . Chaica chashnatacmi ” nishami .
40025041	Lluqui maquiman caccunataca : “ Millaicuna , caimanta anchurichic . Diabloman , paita servic angelcunaman allichishca , mana huañuc ninapimi shitashca canguichic .
40025042	Cancunaca ñuca yarcaihuan cacpipish , mana cararcanguichicchu . Yacunayaihuan cacpipish , mana ubiachircanguichicchu .
40025043	Samarinata mana charicpipish , mana pozachircanguichicchu . Churana illac cacpipish , mana churachircanguichicchu . Ungushca cacpipish , carcelpi cacpipish , mana ricugrircanguichicchu ” nishami .
40025044	Chashna nicpimi paicunaca : “ Apunchic Jesús , ¿ ima horatac can yarcaihuan cacta , yacunayaihuan cacta , samarinata mana charicta , churana illacta , ungushca cacta , carcelpi cacta , imalla illacta ricushcanchic ? ” ningacunami .
40025045	Shina nicpimi ñucaca : “ Cai uchillacunaman mana ruhuashpaca , ñucamanmi mana ruhuarcanguichic . Chaica chashnatacmi ” nishami .
40025046	Paicunaca jaicapi mana tucuric , jatun llaquimanmi ringa . Ashtahuanpish cashcata ruhuaccunaca , huiñai causaimanmi ringa — nirca .
40026001	Jesusca tucui chaicunata nishpami , paipac yachacuccunataca :
40026002	— Caimanta ishcai punzha quipa , Pascua punzha cashcataca cancunallatac yachanguichicmi . Chai punzhapimi , Runa Tucungapac shamushca ñucataca , cruzpi chacatachun japichingacuna — nirca .
40026003	Chai punzhami Israel curacunata mandac curacunapish , pushac yuyaccunapish , curacunata jatun mandac Caifaspac huasipi tandanacushpa ,
40026004	Jesusta umashpa pacalla japishpa huañuchinata yuyarinacurca .
40026005	Ashtahuanpish paicunaca : « Cai fiesta punzhapica mana japishpa , saquishunlla , gentecuna ñucanchicta llaquichingapac jataringami » ninacurca .
40026006	Jesusca Betania pueblopi causac , lepra ungüihuanmi nishca Simonpac huasipimi carca .
40026007	Jesús mizapi tiyacucpimi , shuc huarmica achca valishca mishquilla ashnacucta yurac rumi botellapi apamurca . Chaitami Jesuspac umapi tallirca .
40026008	Chaita yachacuccuna ricushpaca , yallita piñarishpaca : — ¿ Ima nishpatac caitaca yangamanta tallinyari ?
40026009	Chaita achca cullquipi catushpa huacchacunaman cunachari , alli canman carca — ninacurca .
40026010	Jesús chaita uyashpaca : — ¿ Ima nishpatac cai huarmitaca rimaricunguichic ? Saquichic . Paica ñucamanca allitami ruhuashca .
40026011	Huacchacunaca punzhantami cancunahuan , ashtahuanpish ñucaca mana cancunahuanca causacushallachu .
40026012	Cai mishquilla ashnacucta ñucapi tallishpaca , ñuca cuerpo sumacta enterrashca cachunmi allichichishca .
40026013	Cai pachapi quishpirinamanta alli huillaita maipipish huillacushpaca , cai huarmi ruhuashcatapishmi huillanga . Pai ruhuashcaca yuyarishcami canga . Chaica chashnatacmi canga — nirca .
40026014	Chunga ishcai yachacuccunapuramanta Judas Iscariote , curacunata mandac curacunapacman rishpaca :
40026015	« Jesusta cancunaman cucpica , ¿ imatatac ninguichic ? » nirca . Chashna nicpimi , chai curacunaca quimsa chunga cullquita curca .
40026016	Chaimanta pachami Judasca , ima shina Jesusta japichinata yuyaricurca .
40026017	Levadura illac tandata micuna fiesta callari punzha , yachacuccuna Jesuspacman cuchuyashpaca : — ¿ Maipitac Pascuata yuyarishpa , micunataca allichigrishun ? — nirca .
40026018	Chashna nicpimi Jesusca : — Puebloman rishpa , shuc runahuan tupashpaca : “ Ñucanchic yachachicca : ‘ Ñucata japichina pachami chayamucun . Cambac huasipimi ñuca yachacuccunahuan Pascuata yuyarishpa micugrini ’ ninmi ” nigrichic — nirca .
40026019	Shinami yachacuccunaca Jesús mandashca shina Pascua micuita allichirca .
40026020	Ña tutayamucuctami Jesusca chunga ishcai yachacuccunahuan micungapac tiyarirca .
40026021	Chashna micushpa tiyacushpami Jesusca : — Cancunapuramanta shucmi , ñucataca japichinga . Chaica chashnatacmi canga — nirca .
40026022	Chaimanta yallita llaquirishpa , cada shuc tapushpaca : — Apunchic Jesús , ¿ ñucachu japichicca cani ? — nishpa tapurca .
40026023	Chashna tapucpimi Jesusca : — Cai ñuca micucuc platopi tandata jucuchishpa micucmi japichigrin .
40026024	Runa Tucungapac shamushca ñucataca , Dios quillcachishcapi nishca shinami huañuchinga . Ashtahuanpish ñucata japichic runaca , ¡ aij , imachari tucunga ! Chai runaca mana huacharishca cashpachari alli canman carca — nirca .
40026025	Chashna nicpimi , japichic Judasca Jesustaca : — Yachachic , ¿ japichicca ñucachu cani ? — nishpa , tapurca . Chashna tapucpimi Jesusca : — Ari , canmi cangui — nirca .
40026026	Chashna micucushpami , Jesusca tandata japishpa , Diosta pagui nishpa , chaupishpa yachacuccunaman cushpaca : — Japichic , micuichic . Caica ñuca aichami — nirca .
40026027	Vino vasota japishpa , Diosta pagui nishpa , yachacuccunaman cucushpaca : — Tucuilla cai vasomanta ubiaichic .
40026028	Caica , Dios cancunahuan mushuc ari nishca yahuarmi . Caimi achca runacunapac juchacunata perdonangapac jichana ñuca yahuarmi .
40026029	Ñucaca : Ñuca Taita mandacucpi , cancunahuan mushuc vinota ubiangacaman , cai uvas vinotaca mana ubiashachu nini — nirca .
40026030	Himnota cantashca quipami , Olivos urcuman rircacuna .
40026031	Chaipimi Jesusca : — Dios quillcachishcapica : “ Michictaca huañuchishami . Ovejacunaca caita chaitami ringa ” ninmi . Chaimantami cancunaca cunan tutallatac ñucata saquishpa , caita chaita ringuichic .
40026032	Shina cacpipish causarishca quipaca , cancunapac ñaupatami Galilea llactaman risha — nirca .
40026033	Chashna nicpimi Pedroca : — Caishuccuna canmanta caruyacpipish , ñucaca manatac saquishachu — nirca .
40026034	Chashna nicpimi Jesusca : — Cunan tutallatacmi gallo manarac cantacpi , quimsa cutin negangui . Chaica chashnatacmi canga — nirca .
40026035	Chashna nicpimi Pedroca : — Canhuan pacta huañuna cacpipish , mana negashachu — nirca . Chashnallatacmi tucui yachacuccunaca nirca .
40026036	Jesús , yachacuccunahuan Getsemaní huertaman chayashpaca : — Ñuca chainicpimi Diosta mañangacaman , cancunaca caillapi tiyacuichic — nirca .
40026037	Jesusca Pedrotapish , Zebedeopac ishcai churicunatapish pushashpa , rishpami , shungupi yallita llaquiri callarirca .
40026038	Chashna cashpami Jesusca : — Ñuca shungupica , huañuna nanaihuan shinami yallita llaquiricuni . Cancunaca mana sueñushpa , caipi ñuca shinallatac chaparacuichic — nirca .
40026039	Jesusca ashata chainicman rishpa , pambacaman cumurishpa , Diosta mañashpaca : « Ñuca Taitalla , cai llaquita ñucamanta anchuchiyari . Shina cacpipish ama ñuca munashcata ruhuaichu , ashtahuanpish can munashcata ruhuai » nirca .
40026040	Jesús chashna mañashpa , yachacuccunapacman cutimushpaca , paicuna sueñucuctami ricurca . Chaimantami Pedrotaca : — ¿ Manachu ashallatapish ñuca shinallatac riccharishca cai pudircanguichic ?
40026041	Mana pandachishca cangapacca , Diosta mañashpa chaparacuichic . Cancunapac yuyaica sinchimi , ashtahuanpish cancunapac cuerpomi shaicushca — nirca .
40026042	Cutinllatac Jesús mañangapac rishpaca : — Ñuca Taitalla , llaquita ñuca apanatac cacpica , can munashca shina cachun — nirca .
40026043	Jesús cutimushpaca , yachacuccuna cutinllatac sueñucuctami ricurca . Paicunapac ñahuicunaca sueñuihuan cashpami , mana pascarisha nirca .
40026044	Jesús paicunata chaipi saquishpa , cutinllatac Diosta mañangapac rishpaca , puntaman mañashca shinallatacmi mañarca .
40026045	Chashna mañashpa , yachacuccunapacman cutimushpaca : — ¿ Samarishpa sueñucunguichicllachu ? Ña jatarichic , ñami Runa Tucungapac shamushca ñucata , juchayuc runacunaman japichina horasca pactamushca .
40026046	¡ Jatarishpa jacuchic ! Ñucata japichicca ñami chayamucun — nirca .
40026047	Jesús chashna nicucpiracmi , chunga ishcai yachacuccunapuramanta Judasca , tauca runacunahuan shamurca . Chai runacunaca curacunata mandac curacunapish , cunac yuyaccunapish cachacpimi espadacunahuan , caspicunahuan shamurcacuna .
40026048	Jesusta japichic Judasca , chai runacunataca : « Maijantami ñuca muchani , chaimi Jesusca . Chaita japinguichic » nishcami carca .
40026049	Judas chayashcahuan , Jesuspacman cuchuyashpaca : — Yachachic , ¿ allillachu cangui ? — nishpami mucharca .
40026050	Chaimantami Jesusca : — Uyai . ¿ Imapactac shamurcangui ? — nirca . Shina nicpimi , Jesusta prezurcacuna .
40026051	Chaipimi Jesus-huan caccunapuramanta shucca , espadata llucchishcahuan jatun mandac curapac servicta huactashpa ringrita pitirca .
40026052	Chaimantami Jesusca : — Espadata maipi huacaichinallapitac huacaichi . Maijanpish espadahuan macanacucca , espadallapitacmi huañunga .
40026053	Ñuca Taitaman huaranga huaranga angelcunata ñucata cuidachun mañacpica , cunanllatacmi cachanman . Chaitaca , ¿ manachu yachangui ?
40026054	Chashna ruhuacpica , ¿ ima shinatac Dios quillcachishcapi nishcaca pactangayari ? — nirca .
40026055	Shinallatac Jesusca paita japiccunataca : — ¿ Shuhuacta shinachu espadacunahuan , caspicunahuan japingapac , shamunguichic ? Punzhantami Diosta mañana huasipi yachachishpa cancunahuan carcani . Chaipica mana japircanguichicchu .
40026056	Ashtahuanpish Dios ima nishcata huillac quillcashca pactachunmi , chashna tucushca — nirca . Chaipimi yachacuccunaca Jesusllata saquishpa , tucui miticushpa rircacuna .
40026057	Jesusta japishpaca , curacunata mandac Caifaspac huasimanmi aparca . Chaipimi mandashcacunata yachachiccunapish , pushac yuyaccunapish tandanacushca carca .
40026058	Pedroca caru carutami chai huasi pungu pambacaman Jesusta catishpa rirca . Chaipimi Diosta mañana huasita cuidaccunahuan Jesusta ima ruhuacta ricushpa tiyacurca .
40026059	Curacunata mandac curacunapish , tandanacushca mandaccunapish , Jesusta huañuchingapacmi llullashpa huillaccunata mashcarca .
40026060	Tauca runacuna llullashpa huillacucpipish , ima juchata mana tarircacunachu . Shina cacpipish quipata ishcai llullashpa huillac runacuna shamushpaca :
40026061	— Cai runaca : “ Diosta mañana huasita urmachishpapish , quimsa punzhapica cutin shayachimanllami ” nircami — nirca .
40026062	Chaimantami curacunata mandac cura jatarishpa Jesustaca : — Caita nishcamantaca , ¿ manachu imata ningui ? — nirca .
40026063	Ashtahuanpish , Jesusca imata mana nircachu . Chaimantami mandac curaca : — Causac Diospac shutipi huillai . ¿ Canchu Diospac Churi Cristoca cangui ? — nirca .
40026064	Shina nicpimi Jesusca : — Ari , canllatac nishcanguimi . Ashtahuanpish ñucaca : Cunanmanta pachami Runa Tucungapac shamushca ñucataca , poderyuc Diospac alli maquiman tiyacucta ricunguichic . Shinallatac jahua pachamanta puyupi shamucuctapishmi ricunguichic ninimi — nirca .
40026065	Shina nicpimi , mandac curaca yallita piñarishpa , paipac churanata lliquishpaca : — ¡ Cai runaca Diostami piñachishca ! ¿ Imapactac shuctac huillaccunaman tapushun ? ¡ Cancunallatacmi Diosta piñachishpa rimashcataca uyashcanguichic !
40026066	Cancunaca , ¿ imatatac ninguichic ? — nishpa tapurca . Shina nicpimi , chaipi caccunaca : — ¡ Juchallishcami , huañunami can ! — nircacuna .
40026067	Chaimantami maijancunaca ñahuipi tucashpa macarca . Cutin maijancunaca huactashpami :
40026068	— Cristo cashpaca , pi canta huactacta huillai — nircacuna .
40026069	Pedro canzha pambapi tiyacucpimi , shuc servic huarmi cuchuyashpaca : — Canpish Galilea llactamanta Jesus-huan puricmi cangui — nirca .
40026070	Pedro tucui chaipi caccunapac ñaupapi negashpaca : — Mana ricsinichu , pimantachari nicungui — nirca .
40026071	Pedro chai pungu pambamanta llucshicucpi , cutinllatac shuc servic huarmi ricushpaca : — Cai runapish Nazaret pueblomanta Jesus-huan puricmi carca — nishpami , chaipi caccunaman parlarca .
40026072	Cutinllatac Pedro negashpaca : — ¡ Chai runataca mana ricsinichu ! — nirca .
40026073	Chai quipallatac , chaipi caccuna Pedropacman cuchuyashpaca : — Canpish chaipurallatami cangui . Cambac rimaipish ricsinallami — nirca .
40026074	Shina nicpimi , cutinllatac Pedroca : — ¡ Pimantatacpish rimacunguichicchari ! ¡ Chai runataca mana ricsinichu ! Ñuca llullacucpica , Diosllatac llaquichichun — nirca . Chai ratollatacmi galloca cantarca .
40026075	Chaipimi Pedroca , Jesús : « Manarac gallo cantacpimi , quimsa cutin negangui » nishcata yuyarirca . Chaimantami Pedroca canzhaman llucshishpa , yallita llaquirishpa huacarca .
40027001	Pacarimucucpimi , curacunata mandac curacunapish , israelcunata pushac yuyaccunapish Jesusta ima shina huañuchinata yuyarinacurca .
40027002	Shina yuyarishpami , Jesusta huatashpa , chai llactata mandachun mandac Pilatopacman aparca .
40027003	Japichic Judasca Jesusta huañuchigricucta yachashpami , llaquirishpa , chai quimsa chunga cullquita curacunata mandac curacunaman , pushac yuyaccunaman cutichingapac rirca .
40027004	Paica : — Mana faltayuc runata japichishpaca , juchallishcanimi — nirca . Chashna nicpimi paicunaca : — Ñucanchicmanca , ¿ imatac curinyari ? Chaitaca canchari ricungui — nirca .
40027005	Shina nicpimi , Judasca Diosta mañana huasi ucupi cullquita shitashpa , sipiringapac rirca .
40027006	Curacunata mandac curacuna chai cullquita japishpaca : “ Caica shuc runata huañuchingapac randishca cullquimi . Chaimanta ofrendata tandanapica , mana churanachu canchic ” nirca .
40027007	Shina ninacushpami , caru llacta runa huañucpi enterrangapac , mangata ruhuacpac allpata randirca .
40027008	Chaimantami chai pambataca cunancaman Yahuar Allpa nishpa cayancuna .
40027009	Chashnami Dios ima nishcata huillac Jeremías huillashcaca pactarca . Paica : « Quimsa chunga cullquitami japirca . Israelcunaca chaitami paimantaca paganga nishca carca .
40027010	Ima shinami Dios nishca shinami , chaihuanca mangata ruhuacpac allpata randirca » nishcami .
40027011	Jesustaca Mandac Pilatopacmanmi aparca . Chaipimi Pilatoca : — ¿ Canchu israelcunata Jatun Mandac cangui ? — nirca . Shina nicpimi Jesusca : — Ari , canllatac nishcanguimi — nirca .
40027012	Curacunata mandac curacunapish , pushac yuyaccunapish juchanchicucpica , Jesusca imata mana nircachu .
40027013	Chaimantami Pilatoca : — Canta cai tucuita juchanchicuctaca , ¿ manachu uyangui ? — nirca .
40027014	Shina nicpipish , Jesusca imata mana nircachu . Chaimantami Pilatoca yallita mancharirca .
40027015	Pascua punzhapica , gentecuna munashca shuc prezutami mandac Pilatoca cacharic carca .
40027016	Chai punzhapica , shuc yalli millai Barrabás runami prezu tiyacurca .
40027017	Pilatoca tandanacushca gentecunataca : — ¿ Maijantatac cacharichun ninguichic ? ¿ Barrabasta ? Mana cashpaca , ¿ Cristo nishca Jesusta ? — nishpa tapurca .
40027018	Pilatoca Jesustaca envidiamanta apamushcatami yacharca .
40027019	Pilato , pai mandanapi tiyacucpimi , paipac huarmica : — Chai allita ruhuac runamantaca , shuc mancharinatami tutaca muscurcani . Paitaca ama imata ruhuanguichu — nichun cacharca .
40027020	Utcamanmi curacunata mandac curacunapish , pushac yuyaccunapish gentecunataca : “ Barrabasta cacharichun , Jesustaca chacatachun ninguichic ” nishca carca .
40027021	Pilato paicunata cutin tapushpaca : — Cai ishcai runacunamantaca , ¿ maijantatac cacharichun ninguichic ? — nirca . Shina nicpimi paicunaca : — ¡ Barrabasta cachari ! — nircacuna .
40027022	Chaimantami Pilatoca : — Shinashpaca , Cristo nishca Jesustaca , ¿ imatatac ruhuachun ninguichic ? — nirca . Shina nicpimi , tucui paicunaca : — ¡ Paitaca chacatailla ! — nircacuna .
40027023	Shina nicpimi Pilatoca : — ¿ Ima mana allitatac ruhuashcayari ? — nirca . Shina nicpipish , paicunaca ashtahuanmi : — ¡ Chacatailla ! — nishpa caparircacuna .
40027024	Tucui gentecuna mana uyashun nishpa , ashtahuan caparinacui callaricpimi , Pilatoca yacuta japishpa , maquita jahuashpaca : — Cai runata huañuchishpaca mana ñucachu juchayuc casha , ashtahuanpish cancunami juchayuc canguichic — nirca .
40027025	Shina nicpimi paicunaca : — Ari , pai huañushcamanta ñucanchicmi juchayuc cashun — nircacuna .
40027026	Chashna nicpimi , Pilatoca Barrabasta cacharishpa , Jesustaca azotichishpa cruzpi chacatachun Roma llacta soldadocunaman curca .
40027027	Shina cucpimi , soldadocunaca Jesusta Pilato mandashpa tiyana jatun ucuman apashpa , caishuc soldadocunata Jesuspac muyundipi tandachirca .
40027028	Chaipimi soldadocunaca Jesuspac churanata surcuchishpa , amsa puca churanata pachallichirca .
40027029	Cashamanta ahuashca coronata umapi churachishpami , shuc taunata alli maquipi charichirca . Chashna nic tucushpalla , paipac ñaupapi cungurishpaca : — ¡ Israelcunata Jatun Mandac , canca allimari cangui ! — nircacuna .
40027030	Chaimantaca tocashpami , paipac taunallahuantac umapi huactarca .
40027031	Chashna burlashca quipaca , amsa puca churanata surcuchishpami , paipac churanallatatac churachishpa , cruzpi chacatangapac aparca .
40027032	Chaimanta ricushpami , Cirene pueblomanta Simón runahuan tuparca . Paimanmi Jesuspac cruzta apachishpa rircacuna .
40027033	Chaimantaca Gólgota nishca urcumanmi chayarca . Gólgota nishcaca , Uma Tullu nisha ninmi .
40027034	Chaipimi jayac-huan chapushca vinota Jesusman curca . Chashna cucpica , Jesusca ashata mallishpa mana ubiasha nircachu .
40027035	Jesusta cruzpi chacatashpaca , suerteta ruhuashpami paipac churanacunata japircacuna .
40027036	Chaipimi soldadocunaca Jesusta cuidangapac tiyarirca .
40027037	Cruz jahuapica , imamanta huañuchishcata quillcashcatami churarca . Chai quillcapica : « Caimi israelcunata Jatun Mandac Jesús » nicurcami .
40027038	Jesustaca ishcai shuhuac runacunatami shuctaca alli maquiman , shuctaca lluqui maquiman chacatarca .
40027039	Chaita pasaccunaca umata cuyuchishpa , Jesusta
40027040	camishpaca : « Diosta mañana huasita urmachishpapish , quimsa punzhapica cutin shayachishallami nircanguimi . Can Diospac Churi cashpaca , ¡ cruzmanta uricuiyari ! » nircami .
40027041	Shinallatac curacunata mandac curacunapish , mandashcacunata yachachiccunapish , pushac yuyaccunapish burlashpa :
40027042	« Shuccunataca quishpichircami . Cunan paillatacca mana quishpiri pudinchu . Israelcunata Jatun Mandac cashpaca , cruzmanta uricunmanmi . Chashna uricucpica , ñucanchicpish crinchicmanmi .
40027043	Paica : “ Diospac Churimi cani ” nishpami , Dios yuyailla puricurca . Shina cacpica , Dios cuyashpaca quishpichinmanmi » nircacuna .
40027044	Chai shinallatacmi Jesus-huan chacatashca shuhuac runacunapish camircacuna .
40027045	Chaupi punzhamanta quimsa horas chishicamanmi , tucui cai pachaca amsayarca .
40027046	Chai horasllatacmi Jesusca : « Elí , Elí , ¿ lama sabactani ? » nishpa , caparirca . Chaica : “ Ñuca Dios , ñuca Dios , ¿ ima nishpatac ñucallata saquinguiyari ? ” nisha ninmi .
40027047	Chaipi caccuna chaita uyashpaca : — Paica huillac Eliastami cayacun — nircacuna .
40027048	Chashna caparicta uyashcahuanmi shuc runaca , esponjata apamungapac callparca . Chaitaca jayac vinopi satishpami , caspi puntapi churashpa , Jesús ubiachun shimiman chayachirca .
40027049	Ashtahuanpish maijancunaca : — Saquichic , Eliasca quishpichingapac shamucta ricungapac — nircacuna .
40027050	Jesusca cutinllatac sinchita caparishpaca huañurcallami .
40027051	Chai ratomi Diosta mañana huasi tiyac lienzoca , jahuamanta uraiman chaupita lliquirirca . Allpapish chucchurcami , jatun rumicunapish chictarircami .
40027052	Shinallatac enterrashca jutcucunapish pascarircami . Chashna pascaricpica , Diospaclla caccunaca causarircami .
40027053	Chai enterrashcamanta causariccunaca Jesús causarishca quipami Jerusalén puebloman shamurcacuna . Paicunataca achca gentecunami ricurca .
40027054	Patsac soldadocunata mandacpish , Jesusta cuidaccunapish allpa chucchucta , shuctac ima tucushcacunata ricushpaca yallita mancharishpami : — Cai runaca Diospac Churitacmi cashca — nircacuna .
40027055	Chaipica tauca huarmicunami carullamanta ricucurca . Paicunaca Galilea llactamantami Jesusta ayudashpa shamurca .
40027056	Paicunapurapica Magdala pueblomanta Mariapish , Jacobopac , Josepac mama Mariapish , Zebedeopac churicunapac mamapishmi carca .
40027057	Ña tutayamucucpica , Arimatea pueblomanta chayuc Josemi shamurca . Paipish Jesusta caticmi carca .
40027058	Paimi mandac Pilatopacman rishpa , Jesuspac cuerpota enterrangapac mañarca . Chashna mañacpica , Jesuspac cuerpota cuchunmi Pilatoca mandarca .
40027059	Chaimantami Joseca Jesuspac cuerpota mushuc lienzo pañohuan pillurca .
40027060	Chashnami cunanlla ruhuashca enterrana jutcupi churarca . Chai jutcutaca Josellatacmi ruhuachishca carca . Chaipimi Jesuspac cuerpota churashpa , jatun rumihuan jarcashpa rirca .
40027061	Chai jutcu ñaupapica Magdala pueblomanta Mariami , caishuc Mariahuan tiyacurca .
40027062	Allichirina punzhamanta cayandi samana punzhapimi curacunata mandac curacunapish , fariseocunapish Pilatopacman rircacuna .
40027063	Chaiman rishpaca : — Jatun mandaclla . Cai llullac runa causacushpa : “ Quimsa punzhapica causarishami ” nishcatami yuyarinchic .
40027064	Chaimanta quimsa punzhacaman cuerpo enterrashcata cuidachun cachai . Pacta yachacuccuna tuta shamushpa , paipac cuerpota shuhuanman . Chashna shuhuashpaca : “ Jesusca ñami causarishca ” nishpami , gentecunata crichinga . Chashna ruhuashpacarin , punta llullashcata atishpami ashtahuan llullanga — nircacuna .
40027065	Chashna nicpimi Pilatoca : — Caipimi , cai soldadocunata cachani . Paicunata pushashpa , ima shinapish allita cuidanguichic — nirca .
40027066	Chashnami chai jutcuta huichcashca rumita ama pipish cuyuchichun , sellota churashpa , soldadocunatapish cuidachunmi saquirca .
40028001	Samana punzha cayandi domingo pacarinatami Magdala pueblomanta Mariaca caishuc Mariahuan Jesusta enterrashcata ricungapac rirca .
40028002	Paicuna chayacucpimi , cungailla allpa yallita chucchurca . Mandac Diospac angelmi jahua pachamanta shamushpa , Jesusta enterrashcata huichcashca rumita anchuchishpa , chai rumi jahuapi tiyarirca .
40028003	Chai angelca relampa shinami carca . Paipac churanaca rasu shina yuranllami carca .
40028004	Chaita ricushpami , soldadocunaca manchaihuan chucchushpa , huañushca shina saquirirca .
40028005	Angelca huarmicunataca : « Ama mancharichicchu . Cruzpi chacatashca Jesusta mashcacushcataca yachanimi .
40028006	Paica mana caipichu . Pai nishca shinami ña causarirca . Paita maipi churashcata ricuc shamuichic .
40028007	Cunanca : “ Jesusca ñami huañushcacunapuramanta causarishpa , Galilea llactaman rishca . Chaipimi paita ricunguichic ” nishpa , utca paipac yachacuccunaman huillagrichic . Chaitami ñucaca cancunaman huillana carcani » nirca .
40028008	Chaimantami huarmicunaca manchaihuan cashpapish cushilla jutcumanta llucshishpa , yachacuccunaman huillangapac callparca .
40028009	Chashna ricucpimi , Jesusca paicunaman ricurishpa alabadurca . Chaipimi huarmicunaca cushicushpa , Jesuspacman cuchuyashpa chaquipi ucllarishpa , “ allimari cangui ” nircacuna .
40028010	Chashna ruhuacpica Jesusca : — Ama mancharichicchu . Cunanca , Galilea llactapi ñucata ricugrichun ñucata catic huauquicunaman huillagrichic . Chaipimi ñucata ricunguichic ninmi nigrichic — nirca .
40028011	Huarmicuna huillangapac ringacamanca , enterrashca jutcuta cuidaccunapuramanta maijancuna Jerusalén puebloman rishpa , curacunata mandac curacunamanmi tucui imalla tucushcata huillarca .
40028012	Chashna huillacpimi , curacunata mandac curacunahuan , pushac yuyaccunahuan tandanacushpa parlanacurca . Chaimantami soldadocunaman achca cullquita cushpa ,
40028013	cashna yuyaita curca : « Cancunaca : “ Ñucanchic sueñucucpimi , tuta paipac yachacuccuna shamushpa , cuerpotaca shuhuashca ” ninguichic .
40028014	Chaita mandac Pilato yachashpa , cancunata llaquichisha nicpica , ñucanchic cancunamanta paihuan parlashunllami » nirca .
40028015	Soldadocuna cullquita japishpaca , paicuna nishca shinami ruhuarca . Chashna nishcataca , cunan punzhacamanmi israelcunaca parlanacun .
40028016	Chunga shuc yachacuccunaca Jesús maiman tupachun nishpa mandashca shinami , Galilea llactapi tiyac urcuman rirca .
40028017	Jesusta chaipi ricushpaca , “ allimari cangui ” nircami . Ashtahuanpish maijancunaca pai cashcata mana yuyacurcachu .
40028018	Jesús paicunapacman cuchuyashpaca : « Diosca ñucamanmi cai pachatapish , jahua pachatapish mandachun poderta curca .
40028019	Chaimanta tucui cai pacha llactacunaman rishpa , ñuca yachacuccunata ruhuaichic . Paicunataca Taitapac , Churipac , Espiritupac shutipi bautizanguichic .
40028020	Ñuca cancunaman mandashpa yachachishcacunata paicunapish cazuchun yachachinguichic . Ñucaca cai pacha tucuringacamanmi , cancunahuanca casha » nirca .
41001001	Diospac Churi Jesucristomanta alli huillanaca , cashnami callarin .
41001002	Dios ima nishcata huillac Isaías quillcashpaca : « Ñuca huillactaca Quishpichic shamuna ñanta allichichunmi , ñaupachishpa cachani .
41001003	Shitashca pambapi shuc runa caparishpaca : “ Quishpichic shamuna ñanta allichichic , quingu ñancunatapish derechaichic ” nicunmi » nirca .
41001004	Bautizac Juanca shitashca pambapimi bautizarinamanta , juchayuc cashcamanta llaquirishpa , Diosman cutirinamanta alli huillaita huillacurca .
41001005	Chashna huillacucpimi , tucui Jerusalén pueblomantapish , Judea llactamantapish pai huillashcata uyangapac shamurca . Juanca paicuna llaquirishpa , juchacunata huillacpimi , Jordán yacupi bautizarca .
41001006	Juanca camello millmamanta ruhuashca churanata churashca , cara chumbihuan chumbillishcami carca . Shinallatac langostacunata , abeja mishquitami micuc carca .
41001007	Juanca huillashpaca : « Ñucapac quipata shamucmi ñucata yalli poderyuc . Ñucaca cumurishpa , paipac ushuta huatashcallatapish mana pascaipacmi cani .
41001008	Ñucaca yacullahuanmi bautizani , ashtahuanpish ñucapac quipata shamucmi Diospac Espirituhuanmi bautizanga » nirca .
41001009	Chai punzhacunapimi Jesusca Galilea llacta Nazaret pueblomanta Juanpacman shamurca . Chaimantami Juanca Jordán yacupi Jesustaca bautizarca .
41001010	Yacumanta llucshicushpami , Jesusca jahua pacha pascarictapish , Diospac Espíritu paloma shina paipac jahuaman urai shamucuctapish ricurca .
41001011	Shinallatac jahua pachamanta rimashpaca : « Canmi ñuca cuyashca Churica cangui . Canmi ñucataca yallita cushichingui » nirca .
41001012	Bautizashca quipaca , Diospac Espiritumi Jesustaca shitashca pambaman pusharca .
41001013	Jesusca chuscu chunga punzhatami shitashca pambapi carca . Chaipimi Satanaspish pandachisha nirca . Sacha animalcunapish tiyarcami . Chaipica angelcunami Jesustaca servicurca .
41001014	Bautizac Juan carcelpi cacpimi , Jesusca Galilea llactaman rirca . Chaipi Dios mandacucmanta alli huillaita ,
41001015	huillashpaca : « Alli huillai punzhaca chayamushcami . Diosca ñami mandagrin . ¡ Chaimanta juchata saquishpa , Diosman cutirishpa , alli huillaita crichic ! » nirca .
41001016	Jesusca Galilea cucha patata puricushpami , Simontapish , Simonpac huauqui Andrestapish linchita yacupi shitacucta ricurca . Paicunaca challuata japiccuna carca .
41001017	Jesusca paicunataca : — Ñucata catichic . Cancunataca challuata japic shinallatac , gentecunata Diospacman pushamuctami ruhuasha — nirca .
41001018	Paicunaca linchicunata saquishpa , Jesus-huan rircallami .
41001019	Chaimanta ashtahuan chainicman rishpaca , Zebedeopac churicunatami Jacobotapish , Juantapish ricurca . Paicuna canoapi linchicuna lliquirishcata siracucpimi ,
41001020	Jesús paicunatapish cayarca . Chaimantami paicunapac taita Zebedeotapish caishuc challuata japic runacunatapish canoapi saquishpa , Jesusta catishpa rircacuna .
41001021	Chaimantaca Capernaúm puebloman chayashpami , samana punzhapi Jesusca israelcuna tandanacuna huasipi yachachi callarirca .
41001022	Jesusca mandac cashpami , mandashcacunata yachachiccuna shinallaca mana yachachirca . Chaimantami tucui uyaccunaca mancharirca .
41001023	Chai tandanacuna huasipica , supai japishca runami tiyacurca . Chai runa caparishpaca :
41001024	— Nazaret pueblomanta Jesús , ¿ ñucanchictaca imatatac ruhuagringuiyari ? ¿ Canca llaquichingapacchu shamungui ? Canca Dios cachashca Jucha Illacmi cangui . Canta ricsinimi — nirca .
41001025	Jesusca paitaca : — ¡ Upallai , paimanta llucshi ! — nishpami , sinchita rimarca .
41001026	Chai supaica chai runata munai chucchuchishpa , sinchita caparishpami llucshi rirca .
41001027	Chaimantami tucui gentecuna mancharinacushpa : “ ¿ Caica imatac ? ¿ Mushuc yachachinatachu yachachicun ? Millai supaita llucshi nicpica , cazushpa llucshinllami ” nishpami tapunacurca .
41001028	Jesusmantaca Galilea llacta muyundipi tucui causaccunami chayarcacuna .
41001029	Jesús tandanacuna huasimanta llucshishpaca , Jacobohuan , Juanhuanmi Simonpac , Andrespac huasiman rirca .
41001030	Chai huasipica , Simonpac suegrami fiebrehuan ungushca carca . Chaitami Jesusmanca huillarca .
41001031	Chaimantami Jesusca ungushcapacman cuchuyashpa , maquimanta japishpa jatarichirca . Fiebre paimanta anchuricpimi , paicunaman micunata carai callarirca .
41001032	Inti tigrashpa tutayamucucpimi , tucui ungushcacunatapish , supai japishcacunatapish Jesuspacman pushamurca .
41001033	Tucui pueblocunamantami Jesús tiyacuc huasi punguman tandanacumurca .
41001034	Jesusca ima ungüihuan caccunatapish , taucatami alliyachirca . Runacunamantapish , supaicunata llucchishpa cacharcami . Supaicunaca Jesús pi cashcataca yacharcami . Chaimantami mana rimarichun saquirca .
41001035	Jesusca tutamanta utca , manarac achicyamucpimi , shitashca pambapi Diosta mañangapac rirca .
41001036	Chaimantami Simonca paihuan caccunahuan Jesustaca mashcangapac rirca .
41001037	Jesusta tarishpaca : — Tucui gentecunami cantaca mashcacun — nirca .
41001038	Shina nicpimi Jesusca : — Cuchulla llactacunamanpish jacuchic . Chaicunapipish huillangapacmi shamurcani — nirca .
41001039	Jesusca tucui Galilea llacta israelcuna tandanacuna huasicunapimi huillarca . Runacunamantapish supaicunata llucchishpa cacharcami .
41001040	Lepra ungüihuan ungushca runa Jesuspacman cuchuyashpa , cungurishpaca : — Can ñucata alliyachisha nishpaca , alliyachinguimanllami — nishpa mañarca .
41001041	Jesusca chai runata llaquishpami , maquihuan tuparishpaca : — Ari , alliyachisha ninimi , alliyai — nirca .
41001042	Rimarincami lepra ungüica chai runamanta anchurirca .
41001043	Chai runata Jesús cachacushpaca :
41001044	— Riqui , pi canta alliyachishcataca , pacta piman huillanguiman . Cunanca , Israel curaman ricuchigri . Can alliyashcata paicuna ricuchunca , Moisés mandashca shinallatac ofrendata cugringui — nishpami mandarca .
41001045	Ashtahuanpish chai runaca , ima shina alliyashcataca tucuimanmi parlai callarirca . Chaimantami Jesusca mai pueblomanpish mana yaicui pudishpa , shitashca pambacunapi puricurca . Shina cacpipish , tucui llactacunamantami paipacman shamuc carca .
41002001	Asha punzhacuna quipami , Jesusca cutinllatac Capernaúm puebloman yaicushpa , shuc huasipi carca . Chaipi cacta yachashpami ,
41002002	achca gentecuna tandanacurca . Huasi pungupipish maita mana shayaripacmi carca . Chaipimi Jesusca quishpirinamanta alli huillaita huillarca .
41002003	Chaimanmi paralisis ungushca shuc runata , chuscu tucushpa chacanapi apamurca .
41002004	Achca gentecuna cashcamantami Jesuspacmanca mana cuchuyai pudirca . Chaimantami huasi catata pascashpa , ungushca runataca huandumushcandi Jesuspacman uricuchirca .
41002005	Tucui shunguhuan crishcata ricushpami Jesusca : — Huahua , cambac juchacunataca ña perdonanimi — nirca .
41002006	Maijan mandashcacunata yachachiccunapish chaipimi tiyacurca . Paicunapac shungupica :
41002007	« ¿ Ima nishpatac caica chashna riman ? ¡ Paica Diostami piñachin ! Juchacunata pipish mana perdonai pudinchu , Diosllami perdonan » nishpami yuyacurca .
41002008	Paicuna chashna yuyacucta yachashpami , Jesusca : — ¿ Ima nishpatac chashna yuyacunguichic ?
41002009	Cai ungushca runataca , ¿ ima ninatac ashtahuan jahualla : “ Cambac juchacunataca ña perdonanimi ” nina , mana cashpaca “ jatari , canta huandumushca chacanata apashpa rilla ” nina ? — nishpa tapurca .
41002010	Runa Tucungapac shamushca ñuca cai pachapi juchacunata perdonaclla cashcata yachachunmi , cai runataca :
41002011	“ Jatarishpa , huandumushca chacanata apashpa , cambac huasiman rilla ” nini — nirca .
41002012	Chashna nicpimi , chai ungushca runaca jatarishpa , huandumushca chacanata apashpa , tucuipac ñaupamanta llucshishpa rirca . Chaimantami tucui mashna mancharinacushpa : “ Jaicapi mana ricushcatami ricunchic ” nishpa , Diostaca “ allimari cangui ” nircacuna .
41002013	Chai quipaca Jesusca cutinmi Galilea cucha pataman rirca . Achca gentecuna paipacman shamucpimi , yachachirca .
41002014	Chaimanta rishpaca , impuestota chasquina mizapi Alfeopac churi Leví tiyacuctami ricurca . Paita ricushpaca : — Ñucata cati — nirca . Shina nicpimi , Levica jatarishpa , Jesusta catishpa rircalla .
41002015	Jesusca Levipac huasipimi micucurca . Chaipimi impuestota japic runacunapish , yallita juchayuc nishca gentecunapish , paipac yachacuccunapish paihuan micushpa tiyacurca . Jesustaca achcacunami caticurca .
41002016	Jesús impuestota japiccunahuanpish , juchayuc gentecunahuanpish micucta ricushpami , Mandashcacunata yachachiccuna , fariseocuna Jesuspac yachacuccunataca : — ¿ Ima nishpatac cancunapac yachachicca impuestota japiccunahuanpish , juchayuc gentecunahuanpish micucunyari ? — nishpa tapurca .
41002017	Chaita Jesús uyashpaca : — Allicunaca jambictaca mana mashcanchu , ashtahuanpish ungushcacunallami jambicta mashcan . Ñucaca , mana cashcata ruhuac runacunatachu cayac shamurcani , ashtahuanpish juchayuccunatami cayac shamurcani — nirca .
41002018	Bautizac Juanpac yachacuccunapish , fariseocunapac yachacuccunapishmi ayunacurca . Chaimantami maijancuna Jesuspacman shamushpaca : — Bautizac Juanpac yachacuccunapish , fariseocunapac yachacuccunapish ayunacunmi . Cambac yachacuccunaca , ¿ ima nishpatac mana ayunancunayari ? — nishpa tapurcacuna .
41002019	Chashna tapucpimi Jesusca : — ¿ Bodapi caccunaca Novio paicunahuan cacpica , ayunangachu ? Novio paicunahuan cacpica , mana ayunanchu .
41002020	Noviota apana punzhacuna chayamucunmi . Chai punzhacunapimi ayunangacuna .
41002021	Pipish mauca churanataca , mushuc pañohuanca mana remendanchu . Chaica , mushuc paño uchillayashpaca , mauca churanataca ashtahuan lliquinmanmi .
41002022	Cunanlla ruhuashca vinotapish , mauca cara capachupica pi mana churanchu . Chaica , cunanlla ruhuashca vino mauca capachuta tucyachicpica , vinopish , capachupish tucuringami . Chaimantami cunanlla ruhuashca vinotaca , mushuc capachupi churana — nirca .
41002023	Samana punzhapimi , Jesusca paipac yachacuccunahuan trigo chagra chaupita ricurca . Chaita ricushpami , yachacuccunaca trigo umata piti callarirca .
41002024	Chaimantami fariseocunaca Jesustaca : — Uyai , cambac yachacuccunaca , ¿ ima nishpatac samana punzhapi Dios ama ruhuachun cashcataca mana cazuncuna ? — nishpa tapurca .
41002025	Chashna nicpimi Jesusca : — Mandac David paihuan puriccunahuan yarcaihuan cashpa , imata ruhuashcataca Dios quillcachishcapica , ¿ manachu ricushcanguichic ?
41002026	Abiatar curacunata mandacui punzhapimi , Davidca Diosta mañana huasiman yaicushpa , Diosman cushca tandacunata paihuan puriccunahuan micurca . Chai tandataca pipish mana micunallachu carca , curacunallami micuna carca — nirca .
41002027	Cutinllatacmi Jesusca : — Samana punzhataca , gentecunapac allipacmi churarca . Runataca mana samana punzhapac allipacchu Diosca churarca .
41002028	Chaimanta Runa Tucungapac shamushca ñucaca , samana punzha cacpipish mandai pudinimi — nirca .
41003001	Jesusca cutinllatacmi israelcuna tandanacuna huasiman yaicurca . Chaipimi shuc maqui chaquishca runa tiyacurca .
41003002	Fariseocunaca Jesusta juchanchingaraicumi chai runata samana punzhapi allichicta ricuracurcacuna .
41003003	Jesusca chai maqui chaquishca runataca : — Jatari , caipi caccunapac chaupipi shayari — nirca .
41003004	Jesús chaipi caccunata tapushpaca : — ¿ Samana punzhapica allita ruhuanachu alli canga , mana cashpaca mana allita ruhuanachu alli canga ? ¿ Huañuimanta quishpichinachu alli canga , mana cashpaca huañuchinachu alli canga ? — nirca . Ashtahuanpish paicunaca upallami carcacuna .
41003005	Chaimantami muyundipi caccunata ricushpa piñarirca . Jesusca paicuna sinchi shungu cashcamantami yallita llaquirishpa , chai maqui chaquishca runataca : — Maquita chutai — nirca . Chai runa maquita chutacpica , maquica alli tucurcallami .
41003006	Fariseocunaca chai ucumanta llucshishpaca , mandac Herodespac runacunahuanmi Jesusta ima shina huañuchinata yuyarinacurca .
41003007	Jesús paipac yachacuccunahuan cucha pataman ricpimi , Galilea llacta achca gentecuna paitaca catishpa rircacuna .
41003008	Shinallatac Judea llactamantapish , Jerusalén pueblomantapish , Idumea llactamantapish , Jordán yacu chimba lado llactacunamantapish , Tiro , Sidón pueblocunamantapishmi achca gentecuna shamurca . Chai gentecunaca Jesús allicunatami ruhuacucta uyashpami shamurca .
41003009	Chashna achca gentecuna shamushpa , ama ñitimuchunmi , Jesusca paipac yachacuccunataca canoata apamushpa charicuchun mandarca .
41003010	Jesusca achca ungushcacunatami alliyachirca . Chaimantami ungushpa llaquilla causaccuna Jesuspi tuparingapac ñitirimurca .
41003011	Millai supaicuna Jesusta ricushpa , paipac ñaupapi cungurishpaca : — ¡ Canca Diospac Churimi cangui ! — nishpa caparircacuna .
41003012	Chaimantami Jesusca pai pi cashcata ama huillachun mandarca .
41003013	Jesusca , pai acllasha nishca runacunallata cayashpami urcuman rirca . Chashna cayacpica shamurcacunami .
41003014	Chunga ishcai runacunatami paihuan purichun , alli huillaita huillachun cachangapac acllarca .
41003015	Paicunamanca supaicunata llucchichun , ungushcacunata alliyachichunmi poderta curca .
41003016	Paicunaca : Simón , ( Paitami Pedrota shutichirca ) .
41003017	Zebedeopac churicuna Jacobopish , Juanpishmi carca . Paicunataca “ Boanergesta ” shutichirca . Chaica : “ Rayo shina sinchi ” nisha ninmi .
41003018	Andrespish , Felipepish , Bartolomepish , Mateopish , Tomaspish , Alfeopac churi Jacobopish , Tadeopish , Celote nishca Simonpish ,
41003019	Judas Iscariotepishmi carca . Paimi quipamanca Jesustaca japichirca .
41003020	Chaimantaca huasimanmi cutimurca . Cutinllatac huasipi achca gentecuna jundaricpimi , micunallatapish mana pudircacuna .
41003021	Jesús chaipi cacpimi , paipac familiacunaca : « Yuyai illacmi tucushca » nishpa , pushangapac shamurca .
41003022	Jerusalén pueblomanta mandashcacunata yachachiccuna shamushpaca : « Cai runaca supaicunata mandac Beelzebuhuan cashpami , supaicunataca llucchishpa cachan » nircami .
41003023	Jesús paicunata cayashpa , yuyaita japina parlohuan parlashpaca : — ¡ Maitatac Satanasca , Satanasllatatac llucchishpa cachangayari !
41003024	Llactata mandaccunapura macanacucpica , chai llactaca chingaringami .
41003025	Huasipi causaccuna paicunapura macanacucpica , chai huasica tucuringami .
41003026	Satanaspura caita chaita mandacpica , paicuna mandanaca tucuringami .
41003027	Shuc sinchi runapac huasiman shuhuangapac yaicugricushpaca huasiyuctami huatanman . Paita huatashpallami , imatapish shuhuai pudinman .
41003028	Caica pactangatacmi : Diosca ima juchatapish , ima rimashcatapish perdonangami ,
41003029	ashtahuanpish jucha illac Espirituta piñashpa rimactaca manatac perdonangachu . Paica huiñaitami juchayuc canga — nirca .
41003030	Paicuna : « Supai japishca runami cangui » nishcamantami , Jesusca chashna nirca .
41003031	Chaicamanca Jesuspac mamapish , huauquicunapish shamushpami , canzhallamanta cayac cacharca .
41003032	Jesuspac muyundipi tiyacuccunaca Jesustaca : — Cambac mama , huauquicunami canzhapi canta mashcacun — nirca .
41003033	Chashna nicpimi Jesusca : — ¿ Pitac ñuca mama , ñuca huauquicunaca canga ? — nirca .
41003034	Muyundipi tiyaccunata ricuchishpaca : — Caicunami ñuca mama , ñuca huauquicunaca .
41003035	Maijanpish Dios munashcata ruhuacmi ñuca huauqui , ñuca pani , ñuca mamaca — nirca .
41004001	Cutinllatacmi Jesusca cucha patapi yachachi callarirca . Chaimanmi achca gentecuna tandanacurca . Chaimantami Jesusca yacupi cac canoapi yaicushpa tiyarirca . Gentecunaca yacu patapimi carca .
41004002	Chaipimi chimbapurashca parlocunahuan achcata yachachirca . Pai yachachishpaca :
41004003	“ ¡ Caita uyaichic ! Shuc tarpuc runami tarpungapac llucshirca .
41004004	Pai tapucucpica , maijan muyuca ñanpimi urmarca . Chai muyutaca zhutacuna shamushpami mururca .
41004005	Maijan muyuca rumi allpapimi urmarca . Chai muyuca jahualla allpa cacpimi , utca huiñarca .
41004006	Chai yuraca mana ucuman sapiyuc cashpami , inti llucshishpa rupachicpica chaquircalla .
41004007	Maijan muyuca casha chaupipimi urmarca . Casha huiñashpa aguachicpica , mana pucurcachu .
41004008	Maijan muyuca alli allpapi urmashpami alli huiñashpa , shucmanta quimsa chungata , maijanca sucta chungata , maijanca patsac granota pucurca ” nirca .
41004009	Shinallatac Jesusca : — Ringrita chariccunaca , alli uyaichic — nirca .
41004010	Jesús pailla saquiricpimi , paipac chunga ishcai yachacuccunapuramanta maijan chuchullapi tiyacuccunaca : — Chimbapurashca parloca , ¿ imatatac nisha nin ? — nishpa tapurca .
41004011	Chaimantami Jesusca : — Diosca pai mandacucmantaca cancunamanca pacashcatami yachachishca . Ashtahuanpish caishuc gentecunamanca chimbapurashca parlocunallahuanmi yachachini .
41004012	Paicuna ricushpapish , ama ricuchun , uyashpapish ama entendichunmi , chashnaca yachachicuni . Shinallatac Diosman ama cuti richun , paicunapac juchacunata ama perdonachunmi , chashna nini — nirca .
41004013	Chaimantami Jesusca : — Cai chimbapurashca parlocunahuan parlashcataca , mana entendishpaca , ¿ ima shinatac shuctac parlocunata yachachicpica , entendinguichicyari ?
41004014	Tarpuc runa shinaca , alli huillaita huillacmi .
41004015	Ñanpi urmashca muyu shinaca , alli huillaita uyaccunami . Shina uyacpipish , Satanás shamushpami shungumanta anchuchircalla .
41004016	Rumi allpapi urmashca muyu shinaca , alli huillaimanta huillashcata cushilla chasquiccunami .
41004017	Shina cashpapish , mana sapiyuc shina cashcamantami , llaquicuna japicpi , mana cashpaca alli huillaita crishcamanta gentecuna piñacpica , crinata saquincunalla .
41004018	Casha chaupipi urmashca muyu shinaca , alli huillaimanta huillashcata alli uyaccunami .
41004019	Chashna uyashpapish , cai causaipaclla munaihuan , charicyana munaihuan , charishpapish ashtahuan charina munaihuanmi pandarincuna . Chai munaicunami alli huillaita uyashcataca aguachic shina cungachin . Chaimantami grano mana pucuc shina ricurincuna .
41004020	Alli allpapi tarpushca muyu shinaca , alli huillaita shungupi chasquiccunami . Chaimantami shuc muyumanta quimsa chungata , maijancunaca sucta chungata , maijancunaca patsac granota pucuc shina tucuncuna — nirca .
41004021	Jesús ashtahuan parlashpaca : — Luzta japichishpaca , ¿ pitac cajón ucupi , mana cashpaca cama ucupi churangayari ? Ashtahuanpish pata jahuapi achicyachichun churan .
41004022	Chaica , ima pacashcapish mana pacalla saquiringachu , tucuimi ricuringa . Mana yachashcapish tucuimi yacharinga .
41004023	Ringrita chariccunaca , alli uyaichic — nirca .
41004024	Shinallatac Jesusca : — Caita uyashpa , allita entendichic . Shuccunaman ima shinami cunguichic , chashnallatacmi cancunamanpish Diosca cunga . Cancuna uyaccunamancarin ashtahuanmi cunga .
41004025	Maijanpish chariccunamanca ashtahuanmi cunga , ashtahuanpish mana chariccunamantaca , ashalla charishcatapish quichungami — nirca .
41004026	Chashnallatac Jesusca : — Dios mandacucca , shuc runa allpapi muyuta tarpuc shinami .
41004027	Chai runaca tutaca sueñunmi , punzhaca jatarinmi . Tarpushca muyuca pai mana yachacpimi , huiñashpa catin .
41004028	Allpaca , paillami granota ricuchin . Chaica , puntaca pangacunarac ricurin . Quipaca espiga ricurin , cutin espigapica grano ricurin .
41004029	Ña pucushpa , cosechana punzha chayamucpica , hoces-huanmi pitingapac rin — nirca .
41004030	Cutinllatac Jesusca : — Dios mandacuctaca , ¿ ima shina cashcatatac nisha ? ¿ Ima parlohuantac chimbapurasha ?
41004031	Dios mandacucca , tarpushca mostaza muyuta shinami . Chai muyuca tucui muyucunamanta ashtahuan ñutumi ,
41004032	ashtahuanpish ña tarpushca huiñashpaca , tucui huertapi tiyac yuracunamanta yallimi tucun . Chai ramacunapimi volac animalcuna shamushpa , llandurincuna — nirca .
41004033	Jesusca chimbapurashca parlocunahuanmi quishpirinamanta yachachirca . Chashna yachachicushpaca , gentecuna entendinallatami parlacurca .
41004034	Paicunamanca chimbapurashca parlocunallahuanmi imatapish yachachirca . Paipac yachacuccunallahuan cashpaca , ima nisha nishcatapish tucuimi entendichirca .
41004035	Chai punzha , ña tutayacucpimi Jesuaca : — Cai cucha yacuta pasashun — nirca .
41004036	Gentecunata cachashca quipami Jesusta canoapi tiyachishpa pusharca . Maijancunaca shuctac canoapimi Jesusta catishpa rirca .
41004037	Chashna ricucpimi , huaira sinchita jatarishpa , yacuta caiman chaiman cuyuchi callarirca . Chaimantami canoapi yacu jundai callarirca .
41004038	Jesusca canoa huasha ladopimi saunarishpa sueñucurca . Chaimantami paipac yachacuccunaca : — Yachachic , ¡ ñucanchicca ñami ucuyagrinchicca ! ¿ Manachu llaquingui ? — nishpa ricchachirca .
41004039	Jesús jatarishpa , huairatapish cuchatapish rimashpaca : — ¡ Casilla cai ! — nishpami , nircami . Shina nicpimi , huairapish , cuchapish casilla tucurca .
41004040	Jesusca , paipac yachacuccunataca : — ¿ Ima nishpatac yalli mancharinguichic ? ¿ Manaracchu ñucataca alli cringuichic ? — nirca .
41004041	Shina nicpimi , mancharishpa , paicunapura parlanacushpaca : — ¿ Pitac caica ? Paitaca huairapish , yacupish cazunmi — ninacurca .
41005001	Paicunaca cuchata pasashpaca , Gerasa llactamanmi chayarca .
41005002	Canoamanta Jesús llucshincami , supai japishca runaca panteonmanta llucshishpa , Jesus-huan tupac shamurca .
41005003	Paitaca pipish mana cadenacunahuan huatai pudircachu . Chaimantami panteonllapi causac carca .
41005004	Tauca cutinmi huatana fierrohuanpish , cadenahuanpish huatac carca . Shina cacpipish chaicunata polvoshpa , pitishpami ric carca . Paitaca pipish mana huatai pudircachu .
41005005	Tutapish , punzhapish urcucunapi , panteoncunapi sinchita caparishpa , paillatac rumihuan chugririshpami puric carca .
41005006	Jesusta carumanta ricushcahuanmi , callpashpa paipac ñaupapi cungurirca .
41005007	Cungurishpa , caparishpaca : — Jahua pacha Diospac Churi Jesús ¿ imatatac nic shamunguiyari ? ¡ Diosmantami mañani , ñucata ama llaquichichu ! — nirca .
41005008	Jesús : « ¡ Millai espíritu , cai runamanta llucshi ! » nishcamantami chashna nirca .
41005009	Jesús paita tapushpaca : — ¿ Ima shutitac cangui ? — nircami . Chaimantami chai runaca : — Achcacuna cashcamanta , huaranga huaranga shutimi cani — nirca .
41005010	Supaicunaca ama caruman cachachunmi mañarca .
41005011	Chai urcu cuchullapimi , achca cuchicuna micucurca .
41005012	Chaimantami supaicunaca : — Ñucanchictaca chai cuchicunapi yaicuchun cachaiyari — nishpa , mañarca .
41005013	Chaimantami Jesusca chaiman richun saquirca . Supaicuna chai runamanta llucshishpaca , cuchicunapimi yaicugrirca . Shina yaicucpimi , chai cuchicunaca jahuamanta cuchaman singushpa , yacupi aguarishpa huañurca . Chai cuchicunaca ishcai huaranga shinami carca .
41005014	Cuchicunata michiccunaca paicunapac pueblopi , llactacunapimi huillangapac callparca . Shina huillacpimi , ima tucushcata ricungapac tucui gentecuna shamurca .
41005015	Jesuspacman chayashpaca , achca huaranga supaicuna llaquichishca runa alli tucushpa , churanatapish alli churarishca , alli yuyaipi tiyacuctami ricurca . Chaita ricushpami , yallita mancharirca .
41005016	Chaita ricuccunaca supai japishca runa alli tucushcatapish , cuchicuna ima tucushcatapishmi paicunaman parlarca .
41005017	Chaimantami Jesustaca chai llactamanta richun mañarca .
41005018	Jesús canoapi tiyaricpimi , supaicunata llucchishca runaca paitapish pushashpa richun mañarca .
41005019	Jesusca mana pushashpa risha nircachu , ashtahuanpish : — Cambac huasiman rishpa , Dios llaquishpa , canta alliyachishcata cambac familiacunaman huillagri — nirca .
41005020	Chai runa rishpaca , paita Jesús alliyachishcatami Decápolis pueblocunapi huillai callarirca . Shina huillacpica , tucui gentecunami cushicurca .
41005021	Jesús cutinllatac canoapi yacuta pasashpa , cucha patapi cacpica , achca gentecunami paipacman tandanacurca .
41005022	Chaimanmi , israelcuna tandanacuna huasita mandac Jairo shamurca . Chai mandac Jesusta ricushpa ,
41005023	paipac ñaupapi cungurishpaca : — Ñuca ushimi huañugricun . Can rishpa , ñuca ushipac uma jahuapi maquita churacpica , mana huañungachu , alliyangami — nishpa mañarca .
41005024	Chaimantami Jesusca chai runapac huasiman rirca . Shina ricucpica , achca gentecunami Jesus-huan pacta rircacuna .
41005025	Chai riccunapurapica , chunga ishcai huatata yahuar cacharirishpa ungushca huarmimi ricurca .
41005026	Chai huarmica tauca jambiccunapacman rishpami , llaquita apashpa puricurcalla . Jambiricushpallami pai charishcatapish tucui tucuchirca . Ima jambipish mana allichircachu , ashtahuanmi anchayashpa caticurca .
41005027	Chaimantami Jesusmanta parlashcata uyashpa , gentecunapac chaupita rishpa , Jesuspac churanapi huashamanta tuparirca .
41005028	Paipac shungupica : « Jesuspac churanapi tuparishpaca , jambirishallami » nishpami yuyacurca .
41005029	Churanapi tuparicpica , chai ratomi yahuarca jarcarirca . Chaimantami huarmica ña alli tucushcata yacharca .
41005030	Jesusca alliyachic poder paimanta llucshicpimi , huashaman tigrarishpaca : — ¿ Maijantac ñuca churanapi tuparin ? — nishpa tapurca .
41005031	Chaimantami paipac yachacuccunaca : — ¿ Manachu cai tucui gentecuna ñitirinacushpa , shamucuctaca ricungui ? ¿ Chashna cashca jahuachu “ ¿ pitac ñucapi tuparin ? ” nishpa tapungui ? — nirca .
41005032	Jesusca pi tuparishcata yachangapacmi muyundita ricucurca .
41005033	Chashna ricucucpimi , chai huarmica manchaihuan chucchushpa , Jesuspac ñaupapi cungurishpa , ima tucushcata tucuita huillarca .
41005034	Chaimantami Jesusca : — Huahua , can crishcamantami alliyashcangui . Cunanca , cushicushpa rilla . Ungüimantaca jambirishcanguimi — nirca .
41005035	Jesús shina nicucllapitacmi , mandac Jairopac huasimanta maijan runacuna shamushpa Jairotaca : — Yachachictaca , ¿ imapactac yanga piñachicungui ? Cambac ushica ñami huañun — nishpa huillarca .
41005036	Shina nicpipish , Jesusca tandanacuna huasipi mandactaca : — Ama mancharichu . Ashtahuanpish cri — nirca .
41005037	Jesusca caishuc gentecunata chaillapi saquishpa , Pedrota , Jacobota , Jacobopac huauqui Juanllata pushashpami ,
41005038	chai mandacpac huasiman rirca . Chaipimi caparishpa , huacanacucucta ricurca .
41005039	Jesús ucuman yaicushpaca : — ¿ Ima nishpatac cancunaca caparishpa huacanacucunguichic ? Huambraca mana huañushcachu , sueñucunllami — nirca .
41005040	Jesús shina nicpica , burlashpa asircacunami . Chaimantami Jesusca chai ucumanta tucui gentecunata llucchishpa cachashpa , huambrapac taita mamata , quimsa yachacuccunata pushashpa , chai huambra siricuc ucuman yaicurca .
41005041	Huambrapac maquita japishpaca : — Talita , cumi — nirca . Chaica : “ Huambra jatari , cantami nini ” nisha ninmi .
41005042	Shina nicpica , huambraca jatarishpa , puri callarircami . Chaimantami gentecunaca yallita mancharirca . Chai huambraca chunga ishcai huatayucmi carca .
41005043	Jesusca huambrata causachishcata ama piman huillachunmi cutin cutin mandarca . Shinallatac huambraman carachunpish mandarcami .
41006001	Jesús chaimanta rishpaca , paipac llactamanmi paipac yachacuccunahuan cutimurca .
41006002	Jesusca samana punzha chayamucpimi , israelcuna tandanacuna huasipi yachachi callarirca . Pai yachachishcata uyaccuna mancharishpa , caishuc chaishuc tapunacushpaca : — ¿ Maipitac cai runaca caita yachacurcayari ? ¿ Ima shinatac caita yachacurca ? ¿ Pitac milagrocunata ruhuanata yachachirca ?
41006003	¿ Manachu Mariapac huahua carpintero ? ¿ Manachu Jacobopac , Josepac , Judaspac , Simonpac huauqui ? ¿ Manachu paipac panicunaca cai llactapi ñucanchic-huan causan ? — nishpami , mana crircacuna .
41006004	Chaimantami Jesusca : — Dios ima nishcata huillactaca maipipish allimi chasquin . Ashtahuanpish quiquin llactapica , quiquin familiacamanmi mana uyashun nin — nirca .
41006005	Chaimantami chaipica , ima milagrocunatapish mana ruhuarca . Maijan ungushcacunallatami paicunapac jahuapi maquita churashpa alliyachirca .
41006006	Jesusca chai gentecuna mana crishcamantami yallita llaquirishpa , chai muyundi llactacunapi yachachishpa puricurca .
41006007	Jesusca paipac chunga ishcai yachacuccunata cayashpa , supaicunata llucchichun poderta cushpami , ishcai ishcaita cacharca .
41006008	Paicunata cachacushpaca : — Ñanpi micunatapish , cullquitapish ama apanguichicchu ashtahuanpish , taunallata apanguichic .
41006009	Ushutata churarishpapish , ama yanandi churanata apanguichicchu — nirca .
41006010	Shinallatac Jesusca paicunata : — Cancuna mai huasiman chayashpaca , shuc llactaman ringacaman chaillapi canguichic .
41006011	Maijan llactapi cancunata mana chasquishpa , cancuna huillashcatapish mana uyashun nicpica , llucshishpa ringuichiclla . Chai llacta llaquita apana cashcata ricuchingapacca , cancunapac chaquipi catirishca allpatapish chaspishpa ringuichic — nirca .
41006012	Yachacuccuna rishpaca , juchayuc cashcamanta llaquirishpa , Diosman cutirichunmi gentecunaman huillarca .
41006013	Achca supaicunatami gentecunamanta llucchishpa cacharca . Achca ungushcacunatami aceiteta umapi churashpa alliyachirca .
41006014	Tucui llactacunapimi Jesús imata ruhuashcaca yacharirca . Chaimantami mandac Herodesca : — Bautizac Juanmi huañushcacunapuramanta causarishca canga . Chaimantami paica milagrocunata ruhuacunga — nirca .
41006015	Cutin maijanca : — Dios ima nishcata huillac Eliasmi canga — nircami . Maijanca : — Dios ima nishcata ñaupa huillaccunapuramanta maijanmi canga — nircami .
41006016	Chaita Herodes uyashpaca : — Chai runaca Juanmi canga . Paitaca ñucami cungata pitishpa , huañuchichun mandarcani . Paimi huañushcacunapuramanta causarishca canga — nirca .
41006017	Herodesllatacmi Herodías huarmi nishcata uyashpa , Juantaca cadenahuan huatashpa carcelpi churachishca carca . Herodesca , paipac huauqui Felipepac huarmi Herodias-huanmi apanacushpa causacurca .
41006018	Juanca Herodestaca : « Huauquipac huarmihuan causanaca , mana allichu » nishcami carca .
41006019	Herodiasca Juantaca huañuchinatami munarca . Shina cashpapish mana huañuchi pudircachu .
41006020	Herodesca Juantaca cashcata ruhuac , Diospaclla causactami yacharca . Chaimantami paita manchashpa , cuidashpa charirca . Imata ruhuanata yuyacushpapish , Juan huillacpica , cushillami uyac carca .
41006021	Herodías munashca punzhami chayarca . Chaica , Herodesmi pai huacharishca huata pactacpi , fiestata ruhuashpa , llactata mandaccunatapish , soldadocunata mandaccunatapish , Galilea llactata pushaccunatapish jatun micuiman cayarca .
41006022	Chai ucuman yaicushpami , Herodiaspac huahua solteraca bailarca . Chaitaca , Herodespish , chaipi caccunapish cushicushpami ricucurca . Chaimantami mandac Herodesca chai solterataca : — Can imata munashcata mañailla . Ñucaca cushallami .
41006023	Ñucami : Can mañacpica , ñuca mandacushcamanta chaupi llactatapish cushami — nishpa , ari nini .
41006024	Soltera chaimanta llucshishpaca mamataca : — ¿ Imatatac mañasha ? — nishpa tapurca . Shina tapucpica mamaca : — Bautizac Juanpac umata mañaiyari — nirca .
41006025	Chai soltera mandac Herodespacman utca rishpaca : — Cunanllatac Bautizac Juanpac umata shuc platopi cui — nirca .
41006026	Mandac Herodesca yallitami llaquirirca . Shina cashpapish , chaipi caccunapac ñaupapi ari nishcamantami “ mana cushachu ” ninataca , mana pudirca .
41006027	Chaimantami mandac Herodesca Juanpac umata pitishpa apamuchun , shuc soldadota cacharca .
41006028	Chai soldadoca carcelman rishpami , Juanpac umata platopi apamushpa , chai solteraman curca . Paica paipac mamamanmi curca .
41006029	Juanpac yachacuccuna chaita yachashpaca shamurcami . Chashnami Juanpac cuerpota enterrangapac aparca .
41006030	Jesús huillachun cachashcacuna cutimushpaca , yachachishcatapish , imata ruhuashcatapish Jesusman tucuimi parlarca .
41006031	Achca gentecuna rin , cutin puricucpimi , ima shina micunallatapish mana pudircacuna . Chaimantami Jesusca yachacuccunataca : — Shitashca pambaman shamushpa , samarichic — nirca .
41006032	Chaimantami paicunalla canoapi cuchata pasashpa , shitashca pambaman rircacuna .
41006033	Paicuna ricuctaca achca gentecuna ricushpaca ricsircami . Chaimantami tucui pueblocunamanta chaquillahuan paicunata mishashpa , chaiman chayarcacuna .
41006034	Canoamanta Jesús llucshishpaca , achca gentecunatami ricurca . Paicuna michic illac ovejacuna shina cashcamantami Jesusca llaquirishpa , paicunaman tucuita yachachi callarirca .
41006035	Tutayamucpi , Jesuspac yachacuccuna paipacman cuchuyashpaca : — Ñami tutayamun . Caipica pipish mana causanchu .
41006036	Cai gentecunaca micunatapish mana charinchu . Paicunataca chai muyundi uchilla llactacunapi randishpa micuchun cachaiyari — nirca .
41006037	Shina nicpimi Jesusca : — Cancunallatac micunata caraichic — nirca . Shina nicpimi paicunaca : — ¿ Ishcai patsac denario cullquihuanchu tandata randimugrichun ningui ? — nirca .
41006038	Jesusca : — Cancunaca , ¿ mashna tandatatac charinguichic ? Ricungapac richic — nirca . Paicuna cutimushpaca : — Pichca tanda , ishcai challuallatami charinchic — nirca .
41006039	Shina nicpimi Jesusca : — Chai gentecunata chai quihua pambapi asha asha raquishpa tiyachichic — nishpa mandarca .
41006040	Chaimantami tucui chaipi caccunaca maipica patsac , maipica pichca chunga tiyarirca .
41006041	Chai quipami Jesusca pichca tandata , ishcai challuata japishpa , jahua pachata huichailla ricushpa , Diosta pagui nirca . Shinami pichca tandata , ishcai challuata chaupishpa chaupishpa , gentecunaman carachun paipac yachacuccunaman curca .
41006042	Chaitaca tucui gentecunami mana nicta micurca .
41006043	Puchuchishcataca chunga ishcai taza jundatami tandatapish , challuatapish tandarca .
41006044	Chai micuccunaca , caricunallami pichca huaranga carca .
41006045	Chai quipaca , Jesusca paipac yachacuccunatami canoapi huichicuchishpa , cuchata pasashpa , Betsaida puebloman ñaupachun cacharca . Chaicamanca Jesusca gentecunatami cachacurca .
41006046	Jesusca gentecunata cachashpaca urcumanmi Diosta mañangapac rirca .
41006047	Ña tutayacuctaca paipac yachacuccunaca chaupi yacupimi canoapi carca . Jesusca paillami urcupi saquirirca .
41006048	Yachacuccunaca huaira ñaupamanta jarcacpimi , canoata mana purichi pudicurca . Chaitami Jesusca ricurca . Ña punzhayacuctami Jesusca yacu jahuata rishpa , paicunapac ñaupata rigrirca .
41006049	Yachacuccuna chaita ricushpaca “ ¡ ayami canga ! ” yuyashpami caparirca .
41006050	Chaica , tucui paipac yachacuccuna ricushpami , yallita mancharirca . Chaimantami Jesusca paicunata rimashpaca : — ¡ Ama mancharichicchu ! Ñucami cani , sinchicuichic — nirca .
41006051	Jesús paicuna ricuc canoapi huichicucpica , huairaca pararcami . Chaimantami paipac yachacuccunaca yallita mancharirca .
41006052	Paicunaca rumi shungu cashcamantami tandata mirachishcatapish manarac entendircachu .
41006053	Cuchata pasashpaca , Genesaret llactaman chayashpami , chai cucha patapi canoata huatarca .
41006054	Canoamanta llucshincami , gentecunaca Jesusta ricsirca .
41006055	Shina ricsishpami , chai muyundi llactacunapi huillagrirca . Shina huillacpimi , Jesús maipi cacta uyashpaca , ungushcacunata huandushpa apamurca .
41006056	Mai puebloman , mai llactaman , mai huasicunaman Jesús chayacpica , ñancunapimi ungushcacunata churarca . Shina churashpaca churana puntallapipish tuparichun saquichunmi mañarca . Jesuspac churanapi tupariccunaca , tucuimi alliyarca .
41007001	Jerusalenmanta shamuc fariseocunapish , maijan mandashcacunata yachachiccunapish Jesuspacmanmi cuchuyarca .
41007002	Paicunaca Jesuspac maijan yachacuccuna maquita mana jahuashpa micucucta ricurca .
41007003	( Fariseocunapish , tucui israelcunapish ñaupa taitacuna yachachishcata catishpami , maquita jahuashpalla micuc carca .
41007004	Plazamanta cutimushpapish , maquita mana jahuashpaca , mana micucchu carca . Shinallatac shuctac yachachishcacunatapish pactachiccunami carca . Chaimantami vasocunatapish , jarrocunatapish , platocunatapish jahuac , shinallatac camacunatapish tacshac carca ) .
41007005	Chaimantami fariseocunapish , mandashcacunata yachachiccunapish Jesusta tapushpaca : — ¿ Ima nishpatac cambac yachacuccunaca ñaupa taitacuna yachachishcata mana cazushpa , maquita mana jahuashpa micun ? — nirca .
41007006	Shina nicpimi , Jesusca paicunataca : — ¡ Mishqui shimi , jayac shungucuna canguichic ! Allimi , Dios ima nishcata huillac Isaías cancunamanta quillcashpaca : “ Cai gentecunaca shimillahuanmi ñucataca alli nincuna . Ashtahuanpish shunguca ñucamanta carupimi .
41007007	Paicunaca yangallami ñucata alli nincuna . Runacuna yachachishcallatami yachachincuna ” nishcami .
41007008	Cancunaca Dios mandashcacunata saquishpami , runacuna yachachishcallata caticunguichic — nirca .
41007009	Shinallatac Jesusca : — Dios mandashcacunataca saquishpami , ñaupa taitacuna yachachishcallata cazunguichic .
41007010	Moisés yachachishpaca : “ Taita mamata cuyangui . Maijanpish taita mamata mana alli nicca , huañunami canga ” nishcami .
41007011	Ashtahuanpish cancunaca : “ Taita mama imata mañacpica , ‘ ñuca charishcacunaca Diosman cushca ofrendami . Chaimanta mana ayudai pudinichu ’ ninallami ” nishpami yachachinguichic .
41007012	Chashna yachachishpami , taita mamata ayudachunca mana saquinguichic .
41007013	Chashnami Dios mandashcacunata saquishpa , runacuna yachachishcallata catinguichic . Shinallatac shuctac chai shinacunatami catinguichic — nirca .
41007014	Jesús tucui gentecunata cayashpaca : — Tucui mashna uyashpa , alli entendichic :
41007015	Imapish shimita yaicucca mana juchayucta ruhuanchu , ashtahuanpish shungumanta llucshic mana alli yuyaimi juchayuctaca ruhuan .
41007016	Ringrita chariccunaca , alli uyaichic — nirca .
41007017	Jesús gentecunamanta raquirishpa , huasiman yaicucpica , paipac yachacuccunaca chimbapurashpa parlashcamantami tapurca .
41007018	Chaimantami Jesusca paicunataca : — Cancunapish ñuca huillacushca imata nisha nishcataca , ¿ manaracchu entendinguichic ? Ima micunapish shimita yaicucca mana juchayucta ruhuac cashcataca , ¿ manachu entendinguichic ?
41007019	Micunaca shunguman mana yaicushpami , huicsallaman yaicun . Quipamanca llucshinllami — nirca . Chashna nishpaca , ima micunatapish micunallami nishpami yachachirca .
41007020	Jesús cutin rimashpaca : « Shungu ucumanta llucshicmi juchayucta ruhuan .
41007021	Shungu ucumanta millai yuyaicuna llucshicpimi , huainayancuna , millaita ruhuancuna , huañuchincuna ,
41007022	shuhuancuna , charicyanata munancuna , pitapish llaquichincuna , umancuna , mana pingancuna , envidiancuna , llullancuna , jatun tucuncuna , yuyai illac tucuncuna .
41007023	Tucui cai yuyaicunami shungumanta llucshishpa , juchayuctaca ruhuan » nirca .
41007024	Jesusca chaimanta rishpaca Tiro llacta , Sidón llactamanmi chayarca . Chaipi cashcata pipish ama yachachunmi , shuc huasiman yaicurca . Chashna cacpipish gentecunaca Jesús maipi cashcata yachac chayarcami .
41007025	Shuc huarmimi Jesús chaipi cashcata yachashpa shamurca . Chai huarmica supai japishca shuc huarmi huambratami charirca .
41007026	Chai huarmica mana israelcunapuramantachu carca . Ashtahuanpish Sirofenicia llacta huarmimi carca . Paimi , paipac huambramanta supaita llucchishpa cachachun mañarca .
41007027	Shina nicpimi , Jesusca huarmitaca : — Huahuacunarac micuchun saqui . Huahuacunamanta micucucta quichushpa , allcunaman caranaca , mana allichu — nirca .
41007028	Shina nicpimi , chai huarmica : — Apunchic Jesús , chashnami . Shina cacpipish allcunaca huahuacuna micucushpa urmachishcataca micunllami — nirca .
41007029	Shina nicpimi Jesusca : — Canca allitami nishcangui . Cambac huahuamantaca , supaica ñami llucshirca . Cunanca huasiman rilla — nirca .
41007030	Huarmi huasiman cutishpaca , huambra camapi siricuctami ricurca . Supaica huambramantaca ñami llucshishca carca .
41007031	Jesusca Tiro llactamanta llucshishpaca , Sidón llactata , Decápolis llactata rishpami , Galilea cuchaman chayarca .
41007032	Chaiman ringri mana uyac , mana rimac runata pushamushpami , Jesús chai runapac uma jahuapi maquita churashpa , alliyachichun mañarca .
41007033	Shina mañacpimi , Jesusca chai runata gentecunamanta caruyachishpa , callupi tucata churashpa , ishcai ringripi dedota satirca .
41007034	Chashna ruhuashpami , Jesusca jahua pachata ricushpa , shungupi llaquirishpa : — ¡ Efata ! — nirca . Chaica : “ Pascari ” nisha ninmi .
41007035	Chashna nicpica , chai runapac ringricunaca pascarircami . Callupish alli tucucpimi , ña rimarcalla .
41007036	Ña alliyachishpaca , Jesusca piman ama huillachunmi cutin cutin rimashpa mandarca . Chashna nicpipish , ashtahuanmi pimanpish parlashpa purirca .
41007037	Chashna parlacpica , tucui gentecunami mancharishpami : “ Paica allita ruhuan . Ringri mana uyaccunatapish uyachin , mana rimaccunatapish rimachinmi ” nircacuna .
41008001	Chai punzhacunapica , achca gentecunami tandanacurca . Paicuna micunata mana charicpimi , Jesusca paipac yachacuccunata cayashpa :
41008002	— Cai gentecunaca quimsa punzhatami ñucahuan caipi cancuna . Paicunaca ima micunallata mana charinchu , chaimanta llaquinayanmi .
41008003	Maijancunaca caru llactacunamanta shamushca . Paicunaman mana carashpa huasiman cachacpica , yarcaihuan ñanpi tigrangami — nirca .
41008004	Yachacuccunaca : — Cai shitashca pambapica , ¿ maimantatac tucui gentecunamanca carashunyari ? — nirca .
41008005	Shina nicpimi Jesusca : — ¿ Mashna tandatatac charinguichic ? — nirca . Shina tapucpimi , paipac yachacuccunaca : — Canchis tandallatami charinchic — nirca .
41008006	Shina nicpimi , Jesusca chai tucui gentecunata pambapi tiyarichun mandarca . Chashna tiyachishpami , Jesusca chai canchis tandata japishpa , Diosta pagui nirca . Chai tandataca chaupishpa chaupishpami , tucuiman carachun yachacuccunaman curca . Paicunaca tucui gentecunamanmi cararca .
41008007	Shinallatac asha challuacunatapish charircami . Chai challuacunamantapish Diosta pagui nishpami , carachun mandarca .
41008008	Chai gentecunaca mana nictami micurca . Shinallatac puchuchishcataca canchis taza jundatami tandarca .
41008009	Micuccunaca chuscu huaranga shinami carca . Chai quipaca Jesusca paicunapac huasicunamanmi cacharca .
41008010	Chai quipaca Jesusca paipac yachacuccunahuanmi canoapi tiyarishpa , Dalmanuta llactaman rirca .
41008011	Fariseocuna shamushpami , Jesusta pandachisha nishpa “ jahua pacha Dios cachashca cashpaca , milagrota ruhuashpa ricuchi ” nishpa , rimari callarirca .
41008012	Chaimantami Jesusca shungupi llaquirishpa : — Cai causaccunaca , ¿ ima nishpatac milagrota ruhuashpa ricuchichun ninyari ? Paicunaca milagrota ricushun nishpapish , manatac ricungachu . Chaica chashnatacmi canga — nirca .
41008013	Jesusca fariseocunata chaillapi saquishpami , cutinllatac canoapi tiyarishpa chimba ladoman rirca .
41008014	Jesuspac yachacuccunaca tandata apanata cungarishpami rishca carca . Shuclla tandami canoapi tiyacushca carca .
41008015	Jesús paipac yachacuccunata mandashpaca : — Uyaichic , fariseocunapac , Herodespac levadurataca ama chasquinguichicchu — nircami .
41008016	Chashna nicpimi yachacuccunaca : — Tandata mana apamushcamantami , chashna nicunga — ninacurca .
41008017	Jesús chaita yachashpaca : — ¿ Ima nishpatac “ tandataca manamari apamushcanchicchu ” nishpa , rimanacunguichic ? ¿ Manaracchu entendinguichic ? ¿ Manaracchu alli yuyaita japinguichic ? Cancunapac shunguca , ¿ chairac sinchiracchu ?
41008018	Ñahuita charishpapish , ¿ manachu ricunguichic ? Ringrita charishpapish , ¿ manachu uyanguichic ? ¿ Manachu yuyaringuichic ?
41008019	Pichca tandata pichca huaranga gentecunaman ñuca caracpica , chai puchuchishcataca , ¿ mashna tazatatac tandarcanguichic ? — nirca . Chashna nicpica : — Chunga ishcai tazata — nirca . Shina nicpimi Jesusca :
41008020	— Shinallatac canchis tandata chuscu huaranga gentecunaman ñuca caracpica , puchuchishcataca , ¿ mashna tazatatac tandarcanguichic ? — nirca . Shina nicpica paicunaca : — Canchis tazata — nirca .
41008021	Chashna nicpimi Jesusca : — ¿ Chashna ruhuashca jahuachu manarac entendinguichic ? — nirca .
41008022	Chai quipaca Betsaida pueblomanmi Jesusca paipac yachacuccunahuan chayarca . Chaiman shuc ñahui mana ricuc runata pushamushpami , Jesús maquihuan tuparishpa , alliyachichun mañarca .
41008023	Chaimantami Jesusca chai ñahui mana ricuc runata maquimanta aisashpa , pueblomanta caruman pusharca . Chai runapac ishcai ñahuipi tucata churashpa , maquita paipac uma jahuapi churashpaca : — ¿ Ñachu imallatapish ricungui ? — nirca .
41008024	Chai ñahui mana ricuc runa ña ricui callarishpaca : — Gentecunaca sacha yuracunaman ricchami ricurin . Shina cashpapish puricunmi — nirca .
41008025	Jesús cutin chai runapac ñahuipi maquita churacpica , tucuita alli ricurcallami .
41008026	Jesús chai runata huasiman cachashpaca : — Cai puebloman ama yaicushpa , pimanpish ama huillashpa cambac huasiman rilla — nirca .
41008027	Chai quipaca Jesusca paipac yachacuccunahuanmi Filipo mandana Cesarea cuchulla llactacunata ricurca . Chashna ricushpami , paipac yachacuccunataca : — Gentecunaca , ¿ pi cashcatatac ñucataca yuyancuna ? — nishpa tapurca .
41008028	Chashna tapucpimi paicunaca : — Maijancunaca Bautizac Juan cashcata , maijancunaca Dios ima nishcata huillac Elías cashcata , maijancunaca Dios ima nishcata huillaccunapuramanta maijan cashcatami yuyancuna — nirca .
41008029	Shina nicpimi Jesusca : — Cutin cancunaca ñucataca , ¿ pi cashcatatac yuyanguichic ? — nirca . Shina tapucpimi Pedroca : — Canca , Dios cachashca Cristomi cangui — nirca .
41008030	Shina nicpica Jesusca , pai pi cashcata pimanpish ama huillachunmi cutin cutin mandarca .
41008031	Jesusca paipac yachacuccunataca : “ Runa Tucungapac shamushca ñucaca , achca llaquita apanami cani . Curacunata mandac curacunapish , pushac yuyaccunapish , mandashcacunata yachachiccunapish ñucata piñashpa huañuchingami . Shina huañuchicpipish , quimsa punzhapica causarishallami ” nishpami yachachirca .
41008032	Paipac yachacuccunaman chashna canatatac huillacpimi , Pedroca paillata cayashpa , ama chashna tucuchun nishpa rimarca .
41008033	Ashtahuanpish Jesús paipac yachacuccunata ricushpa , Pedrota piñarishpaca : — ¡ Caimanta anchuri , Satanás ! Canca Diospac munaitaca mana entendinguichu , ashtahuanpish gentecuna yuyashcallatami yuyangui — nirca .
41008034	Jesusca paipac yachacuccunatapish , caishuc gentecunatapish cayashpaca : — Maijanpish ñucata catisha nishpaca , quiquin causaita mana llaquishpa , cruzpi huañuna shina llaquita apana cashpapish , ñucataca catichunlla .
41008035	Maijanpish quiquin causaita llaquicca chingaringami . Maijanpish alli huillaita cazushcamanta quiquin causaita chingachicca quishpiringami .
41008036	Shuc runa cai pachapi tucui imata charicyashpapish , huiñai causaita chingachishpaca , ¿ ima allitac cangayari ?
41008037	Huiñai causaitaca , ¿ imahuan randi pudingachu ?
41008038	Maijanpish cai pachapi Diosta mana cazuc , juchayuc gentecunapac ñaupapi ñucamanta , ñuca huillashcacunamanta huillanata pingacpica , Runa Tucungapac shamushca ñucapish ñuca Taitapac poderhuan , paipac sumac jucha illac angelcunahuan achicyachishpa cutimushpa pingashami — nirca .
41009001	Shinallatac Jesusca : — Maijan caipi caccunaca Dios , paipac poderhuan shamushpa , mandacucta ricungacaman manarac huañunguichicchu . Chaica chashnatacmi canga — nirca .
41009002	Sucta punzha quipami , Jesusca Pedrotapish , Jacobotapish , Juantapish pushashpa , alto urcupi paicunalla cangapac rirca . Chaipimi paicunapac ñaupapi Jesusca shuctaclaya tucurca .
41009003	Churashcapish yuranlla , jagan nicucmi tucurca . Cai pachapica pipish mana chashna yuranllata tacshanchu .
41009004	Yachacuccunaca Eliastapish , Moisestapish Jesus-huan parlacuctami ricurca .
41009005	Shina ricushpami , Pedroca Jesustaca : — ¡ Yachachic , mai allimi caipica canchic ! Quimsa chucllatami ruhuashun ninchic , shuctaca canman , shuctaca Moisesman , shuctaca Eliasman — nirca .
41009006	Yallita manchaihuan cashpami , Pedroca pai imata rimacushcatapish mana yacharca .
41009007	Shina rimacucpimi puyu llandushpa , paicunata llandurca . Chai puyu ucumanta shuc rimashca uyarishpaca : — Caimi ñuca cuyashca Churi . Pai ima nishcata uyanguichic — nirca .
41009008	Yachacuccuna muyundita ricushpaca , pitapish mana ricurcachu , Jesusllatami ricurca .
41009009	Chai urcumanta cutimushpaca , Jesusca chai quimsa yachacuccunataca chai ricushcataca , Runa Tucungapac shamushca Huañushcacunapuramanta causaringacaman ama piman huillachunmi mandarca .
41009010	Chaimantami pimanpish mana huillashpa , paicunapuralla parlanacushpaca : “ ¿ Imamantatac huañushcacunapuramanta causarina nin ? ” nishpa tapunacurca .
41009011	Chaimantami Jesustaca : — ¿ Ima nishpatac mandashcacunata yachachiccunaca : “ Ñaupa huillac Eliasracmi shamunga ” nincuna ? — nishpa tapurca .
41009012	Shina tapucpimi , Jesusca paicunataca : — Ari , Eliasracmi tucuita allichingapac shamunga . ¿ Manachu Dios quillcachishcapica : “ Runa Tucungapac shamushcataca mana ricunayachishpa llaquichingami ” nicun ?
41009013	Ashtahuanpish ñucaca : Eliasca ñami shamurca . Paitaca Dios quillcachishcapi nishca shinami piñashpa , munashcata ruhuarcacuna ninimi — nirca .
41009014	Jesusca caishuc yachacuccunapacman cutimushpaca , paicunata achca gentecuna muyushpa shayacuctami ricurca . Mandashcacunata yachachiccunaca yachacuccunahuanmi sinchita rimaricurca .
41009015	Chai gentecuna Jesús shamucucta ricushpaca , cushicushpami “ allillachu cangui ” ningapac callpamurca .
41009016	Shina shamucpimi Jesusca : — ¿ Imatatac paicunahuanca rimarinacucunguichic ? — nirca .
41009017	Chashna nicpi , chai gentecunapuramanta shuc runaca Jesustaca : — Yachachic , ñuca churitami cambacman pushamurcani . Paitaca supai japishpami , upayachishpa charicun .
41009018	Chai supaimi maipipish japishpa urmachinlla . Quiru canirishpa , shimiman puscuta shitashpami , mana cuyurishpa siricunlla . Cambac yachacuccunamanpish supaita llucchichun mañarcani . Paicunaca supaita mana llucchi pudircachu — nirca .
41009019	Shina nicpimi Jesusca : — ¡ Aij , mana cric gentecunalla ! Cancunahuanca , ¿ maicamantac yachachishpa causacushalla ? ¿ Maicamantac llaquita apacushalla ? Huambrata caiman apamuichic — nirca .
41009020	Ña apamucpica , supai Jesusta ricushpaca , huambrata chucchuchishpami urmachirca . Huambraca shimiman puscuta shitashpami singurca .
41009021	Jesús huambrapac taitata tapushpaca : — ¿ Ima horamantatac huambraca cashna causan ? — nirca . Shina tapucpi taitaca : — Huahuamanta pachami cashna causan .
41009022	Tauca cutinmi supaica huañuchisha ninapipish , yacupipish urmachicunlla . Can allichi pudishpaca , ñucanchicta llaquishpa ayudaiyari — nirca .
41009023	Shina nicpimi Jesusca : — ¿ Ima nishpatac “ allichi pudishpaca ” ningui ? Tucui shunguhuan cricca , imatapish ruhuai pudinmi — nirca .
41009024	Shina nicpimi , chai huambrapac taita caparishpaca : — Ari , crinimi . ¡ Ashtahuan cringapac ayudai ! — nirca .
41009025	Achca gentecuna tandarimucta ricushpami , Jesusca chai supaitaca : — ¡ Mana uyacta , upata ruhuac supai , ñucami cai huambramanta llucshi nini ! ¡ Ama cutin paipi yaicunguichu ! — nishpa , sinchita rimarca .
41009026	Chashna rimacpimi , supaica caparishpa , huambrata chucchuchishpa llucshirca . Huambraca huañushca shinami pambapi saquirirca . Chaita gentecuna ricushpaca : — Ña huañun — ninacurca .
41009027	Ashtahuanpish Jesús huambrata maquimanta jatarichicpica , chai alliyashpa shayarircallami .
41009028	Jesús shuc huasiman yaicucpi , paipac yachacuccunaca : — ¿ Ima nishpatac ñucanchicca chai supaitaca mana llucchi pudircanchic ? — nishpa , paillaman tapurca .
41009029	Chashna tapucpimi Jesusca : — Chai shina supaicunataca ayunashpa , Diosta mañashpallami llucchishpa cachai pudinchic — nirca .
41009030	Chaimanta llucshishpaca , Galilea llactatami rirca . Jesusca chaita ricushcata pipish ama yachachunmi munarca .
41009031	Paipac yachacuccunata yachachishpaca : “ Runa Tucungapac shamushca ñucataca runacunaman japichingami . Paicunami ñucataca huañuchinga . Chashna huañuchicpipish , quimsa punzhapica causarishallami ” nircami .
41009032	Paicunaca chai rimashcacunataca mana entendircachu . Chashna mana entendishpapish , manchashpami mana tapurca .
41009033	Jesús Capernaúm puebloman chayashpa , shuc huasipi yaicushpaca paipac yachacuccunataca : — Cancunaca , ¿ imatatac ñanpica rimanacushpa shamucurcanguichic ? — nishpa tapurca .
41009034	Paicunaca ñanta shamucushpaca : “ ¿ Maijantac ashtahuan alli canchic ? ” nishpami rimanacushpa shamurca . Chaimantami upalla saquirircacuna .
41009035	Jesús tiyarishpa , paipac chunga ishcai yachacuccunata cayashpaca : — Cancunapuramanta maijan ashtahuan alli nishca casha nishpaca , tucuimanta yalli yangalla tucushpami , tucuita servina canguichic — nirca .
41009036	Shina nishpami , shuc huahuata paicunapac chaupipi churashpa , chai huahuata Jesús marcashpaca :
41009037	— Maijanpish ñuca shutipi shuc huahuata shina chasquicca , ñucatami chasquin . Shina chasquishpaca , mana ñucatachu chasquin , ashtahuanpish ñucata cachac Taitatami chasquin — nirca .
41009038	Shina nicpimi Juanca : — Yachachic , cambac shutipimi shuc runaca supaicunata llucchishpa cachacucta ricurcanchic . Paica mana ñucanchicpura cacpimi , jarcarcanchic — nirca .
41009039	Chashna nicpimi Jesusca : — Ama jarcanguichicchu , saquichiclla . Maijanpish ñuca shutipi milagrota ruhuashpaca , mana ñucataca piñangachu .
41009040	Maijanpish ñucanchicta mana piñacca , ñucanchic-huan alli cashcatami ricuchin .
41009041	Cancunaca Quishpichic Cristo ñucata caticcunami canguichic . Chaimanta maijanpish cancunaman shuc vaso yacullatapish cucmanca , Diosca japina cashcata cungami . Chaica chashnatacmi — nirca .
41009042	Maijanpish cai uchilla shina ñucata criccunata pandachictaca , jatun cutana rumita cungapi huatashpa , jatun cuchapi shitanami ashtahuan alli canman .
41009043	Chaimanta cambac maqui juchapi urmachisha nicpica , pitishpa shitangui . Ishcai maquindi mana huañuc ucu pacha ninaman rinapac randica , shuclla maquihuan jahua pachapi yaicunami canmanca ashtahuan alli .
41009044	Ucu pachapica curucunapish mana huañunchu , ninapish huiñaita rupacunllami .
41009045	Cambac chaqui juchaman apasha nicpica , pitishpa shitangui . Ishcai chaquindi ucu pachapi shitashca canapac randica , shuclla chaquihuan jahua pachapi yaicunami canmanca ashtahuan alli canga .
41009046	Ucu pachapica curucunapish mana huañunchu , ninapish huiñaita rupacunllami .
41009047	Cambac ñahui juchapi urmachisha nicpica , surcushpa shitangui . Ishcai ñahuindi ucu pachapi shitashca canapac randica , Dios mandacucpi shuclla ñahuihuan yaicunami canmanca ashtahuan alli canga .
41009048	Ucu pachapica curucunapish mana huañunchu , ninapish huiñaita rupacunllami .
41009049	Tucuimi ninahuan chuyayachishca canga .
41009050	Cachica allimi . Ashtahuanpish gamuyashpaca , ¿ ima shinatac cutinca alli canga ? Cancunaca caishuc chaishuc-huan sumacta causashpa , cachi shina caichic — nirca .
41010001	Jesusca Capernaúm pueblomanta llucshishpaca , Jordán yacuta pasashpa , Judea llactamanmi rirca . Jesusca achca gentecuna tandanacumucpimi , pai yachachic cashca shinallatac cutin yachachi callarirca .
41010002	Fariseocuna pandachingaraicu Jesuspacman cuchuyashpaca : — Mandashcacunapi nishca shinaca , ¿ cusaca huarmimanta raquirinachu canga ? — nishpa tapurca .
41010003	Shina tapucpi Jesusca : — Moisés mandashcapica , ¿ imatatac nin ? — nirca .
41010004	Shina tapucpimi fariseocunaca : — Moisesca : “ Firmata cushpaca , huarmimanta raquirinallami ” ninmi — nirca .
41010005	Shina nicpimi Jesusca : — Cancuna sinchi shungu cacpimi , Moisesca chashna mandashpa quillcashca .
41010006	Diosca cai pachata ruhuashpaca , caritapish , huarmitapishmi ruhuarca .
41010007	Chaimantami carica taita mamata saquishpa , huarmihuan tandarishpa ,
41010008	ishcaimanta shuclla tucunga . Shinashpaca ña mana ishcaichu , ashtahuanpish shucllami can .
41010009	Chaimanta Dios tandachishcataca , pi mana chicanyachingachu — nirca .
41010010	Paipac yachacuccuna huasipi cashpami , chaillamantatac cutin Jesusta tapurca .
41010011	Chaimantami Jesusca : — Maijanpish paipac huarmimanta raquirishpa shuc-huan cazarashpaca juchallinmi .
41010012	Chashnallatac huarmipish paipac cusamanta raquirishpa , shuc-huan cazarashpaca , juchallinmi — nirca .
41010013	Huahuacunapac umapi Jesús tuparichun pushamucpimi , yachacuccunaca chai pushamuccunahuan piñarirca .
41010014	Jesús chaita ricushpa , yachacucuccunahuan piñarishpaca : — Huahuacuna ñucapacman shamuchunca saquichiclla , ama jarcaichicchu . Cai huahuacuna shinacunami Dios mandacucmanca yaicunga .
41010015	Maijanpish shuc huahua shina , Dios mandacucta mana chasquicca , Dios mandacucmanca mana yaicungachu . Chaica chashnatacmi canga — nirca .
41010016	Shina nishpami , Jesusca huahuacunata marcashpa , uma jahuapi maquita churashpa bendiciarca .
41010017	Chaimanta llucshishpa , Jesús ñanta ricucpimi , shuc moso callpamushpa , paipac ñaupapi cungurishpaca : — Alli yachachiclla , ñuca huiñai causaita charingapacca , ¿ imatatac ruhuana cani ? — nirca .
41010018	Shina nicpimi Jesusca : — ¿ Ima nishpatac “ alli ” ningui ? Shucllami allica tiyan , chaica Diosmi .
41010019	Mandashcacunataca canllatac yachanguimi . Chaipica : “ Ama huainayangui , ama huañuchingui , ama shuhuangui , ama llullangui , ama umangui , cambac taita mamata cuyangui ” nicunmi — nirca .
41010020	Jesús chashna nicpimi , chai runaca : — Yachachic , tucui caicunataca huahuamanta pachami pactachicuni — nirca .
41010021	Chaimantami Jesusca cuyaihuan paita ricushpaca : — Shina cashpapish , caitami ruhuanarac cangui : Cambac tucui charishcacunata catushpa , huacchacunaman cugri . Chashna cushpaca , jahua pachapimi achcata charingui . Chashna cushpaca , ñucata catilla — nirca .
41010022	Chai runaca yalli chayucmi carca . Chaimantami llaquilla rirca .
41010023	Chaimanta Jesús muyundita ricushpa , paipac yachacuccunataca : — ¡ Chayuccunapacca Dios mandacucman yaicunaca sinchimi ! — nirca .
41010024	Yachacuccuna chaita uyashpaca yallitami mancharirca . Ashtahuanpish Jesús cutinllatac rimashpaca : — ¡ Huahuacunalla , charishcallapi shunguta churaccunapacca , Dios mandacucman yaicunaca sinchimi !
41010025	Chayuc runa Dios mandacucman yaicunapac randica , shuc camellomi auja ringrita pasarinman — nirca .
41010026	Chaita yachacuccunaca uyashpaca ashtahuan mancharishpami : — Shinashpaca , ¿ pitac quishpiringayari ? — nishpa , tapunacurca .
41010027	Jesús paicunata ricushpaca : — Gentecunaca maita mana quishpiripacmi , ashtahuanpish Diosmanca imapish ruhuaipacllami — nirca .
41010028	Chashna nicpimi Pedroca : — Ñucanchicca tucui charishcacunata saquishpami , canta caticunchic — nirca .
41010029	Shina nicpimi Jesusca : — Maijanpish alli huillaita huillangapac , ñucata catishcamanta huasita , huauquicunata , panicunata , taita mamata , huarmita , huahuacunata , allpata saquishpaca ,
41010030	cai pachapica patsac cutinhuanmi huasicunata , huauquicunata , panicunata , mamacunata , huahuacunata , allpacunata chasquinga . Chashnallatac ñucata caticushcamanta gentecunapac piñashca , llaquichishca cashpaca shamuc punzhapica huiñai causaitami charinga . Chaica , chashnatacmi canga .
41010031	Jatun tucushcacunaca yangallami canga . Yangalla nishcacunaca , alli nishcami canga — nirca .
41010032	Jesusca Jerusalén puebloman ñanta ricushpaca , paipac yachacuccunapac ñaupatami ricurca . Yachacuccunaca manchai manchaillami Jesustaca catishpa ricurca . Chaimantami Jesusca chunga ishcai yachacuccunallata cayashpa , pai ima tucunata huillai callarirca . Pai huillashpaca :
41010033	— Cunanca , Jerusalenmanmi ricunchic . Chaipimi Runa Tucungapac shamushca ñucataca , curacunata mandac curacunamanpish , mandashcacunata yachachiccunamanpish japichinga . Paicunami huañuchingapac juchanchishpa , mana israelcunaman cunga .
41010034	Paicunaca ñucata burlangacunami , macangacunami , tucangacunami , huañuchingacunami . Chashna huañuchicpipish , quimsa punzhapica causarishallami — nirca .
41010035	Zebedeopac churicuna Jacobopish , Juanpish Jesuspacman cuchuyashpaca : — Yachachic , ñucanchic mañashcata uyachunmi munanchic — nirca .
41010036	Shina nicpimi Jesusca : — ¿ Imatatac ruhuachun ninguichic ? — nirca .
41010037	Chashna nicpimi paicunaca : — Cambac sumaimana mandanapica , shuctaca cambac alli maquiman , shuctaca lluqui maquiman tiyachingui — nirca .
41010038	Shina nicpimi Jesusca : — Cancunaca imata mañacushcataca mana yachanguichicchu . Jayacta ubiac shina , bautizaric shina llaquicunataca , ¿ ñuca shina apai pudinguichicchu ? — nirca .
41010039	Chashna nicpimi paicunaca : — Ari , chaita apashunllami — nirca . Chashna nicpimi Jesusca : — Ari , cancunaca jayacta ubiac shina , bautizaric shina llaquicunataca , ñuca shina apanguichicmi .
41010040	Ashtahuanpish maijanta ñuca alli maquiman , lluqui maquiman tiyachinataca , Diosmi allichishpa charicun , mana ñucaca — nirca .
41010041	Chaita caishuc chunga yachacuccuna uyashpaca , Jacobohuanpish , Juanhuanpish piñarircami .
41010042	Jesús paicunata cayashpaca : — Cai pacha mandaccunallami , llactapi causaccunata quiquin munashcata ruhuashpa mandan . Paicunapurapipish maijan jatun mandac cashpaca , paicunatapish mandanllami . Chaitaca cancunallatac yachanguichicmi .
41010043	Cancunapurapica , mana chashnachu cana canguichic . Ashtahuanpish cancunapurapi maijan alli nishca casha nishpaca , caishuccunata servinami canguichic .
41010044	Cancunapurapi maijan mandangapac alli nishca casha nishpaca , caishuccunata servinami canguichic .
41010045	Runa Tucungapac shamushca ñucaca , mana servichingapacchu shamurcani , ashtahuanpish servingapac , huañushpa achca runacunata quishpichingapacmi shamurcani — nirca .
41010046	Chaimantaca Jericó pueblomanmi chayarcacuna . Chaimanta Jesús paipac yachacuccunahuan , shuctac gentecunahuan ricucpimi , Timeopac churi Bartimeo runa ñanpi caridadta mañashpa tiyacurca .
41010047	Nazaret pueblomanta Jesús cashcata uyashpami chai runaca : — Mandac Davidpac aillupuramanta Apunchic Jesús , ¡ ñucataca llaquiyari ! — nishpa , capari callarirca .
41010048	Taucacuna upallai nishpa piñaricucpipish , chai runaca : — Mandac Davidpac aillupuramanta Apunchic Jesús , ¡ ñucata llaquiyari ! — nishpami , ashtahuan caparirca .
41010049	Chaimantami Jesús chaillapi shayarishpaca : — Paita cayamugrichic — nirca . Cayangapac riccuna chai runataca : — Jatari , ama manchaichu . Jesús cayacunmi — nirca .
41010050	Chashna nicpimi , chai runaca pai pillurishcata chaillapi shitashpa , jatarishcahuan Jesuspacman callparca .
41010051	Chashna chayaricpimi Jesusca : — ¿ Imatatac ruhuachun ningui ? — nirca . Shina nicpimi , ñahui mana ricuc runaca : — Yachachic , ñuca ñahuicunata alliyachishpa cui — nirca .
41010052	Shina nicpimi Jesusca : — Rilla , can crishcamantaca , ñami alliyashcangui — nirca . Chashna nicpimi , ñahui ña ricucpi , Jesusta catishpa ñanta rircalla .
41011001	Jerusalén puebloman chayagricushpaca , Betfagé pueblohuan , Betania pueblohuan tupanacui Olivos urcu chaquimanmi chayarca . Chaipi Jesús paipac yachacuccunapuramanta ishcaita
41011002	cachashpaca : — Chimba uchilla llactaman rishpaca , pi manarac montashca shuc burro huatashca shayacuctami ricunguichic . Chai burrota cacharishpa apamugrichic .
41011003	Cancuna cacharicucpi maijan : “ ¿ imapactac cacharicunguichic ? ” nicpica : “ Apunchic Jesusmi apachun cachan , ñallami saquic shamushun ” ninguichic — nirca .
41011004	Paicuna rishpaca , huasi lado ñanpi shuc burro huatashca shayacucta tarishpami cacharicurca .
41011005	Chaipi cac maijan caccunaca : — ¿ Ima nishpatac burrotaca cacharicunguichic ? — nirca .
41011006	Ishcai yachacuccunaca Jesús imata nichun nishcatami nirca . Chashna nicpica , apachun saquircacunallami .
41011007	Burrota Jesuspacman apamucpica , churanacunahuanmi sudarca . Ña sudashca burropimi , Jesusca montashpa rirca .
41011008	Achcacunami paicunapac churanacunata Jesús rina ñanpi tendirca . Maijancunaca sacha ramacunatami pitishpa , ñanpi tendirca .
41011009	Chashna churashpami , Jesuspac ñaupata riccunapish , huashata catishpa riccunapish : — ¡ Dios cachashca shamucucca , alli nishca cachun ! ¡ Sumac cushicui cachun !
41011010	¡ Ñucanchic ñaupa mandac David mandashca shina mandangapac shamucucca , alli nishca cachun ! ¡ Jahua pachapipish alli nishca cachun ! — nircacuna .
41011011	Jesusca Jerusalenman chayashpaca , Diosta mañana huasimanmi yaicurca . Chai ucupi tucuita ricushpaca , ña tutayagricpimi , paipac chunga ishcai yachacuccunahuan Betania puebloman rirca .
41011012	Cayandi punzha Betania pueblomanta llucshicushpaca Jesusca yarcachircami .
41011013	Chaimantami carumanta shuc pangasapa higo yurata ricushpa , “ ñami pucushca canga ” yuyashpa , ricungapac rirca . Chai yuraman chayashpa ricucpica , manarac pucuna punzhacuna cashcamantami chushac pangalla junda cashca carca .
41011014	Chaimantami Jesusca chai yurataca : — Cai yuramantaca , ama pi ashtahuan micuchun — nirca . Chashna rimactaca , paipac yachacuccunaca uyacurcami .
41011015	Jesusca Jerusalén puebloman chayashpami , Diosta mañana huasiman yaicushpa catuccunatapish , randiccunatapish llucchishpa cacharca . Cullquita cambiaccunapac mizacunatapish , palomacunata catuccuna tiyarinacunatapish tigrachishpami shitarca .
41011016	Diosta mañana huasi ucupica imata apashpa purichunca mana saquircachu .
41011017	Jesusca chaipi caccunataca yachachishpaca : — Dios quillcachishcapica : “ Ñuca huasica tucui llactamanta shamuccuna ñucata mañana huasimi canga ” ninmi , ashtahuanpish cancunaca shuhuaccuna miticuna machaitami ruhuashcanguichic — nirca .
41011018	Chaita uyashpaca , mandashcacunata yachachiccunapish , curacunata mandac curacunapish Jesustaca ima shina huañuchinatami yuyaricurca . Chaica , tucui gentecunami “ Jesusca allitami yachachin ” nic carca . Chaimantami manchashpa huañuchinata munarca .
41011019	Ña chishitaca Jesusca Jerusalenmanta llucshishpa rircami .
41011020	Cayandi tutamanta ñanta ricushpaca , higo yura sapindi chaquishcatami ricurca .
41011021	Chaimanta Pedroca Jesús nishcata yuyarishpaca : — Yachachic ricui . Can llaquichishca yuraca , chaquishcami — nirca .
41011022	Shina nicpimi Jesusca : — Diospi crichic .
41011023	Maijanpish tucui shunguhuan crishpa , mana caita chaita yuyashpa , cai urcuta “ caimanta anchuri , jatun cuchaman shitari ” nicpica , ringallami . Chaica chashnatacmi canga .
41011024	Chaimantami ñucaca nini : Cancuna crishpa , imata mañacushcata japina yuyaihuan Diosta mañashpaca japinguichicmi .
41011025	Cancuna Diosta mañacushpaca , maijanta piñachishca cashpaca perdonaichic . Chashna ruhuacpimi , jahua pachapi cac cancunapac Taitapish cancunapac juchacunata perdonanga .
41011026	Cancuna shuccunata mana perdonacpica , jahua pachapi cac cancunapac Taitapish cancunapac juchacunata mana perdonangachu — nirca .
41011027	Chai quipami Jerusalén puebloman cutimurcacuna . Chaipica Diosta mañana huasipi Jesús puricucpimi , Israel curacunata mandac curacunapish , mandashcacunata yachachiccunapish , cunac yuyaccunapish paipacman cuchuyarca .
41011028	Shina cuchuyashpaca : — ¿ Pi mandacpitac chashna ruhuacungui ? ¿ Pitac canman poderta curca ? — nirca .
41011029	Shina nicpimi Jesusca : — Ñucapish cancunata tapusha , ñuca tapushcata cancuna cutichicpica , ñucapish pi chashna ruhuachun mandashcata huillashallami .
41011030	Bautizac Juan bautizachunca , ¿ Dioschu cacharca , mana cashpaca runacunallachu cacharca ? Huillaichic — nirca .
41011031	Chashna tapucpica , paicunapura rimanacushpaca : — “ Diosmi cachashca ” nicpica : “ Shinashpaca , ¿ ima nishpatac Juan huillashcataca mana crircanguichic ? ” ningami .
41011032	Ñucanchic : “ Runacunallami Juantaca cacharca ” ninapish mana allichu — ninacurca . Tucui gentecuna “ Juanca Diosmantatacmi huillacun ” ninacucta uyashcamantami , manchashpa imata mana ni pudirca .
41011033	Chaimantami Jesustaca : — Mana yachanchicchu — nirca . Shina nicpica Jesusca : — Shinashpaca , ñucapish pi mandacpi chashna ruhuacushcataca mana huillashachu — nirca .
41012001	Jesús chimbapurashca parlocunahuan yachachishpaca : « Shuc runami uvas chagrata tarpushpa , muyundita pircarca . Chai chagrallapitacmi uvasta cutanatapish , chagrata cuidana torretapish ruhuarca . Chai quipaca shuc trabajac runamanmi partir cushpa caru llactaman rirca .
41012002	Uvas pallana punzha chayamucpica , chai allpayuc runaca shuc servictami pai japina cashcata chaupimuchun cacharca .
41012003	Ashtahuanpish chagrahuan saquiric runacunaca chai servicta japishpa , macashpami , imatapish mana cushpa cacharca .
41012004	Cutinllatacmi chai allpayuc runaca shuc servicta cacharca . Paitapish rumicunahuan umata paquishpa , camishpami cacharca .
41012005	Cutinllatacmi chai allpayuc runaca shuc servicta cacharca . Paitaca huañuchircami . Chashna huañuchicpica , allpayucca cutin tauca runacunatami cacharca . Paicunatapish maijantaca macarcami , maijantaca huañuchircami .
41012006	Quipaca paipac cuyashca shuclla churillami saquirirca . Chaimantami “ Ñuca churitaca manchashpa , manapishchari imata ningacuna ” nishpami cacharca .
41012007	Chai runacuna churi shamucta ricushpacarin : “ Paimi taita charishcacunataca tucui japinga . Chaimanta pai japinata ñucanchic japingapac huañuchishunchic ” ninacurca .
41012008	Chaimantami chai churita japishpa huañuchirca . Chaimantaca uvas chagramanta llucchishpami shitarca .
41012009	Chaimantaca chai allpayuc runaca , ¿ imatashi ruhuanga ? Pai shamushpaca , chai runacunata huañuchishpami , chai chagrata shuccunaman cunga .
41012010	Dios quillcachishcapi cashna nishcataca , ¿ manachu ricushcanguichic ? Chaipica : “ Huasita ruhuaccuna mana nishca rumillatacmi , callari esquinapi churana rumi tucushca .
41012011	Mandac Diosmi chashna ruhuashca . Chaita ricushpami yallita cushicunchic ” ninmi » nirca .
41012012	Fariseocunaca chimbapurashca parlocunahuan Jesús parlashpaca , paicunata rimacushcata yachashpami , prezu japinata munarca . Shina yuyacushpapish gentecunata manchashcamantami , mana imata ruhuashpa rircalla .
41012013	Chai quipami maijan fariseocunatapish , Herodespac maijan runacunatapish Jesusta tapushpa pandachichun cacharca .
41012014	Chai runacuna Jesuspacman chayashpaca : — Yachachic , canca imatapish cashcallatami yachachingui . Dios munashca shina , alli causachunmi alli yachachingui . Canca pitapish mana manchashpa , mana piman tucushpami yachachingui . Mandashcapi nishca shinaca , ¿ jatun mandac Cesarman impuestota paganachu canga ? Mana cashpaca , ¿ manachu pagana canga ? ¿ Pagashunchu , manachu pagashun ? — nircacuna .
41012015	Jesusca , paicuna nic tucushpalla tapushcata yachashpami : — ¿ Ima nishpatac ñucata pandachisha ninguichic ? Shuc cullquita ricuchingapac apamuichic — nirca .
41012016	Cullquita apamucpimi Jesusca : — Cai cullquipica , ¿ pipac shutitac , pipac ñahuitac tiyacun ? — nicpimi paicunaca : — Jatun mandac Cesarpacmi — nirca .
41012017	Shina nicpimi Jesusca : — Shinashpaca jatun mandac Cesarpac cashcataca , jatun mandac Cesarllamantac cuichic . Diospac cashcataca Diosllamantac cuichic — nirca . Chaimantami paicunaca yallita mancharirca .
41012018	Chai quipami , huañushcacuna causarinata mana cric saduceocuna shamushpa Jesustaca :
41012019	— Yachachic , Moisés mandashpaca : “ Shuc runa manarac huahuata charishpa huañucpica , paipac huauquillatacmi chai viudahuan cazarashpa , huauquipac randi huahuata charichun ” ninmi .
41012020	Chaica canchis huauquicunami causarca . Chai canchis huauquicunamantaca punta huauquimi cazarashpa , manarac huahuata charishpa huañurca .
41012021	Chaimantaca quipa huauquimi chai viudahuan cazarashpa , manarac huahuata charishpa huañurca . Cutin quipa huauquipish shinallatacmi tucurca .
41012022	Chashnami chai canchis huauquicuna chai viudahuan cazarashpa , manarac huahuata charishpa huañurca . Chai quipaca , chai viudapish huañurcami .
41012023	Chai huarmi chai canchis huauquicunahuan cazarashca cashcamantaca , huañushcacuna causarina punzhapi , pai causarishpaca , ¿ maijanpac huarmitac canga ? — nirca .
41012024	Chaimantami Jesusca : — Cancunaca Dios quillcachishca imata nishcatapish , Diospac podertapish mana yachashpami , yallita pandaricunguichic .
41012025	Huañushcacuna causarina punzhapica mana cazarangacunachu . Mana cazarachingachu . Paicunaca jahua pachapi causac angelcuna shinami canga .
41012026	Zarza yura rupacuc chaupimanta Dios rimashcata Moisés quillcashcataca , ¿ manachu ricushcanguichic ? Dios huañushcacuna causarinamanta chai yura chaupimanta rimashpaca : “ Ñucaca Abrahampac , Isaacpac , Jacobopac Diosmi cani ” nishcami .
41012027	¡ Diosca mana huañushcacunapac Dioschu , ashtahuanpish causaccunapac Diosmi ! Shinashpaca , cancunaca yallitami pandaricunguichic — nirca .
41012028	Mandashcacunata yachachiccunapuramanta shuc runaca , Jesús imata tapucpipish allita cutichic cashcatami yacharca . Chaimantami Jesuspacman cuchuyashpaca : — Mandashcacunamantaca , ¿ maijantac ashtahuan yalli alli ? — nirca .
41012029	Chashna tapucpimi Jesusca : — Tucui mandashcacunamanta ashtahuan yallica caimi : “ Uyaichic israelcuna , ñucanchic Diosca Mandac Diosmi . Paica shucllami .
41012030	Chaimanta Mandac Diosta tucui shunguhuan , tucui almahuan , tucui yuyaihuan , tucui munaihuan cuyangui ” ninmi .
41012031	Shuctac mandashcapish chai shinallatacmi . Chaica : “ Can ima shinami cuyaringui , chai shinallatac shuccunatapish cuyangui ” ninmi . Cai mandashcacunamanta ashtahuan yalli allica mana tiyanchu — nirca .
41012032	Chashna nicpica , chai mandashcacunata yachachicca : — Yachachic , canca mana llullashpa allitami nishcangui . Shuclla Diosmi tiyan , shucca mana tiyanchu .
41012033	Diosta tucui shunguhuan , tucui yuyaihuan , tucui almahuan , tucui munaihuan cuyanaca allimi . Chashnallatac quiquin cuyaric shinallatac shuccunatapish cuyanaca allimi . Cai ishcai mandashcacunata pactachinami , rupachina ofrendatapish ashtahuan yalli allica — nirca .
41012034	Jesús mandashcacunata yachachic alli yuyaihuan cutichishcata uyashpaca : — Canca Dios mandacucmantaca mana carupichu cangui — nirca . Quipaca pingaihuan pipish imata mana ashtahuan tapurcachu .
41012035	Diosta mañana huasipi Jesús yachachicushpaca : « Mandashcacunata yachachiccunaca , ¿ ima nishpatac Cristotaca : “ Mandac Davidpac aillupurami canga ” nincuna ?
41012036	Davidllatacmi Diospac Espíritu yuyaita cucpica : “ Mandac Diosca ñucata Mandactaca : ‘ Canta piñaccunata cambac chaqui sarunapi ñuca churangacaman , canca ñuca alli maquiman tiyacuilla ’ nin ” nishcami .
41012037	Davidllatac paitaca : “ Ñucata Mandac ” nicpica , ¿ ima shinatac Cristoca Davidpac aillupuralla cangayari ? » nirca . Chai yachachishcataca achca gentecunami cushilla sumacta uyarca .
41012038	Gentecunata Jesús yachachicushpaca : « Mandashcacunata yachachiccunamanta cuidaringuichic . Paicunaca pambacaman suni churanata churarinatami munan . Shinallatac plazacunapi alabaduchunmi munan .
41012039	Paicunaca tandanacuna huasicunapipish , jatun micuicunapipish punta tiyarinata mashcashpami , tiyarinata munan .
41012040	Viudacunapac huasicunatapish quichuccunami . Chashna ruhuashpaca , alli ricurishun yuyashpami , Diosta unaita mañac tucuncuna . Chashna ruhuashcamantaca , paicunallatacmi ashtahuan llaquita apangacuna » nirca .
41012041	Jesusca Diosta mañana huasi ucupi cashpaca , ofrendata churana chimbapurapimi tiyacurca . Gentecuna ima shina cullquita churactami ricucurca . Chaipica chayuccunami achca cullquita churarca .
41012042	Cutin shuc huaccha viuda shamushpaca , ishcai ashalla valic cullquitami churarca .
41012043	Chaimantami Jesusca paipac yachacuccunata cayashpaca : — Cai huaccha viudami , caishuccunamanta yalli ofrendata cushca . Chaica chashnatacmi .
41012044	Tucuimi puchushcallata cushca , ashtahuanpish cai huarmica paipac causaipac tucui charishcatami cushca — nirca .
41013001	Diosta mañana huasimanta Jesús llucshicucpimi , paipac yachacuccunamanta shucca : — Yachachic , ¡ cai sumac rumicunata , cai jatun huasicunata riquiyari ! — nirca .
41013002	Chashna nicpimi Jesusca : — ¿ Cai jatun huasicunallata ricushpachu mana mancharicungui ? Caipica shuc rumillapish mana saquiringachu , tucuimi urmachishca canga — nirca .
41013003	Jesusca Diosta mañana huasi chimbapura Olivos urcupimi tiyarirca . Chaipi Jesús tiyacucpimi , Pedropish , Jacobopish , Juanpish , Andrespish Jesuspacman cuchuyashpa , paillata tapushpaca :
41013004	— Can huillashcaca , ¿ ima punzhatac pactangayari ? Chashna tucugricuctaca , ¿ imata ricushpatac yachashun ? — nirca .
41013005	Shina nicpimi Jesusca : — Cuidaringuichic , pacta pi pandachinman .
41013006	Achcacunami ñuca shutipi shamushpa : “ Ñucami Cristoca cani ” nishpa , achcacunata pandachinga .
41013007	Cancunaca “ macanacuimi tiyagrin , ñami macanacucun ” nicpipish ama mancharinguichicchu . Chai llaquicunaca tiyangallatacmi . Chashna tucucpipish , cai pachaca manarac tucuringachu .
41013008	Shuc llactaca , shuctac llactahuan , jatun mandacca shuctac jatun mandac-huanmi macanacunga . Tauca llactacunapimi allpa chucchuipish , yarcaipish tiyangami . Chai llaquicunaca callari llaquicunallami canga .
41013009	Cancunaca alli cuidaringuichic . Cancunataca mandaccunapacman apangami . Tandanacuna huasicunapipish azotingami . Ñucata caticushcamantami mandaccunapacmanpish , jatun mandaccunapacmanpish apangami . Chashna apacpica , paicunaman ñucamanta huillanguichicmi .
41013010	Cai pacha manarac tucuricpimi , cai alli huillaica tucui llactacunapi huillashca canga .
41013011	Mandaccunapacman cancunata pushacpica , “ ¿ imatatac nishun ? ” nishpa , ama manchailla canguichicchu . Cancuna rimai callaricpica , Diosmi rimana yuyaita cunga . Mana cancunapac yuyaimantachu rimanguichic , ashtahuanpish Diospac Espiritumi rimana yuyaitaca cunga .
41013012	Huauquica , quiquin huauquita , taitaca quiquin churitami huañuchichun japichinga . Churicunaca taita mamata piñashpami huañuchichinga .
41013013	Ñucamantami tucuipac piñashca canguichic . Chashna piñacpipish , tucuringacaman llaquita apacca quishpiringami .
41013014	Diosta mañana huasipi yallita millana tucuchic tiyacucta ricushpaca , Judea llactapi causaccunaca urcucunapi miticugrichun . ( Maijanpish cai quillcashcata ricucca , alli entendinguichic ) .
41013015	Maijanpish huasi jahuapi caccunaca , ama uricuchun , ucumanta imata apangapacllapish ama uricuchun .
41013016	Chagrapi caccunaca , churanata apangapac ama huasiman cutichun .
41013017	Chai punzhacunapi huicsayuc huarmicunapish , chuchuchicuc huarmicunapish , ¡ aij , imachari tucunga !
41013018	Chai punzhacuna ama tamya cachun , Diosta mañaichic .
41013019	Chai punzhacunaca mancharina llaquimi canga . Chashna llaquicunaca Dios cai pachata ruhuashca punzhamanta cunancaman mana tiyashcachu . Quipa punzhapipish mana tiyangachu .
41013020	Chai llaqui punzhacunata Dios mana ashata chaupicpica , pipish mana causai pudinmanchu . Ashtahuanpish Diosca pai acllashcacunata cuyashcamantami , chai llaqui punzhacunataca chaupisha nishca .
41013021	Maijanpish : “ ¡ Riquichic , Cristoca caipimi , chaipimi ! ” nicucpipish ama cringuichicchu .
41013022	Chai llulla cristocuna , llullac huillaccunami ricuringa . Chaicunaca pandachingapacmi milagrocunatapish , pi mana ricushcacunatapish ruhuashpa ricuchinga . Chashnami Dios acllashcacunatapish pandachisha ninga .
41013023	Chaimanta cancunaca cuidaringuichic . Tucui chaicunataca ñaupamanmi cancunamanca huillani .
41013024	Chai mancharina llaqui punzhacuna tiyashca quipaca , intipish amsayangami , quillapish mana achicyachingachu .
41013025	Lucerocunapish jahuamanta urmangami . Jahua cielopi tiyac jatuncunapish chucchungami .
41013026	Chashna tucucpica , Runa Tucungapac shamushca ñucatami poderhuan , sumaimana achiclla cashcahuan puyupi achicyachishpa shamucucta ricungacuna .
41013027	Chaimantaca ñuca angelcunatami ñuca acllashcacunata tucui pacha muyundimanta tandachichun cachasha .
41013028	Higo yura ima tucucta ricushpa , yuyaita japichic . Chai yurapi panga huiñashpa cutin jundarimucta ricushpaca , usyai punzhacuna chayamucuctami yachanguichic .
41013029	Shinallatac cai ñuca huillashcacuna pactamucucta ricushpaca , Runa Tucungapac shamushca cutimuna pungullapi cashcata yachanguichic .
41013030	Cunan punzha causaccuna manarac huañucpimi , cai ñuca huillashcacunaca pactanga . Chaica chashnatacmi canga .
41013031	Jahua pachapish , cai pachapish tucuringami . Ashtahuanpish ñuca huillashcacunaca pactacungallami .
41013032	Shina cacpipish ima punzha , ima horas ñuca cutimuna cashcataca pi mana yachanchu . Jahua pacha angelcunapish mana yachanchu . Ñuca Diospac Churi cashpapish mana yachanichu , ashtahuanpish ñuca Taitallami yachan .
41013033	Ñuca ima horas cutimunata mana yachashcamantaca , alli yuyaihuan riccharishca shina Diosta mañashpa chaparacuichic .
41013034	Caica shuc amo caru llactaman rishpa , paita serviccuna imacunallata ruhuachun mandashpa saquic shinami . Huasita cuidactaca pungupi chaparachunmi mandashpa saquin .
41013035	Cancunapish Huasiyuc ima horas cutimunata mana yachashcamantaca , alli yuyaihuan riccharishca shina chaparacuichic . Paica tutayamuctachari , chaupi tutatachari , gallo cantai horastachari , mana cashpaca pacarinatachari cutimunga .
41013036	Pacta cungailla chayamushpa , cancunataca sueñucucta japinman .
41013037	Cancunata nishpaca , tucui mashnatami ‘ chaparacuichic ’ nini — nirca .
41014001	Levadura illac tandata micuna , Pascua punzhapac ishcai punzha siricpimi , curacunata mandac curacunapish , mandashcacunata yachachiccunapish Jesusta ima shina pacalla japishpa huañuchinata yuyaricurca .
41014002	Chashna yuyaricushpapish , maijanca : « Cai fiesta punzhapica mana imata ruhuanachu canchic . Gentecuna jatarishpa , ñucanchictarac llaquichingami » nirca .
41014003	Jesusca Betania pueblopi lepra ungüihuan nishca Simonpac huasipi micushpa tiyacucpimi , shuc huarmica achca valic nardo mishquilla ashnacucta , alabastro rumi botellapi apashpa shamurca . Chai botella pascashpami , mishquilla ashnacuctaca Jesuspac umapi churarca .
41014004	Chaimantami maijanca shungupi piñarishpa : — ¿ Ima nishpatac chai mishquilla ashnacuctaca yanga tallinyari ?
41014005	Chaitaca quimsa patsac yalli denario cullquipi catushpa , huacchacunaman cushpachari , alli canman carca — nishpami , huarmitaca rimaricurca .
41014006	Chaimantami Jesusca : — ¿ Ima nishpatac cai huarmitaca llaquichicunguichic ? Saquichic , paica ñucamanca allitami ruhuashca .
41014007	Huacchacunaca punzhantami cancunahuan canga . Paicunaman allita ruhuasha nishpaca ruhuanguichicllami , ashtahuanpish ñucaca cancunahuanca mana causacushallachu .
41014008	Cai huarmica pai ruhuai pudishcatami ruhuashca . Ñuca cuerpo sumacta enterrashca cachunmi , utca ruhuashca .
41014009	Tucui cai pachapi maipipish alli huillaita huillacushpaca , cai huarmi ruhuashcatapish huillangami . Chashnami paita yuyaringa . Chaica chashnatacmi canga — nirca .
41014010	Chunga ishcai yachacuccunapuramanta Judas Iscariotemi Jesusta japichingapac curacunata mandac curacunahuan parlangapac rirca .
41014011	Paicuna chaita uyashpaca , cushicushpami cullquita cushun nircacuna . Chaimanta pachami , Judasca Jesusta ima shina japichinata munacurca .
41014012	Levadura illac tandata micuna fiesta callari punzhaca , Pascuata yuyarishpa , pactalla ovejata huañuchina punzhami carca . Chai punzhami yachacuccunaca Jesustaca : — Pascua micuita micungapacca , ¿ maipitac allichigrichun ningui ? — nirca .
41014013	Chashna nicpimi , paipac ishcai yachacuccunata cachashpaca : — Jerusalén puebloman richic . Chaipica , yacu puñu aparishca shuc runahuanmi tupanguichic . Paita catishpa richic .
41014014	Chai runa mai huasiman yaicucpica , chai huasiyuc runataca : “ Yachachicca : ‘ ¿ Maijan ucupitac ñuca yachacuccunahuan Pascua micuita micusha ? ’ ninmi ” ninguichic .
41014015	Chashna nicpica , paica , allichishca shuc jatun ucutami altopi ricuchinga . Chaipi ñucanchic micungapac allichinguichic — nirca .
41014016	Yachacuccuna rishpa , puebloman chayashpaca , Jesús nishca shinallatacmi tarirca . Chai huasipimi , Pascua micuita allichirca .
41014017	Tutayacuctami Jesusca paipac chunga ishcai yachacuccunahuan chai huasiman chayarca .
41014018	Jesús mizapi tiyarishpa micucushpaca : — Cancunapuramanta ñucahuan micucucmi , ñucata huañuchiccunaman japichinga . Chaica chashnatacmi canga — nirca .
41014019	Chashna nicpimi , yachacuccuna yallita llaquirishpa , caishuc chaishuc Jesusta tapushpaca : — ¿ Ñucachu cani ? — nircacuna .
41014020	Chashna tapucpimi Jesusca : — Chunga ishcaipuramanta ñucahuan cai platopi tandata jucuchishpa micucucmi , ñucataca japichinga .
41014021	Runa Tucungapac shamushca ñucataca , Dios quillcachishcapi nishca shinallatacmi huañuchinga . Shina cacpipish , ñucata japichic runaca , ¡ aij , imachari tucunga ! Chai runaca mana huacharishca cashpachari , alli canman carca — nirca .
41014022	Yachacuccuna micucucpi , Jesús tandata japishpa , Diosta pagui nishpa , chaupishpa , paicunaman cushpaca : — Japichic , caica ñuca aichami — nirca .
41014023	Vino vasota japishpa , Diosta pagui nishpa cucpica , tucuimi chai vasomanta ubiarca .
41014024	Chai quipaca Jesusca : — Caica , Dios-huan mushuc ari ninacuita ruhuashca ñuca yahuarmi . Caimi achcacunata quishpichingapac jichana yahuar .
41014025	Dios mandacucpi mushuc vinota ubiangacaman , cai uvas vinotaca cutinca manatac ubiashachu . Chaica chashnatacmi canga — nirca .
41014026	Himnota cantashca quipami , paicunaca Olivos urcuman rirca .
41014027	Chaipimi Jesusca yachacuccunataca : — Cunan tutallatacmi cancunaca ñucata saquishpa , caita chaita ringuichic . Chaica , Dios quillcachishcapica : “ Michicta huañuchishami . Ovejacunaca caita chaitami shic-huaringa ” ninmi .
41014028	Shina cacpipish , ñuca causarishpaca , cancunapac ñaupatami Galilea llactaman risha — nirca .
41014029	Chaimantami Pedroca Jesustaca : — Caishuccuna canta saquishpa ricpipish , ñucaca manatac saquishachu — nirca .
41014030	Shina nicpimi Jesusca : — Cunan tutallatacmi gallo manarac ishcai cutin cantacpi , ñucataca quimsa cutin negangui . Chaica chashnatacmi canga — nirca .
41014031	Chashna nicpipish Pedroca : — Canhuan pacta huañuna cacpipish , manatac negashachu — nirca . Caishuc yachacuccunapish chashnallatacmi nirca .
41014032	Getsemaní huertamanmi , Jesusca paipac yachacuccunahuan rirca . Chaiman chayashpaca : — Ñuca Diosta mañangacaman , cancunaca caillapi tiyacuichic — nishpami ,
41014033	Pedrota , Jacobota , Juanta pushashpa rirca . Shina rishpami , Jesusca shungupi yallita llaquiri callarirca .
41014034	Chaimantami : — Ñuca shungupica huañuna nanaihuan shinami , yallita llaquiricuni . Cancunaca ama sueñushpa , caillapi chaparacunguichic — nirca .
41014035	Jesús ashata ñaupaman rishpa , pambacaman cumurishpa , Diosta mañashpaca : « Cai llaquita ñuca mana apaipac cacpica , cunan anchuchi .
41014036	Ñuca Taitalla , canca imatapish ruhuai pudicmi cangui . Cai jayac ubiana shina llaquita ñucamanta anchuchi . Shina cacpipish , ama ñuca munashcata ruhuaichu , ashtahuanpish can munashcata ruhuai » nirca .
41014037	Jesús mañashpa cutimushpaca , paicuna sueñucucpimi tuparirca . Chaimantami Pedrotaca : — Simón , ¿ sueñucunguillachu ? ¿ Manachu shuc horasllatapish riccharishca cai pudircangui ?
41014038	Mana pandachishca cangapacca , Diosta mañashpa chaparacuichic . Cancunapac yuyaica sinchimi , ashtahuanpish cancunapac cuerpomi shaicushca — nirca .
41014039	Jesusca cutin rishpaca , puntaman mañashca shinallatacmi mañarca .
41014040	Cutimushpaca , paipac yachacuccunataca cutin sueñucucpimi tuparirca . Paicunaca yalli sueñuihuan cashpami , ñahuitapish mana pascai pudirca . Chaimantami imata mana nirca .
41014041	Jesús quimsa cutin cutimushpaca , paicunataca : — ¿ Cancunaca samarishpa sueñucunguichicllachu ? Ña jatarichic , Runa Tucungapac shamushca ñucataca , juchayuc runacunapac maquipi churana horasca pactamushcami .
41014042	¡ Jatarishpa jacuchic ! Ñucata japichicca ñami chayamucun — nirca .
41014043	Jesús chashna nicucpiracmi , chunga ishcai yachacuccunapuramanta Judasca tauca runacunahuan shamurca . Chai runacunaca Israel curacunata mandac curacunapish , mandashcacunata yachachiccunapish , pushac yuyaccunapish cachacpimi , espadacunahuan , caspicunahuan shamurca .
41014044	Jesusta japichicca : « Maijantami ñuca muchani chaimi . Paita japishpa , mana cacharishpa apanguichic » nishcami carca .
41014045	Judas Jesuspacman cuchuyashpaca : — ¡ Yachachic ! — nishpami mucharca .
41014046	Chashna muchacpimi , Jesusta japircacuna .
41014047	Ashtahuanpish chaipi caccunapuramanta shucca espadata llucchishpami , curacunata jatun mandac curapac servictaca huactashpa , ringrita pitirca .
41014048	Jesusca paita japingapac shamuccunataca : — ¿ Shuhuacta shinachu ñucataca espadacunahuan , caspicunahuan japingapac shamunguichic ?
41014049	Punzhantami cancunahuan Diosta mañana huasipica yachachicurcani . Chaipica mana japircanguichicchu . Ashtahuanpish Dios quillcachishcapi nishca pactachunmi , cashna japingapac shamushcanguichic — nirca .
41014050	Chaipimi yachacuccunaca Jesusllata saquishpa , tucui miticushpa rircacuna .
41014051	Shuc mosomi pañohuan pillurishca Jesusta caticurca . Paitapish japircami .
41014052	Chashna japicpica , pillurishca pañota chaipi shitashpami , lluchulla atishpa callparca .
41014053	Jesustaca curacunata jatun mandac curapacmanmi aparcacuna . Chaipimi curacunata mandac curacunapish , pushac yuyaccunapish , mandashcacunata yachachiccunapish tandanacushca tiyacurca .
41014054	Pedroca carutami catishpa , curacunata jatun mandac curapac huasi pungu pambacaman rirca . Chaipimi Diosta mañana huasita cuidaccunahuan ninapi mashashpa tiyacurca .
41014055	Curacunata mandac curacunapish , tandanacushca mandaccunapish Jesusta huañuchingapacmi , llullashpa huillaccunata cayachirca . Chashna cayachishpapish ima mana allita ruhuashcataca mana tarircachu .
41014056	Achca runacunami Jesusta llaquichingaraicu llullashpa huillarca . Shina huillashpapish shucca shuclata , shucca shuclatami huillarca .
41014057	Maijancunaca jatarishpa , Jesusta llaquichishpa llullashpaca :
41014058	— Ñucanchicca : “ Runacuna ruhuashca , cai Diosta mañana huasitaca urmachishpa , quimsa punzhapica mana runacuna ruhuashca shucta huasitami shayachisha ” nictami uyarcanchic — nirca .
41014059	Chashna llullashpapish , mana shuclayallata nircacunachu .
41014060	Chaimantami curacunata jatun mandac cura tucuipac chaupipi jatarishpa , Jesusta tapushpaca : — Cai tucuita nicucpipish , ¿ manachu imata ningui ? — nirca .
41014061	Jesusca imata mana nishpa upallami carca . Chaimanta curacunata mandac curaca Jesustaca : — ¿ Canca alli nina Diospac Churi Cristochu cangui ? — nishpa , cutin tapurca .
41014062	Chashna tapucpimi Jesusca : — Ari , ñucami cani . Runa Tucungapac shamushca ñucataca , poderyuc Diospac alli maquiman tiyacuctapish , puyupi jahua pachamanta shamucuctapishmi ricunguichic — nirca .
41014063	Shina nicpica , curacunata mandac curaca piñarishpa , paipac churanata lliquishpaca : — ¿ Imapactac shuctac huillaccunata mashcashun ?
41014064	Chashna nishpaca Diostami piñachicushca . Chaitaca cancunallatacmi uyashcanguichic . Cunanca , ¿ imatatac ninguichic ? — nishpa tapurca . Shina tapucpica , tucuimi juchanchishpa , “ ¡ huañunami can ! ” nircacuna .
41014065	Chaimantami maijanca Jesusta tucai callarirca . Cutin maijanca ñahuita pañohuan huatashpa , huactashpaca : « ¡ Maijantac huactanchic , huillai ! » nircami . Diosta mañana huasita cuidaccunapish Jesusta ñahuipi huactarcami .
41014066	Pedroca pungu pambapi tiyacucpimi , curacunata jatun mandac curata servic huarmi shamurca .
41014067	Pedro ninapi mashashpa tiyacucta chai huarmi alli ricushpaca : — Canpish Nazaret pueblomanta Jesus-huan puricmi cangui — nirca .
41014068	Shina nicpimi Pedroca : — Paitaca mana ricsinichu . Imatatacpishchari nicungui , mana yachanichu — nirca . Chashna nishpa , canzha pambaman llucshicpica , ñapish galloca cantarcallami .
41014069	Chai servic huarmi cutin Pedrota ricushpaca : — Cai runaca paicunapurami — nishpami , shuccunaman huillarca .
41014070	Shina nicpipish , Pedro cutinmi negarca . Chai quipallami , chaipi caccunaca cutin Pedrotaca : — Canca Galilea llactallamantami cangui . Chaimanta canpish chaipurallatami cangui , rimaipipish ricsinallami — nirca .
41014071	Paicuna chashna nicpimi Pedroca : — ¡ Diospac shutipimi nini , pimantatacpishchari rimacunguichic , chai runataca manatac ricsinichu ! — nirca .
41014072	Pai chashna nicucpica , cutinllatacmi galloca cantarca . Chai horasmi Pedroca Jesús puntaman : “ Manarac gallo ishcai cutin cantacpimi , quimsa cutin negangui ” nishcataca yuyarirca . Chaita yuyarishpami huacarca .
41015001	Tutamanta ña pacarimucucpimi , Israel curacunata mandac curacunaca pushac yuyaccunahuanpish , mandashcacunata yachachiccunahuanpish , caishuc mandaccunahuanpish parlangapac tandanacurca . Chai quipami , mandac Pilatopac ñaupaman Jesustaca huatashpa aparcacuna .
41015002	Chaipimi Pilatoca : — ¿ Canchu israelcunata Jatun Mandac cangui ? — nirca . Shina tapucpimi Jesusca : — Ari , canllatac nishcanguimi — nirca .
41015003	Curacunata mandac curacunaca caita chaita nishpami juchanchirca .
41015004	Pilato cutin tapushpaca : — Canta yallita juchanchicucpipish , ¿ manachu imata ningui ? — nirca .
41015005	Ashtahuanpish , Jesusca upallami carca . Chaimantami Pilatoca mancharirca .
41015006	Pascua fiesta punzhapi gentecuna shuc prezuta cacharichun nicpica , Pilatoca cacharicllami carca .
41015007	Chai punzhapica Barrabasmi prezu carca . Paica caishuc runacunahuan tandanacushpami , jatun mandac-huan piñanacushca carca . Chaipi huañuchishcamantami carcelpi tiyacurca .
41015008	Gentecunaca utcaman ruhuashca shinallatac shuc prezuta cacharichunmi Pilatoman mañangapac chayarca .
41015009	Chashna mañacpimi Pilatoca : — ¿ Israelcunata Jatun Mandactachu cacharichun ninguichic ? — nirca .
41015010	Pilatoca curacunata mandac curacuna envidiamanta Jesusta apamushcata yachashpami , chashnaca nirca .
41015011	Ashtahuanpish chai mandac curacunaca Jesusta cacharinapac randica , Barrabasta cacharichun mañachunmi chaipi caccunamanca yuyaita curca .
41015012	Pilato caccunata cutin tapushpaca : — Israelcunata Jatun Mandac nishca runataca , ¿ imatatac ruhuachun ninguichic ? — nirca .
41015013	Chashna tapucpica : — ¡ Paitaca chacatailla ! — nishpami caparircacuna .
41015014	Chaimantami Pilatoca : — Cai runaca , ¿ ima mana allitatac ruhuashcayari ? — nirca . Chashna nicpicarin : — ¡ Cai runataca chacatailla ! — nishpami , ashtahuan caparircacuna .
41015015	Pilatoca gentecunahuan alli saquiringaraicumi Barrabasta cacharichirca . Jesustaca azotichishpami , chacatachun soldadocunaman curca .
41015016	Chaimantaca Pilato mandana jatun huasi pungu pambaman Jesusta apashpa , soldadocunata tandachirca .
41015017	Chaipimi soldadocunaca morado churanata Jesusman pachallichishpa , casha anguta ahuashca coronata churachirca .
41015018	Chashna churachishpa burlashpaca : — ¡ Israelcunata Jatun Mandac , canca allimari cangui ! — nircami .
41015019	Chashna nishpami , Jesusta caspihuan umapi huactashpa , tucashpa cunguric tucushpa , mañac tucurca .
41015020	Chashna burlashca quipami , morado churanata llucchichishpa , paipac churanallatatac cutin churachishpa , chacatangapac aparcacuna .
41015021	Alejandropac , Rufopac taita , Cirene llacta Simonmi chagramanta shamurca . Paimanmi Jesuspac cruzta apachirca .
41015022	Jesustaca Gólgota urcumanmi pusharcacuna . ( “ Gólgota ” nishpaca , “ Uma Tullu ” nisha ninmi ) .
41015023	Chai urcupimi Jesusmanca , mirrahuan chapushca vinota ubiachishun nirca . Paica mana ubiasha nircachu .
41015024	Jesusta cruzpi chacatashpaca , paipac churanacunata maijanlla japingapacmi suerteta ruhuarca .
41015025	Iscun horastami Jesusta chacatarca .
41015026	Imamanta chacatashcataca caspipimi : “ Caica Israelcunata Jatun Mandacmi ” nishpa quillcarca .
41015027	Jesus-huanca ishcai shuhuac runacunatapish , shuctaca alli maquiman , shuctaca lluqui maquimanmi chacatarca .
41015028	Chashna chacatacpimi , Dios quillcachishcapi : « Juchayuccunahuanmi tandachishca canga » nishcaca pactarca .
41015029	Chaita pasaccunaca umata cuyuchishpa , camishpaca : — ¡ Jai , canca “ Diosta mañana huasita urmachishpaca , quimsa punzhapi cutin shayachishallami ” nircanguica !
41015030	¡ Cunanca , chacatashcamanta uricushpa , canllatac quishpiriyari ! — nircacuna .
41015031	Shinallatac curacunata mandac curacuna mandashcacunata yachachiccunahuan burlashpaca : — Paica shuccunataca quishpichircami . Cunanca paillatacca mana quishpiri pudinchu .
41015032	¡ Israelcunata Jatun Mandac Cristo cashpaca , cunanllatac chacatashcamanta uricui , chaita ricushpaca , ñucanchicpish crinchicmanmi ! — nircacuna . Jesus-huan pacta chacatashca runacunapish , camishpa rimarcami .
41015033	Chaupi punzhamanta quimsa horas chishicamanmi , tucui cai pachaca amsayarca .
41015034	Chai horasllatacmi Jesusca : — Eloí , Eloí , ¿ lama sabactani ? — nishpa , sinchita caparirca . ( Caica : “ Ñuca Dios , ñuca Dios , ¿ ima nishpatac ñucallata saquinguiyari ? ” nisha ninmi ) .
41015035	Chaipi caccunapuramanta maijanca : — Uyaichic , huillac Eliastami cayacun — nirca .
41015036	Cutin shuc runaca esponjata apangapacmi callparca . Chaitaca jayac vinopi satishpami , caspi puntapi churashpa , Jesusman ubiachisha nishpa , shimiman chayachirca . Shina ruhuashpaca : — Saquichic , Eliasca cruzmanta uricuchingapac shamucta ricungapac — nirca .
41015037	Jesusca sinchita caparishcahuan huañurcallami .
41015038	Jesús huañucpica , Diosta mañana huasi ucupi jarcachishca jatun lienzoca jahuamanta uraimanmi chaupita lliquirirca .
41015039	Jesusta cruzpi chacatashca ladopica , patsac soldadocunata mandacmi shayacurca . Chai mandac , Jesús ima shina caparishpa huañucta ricushpaca : — Cai runaca Diospac Churitacmi cashca — nirca .
41015040	Shinallatac tauca huarmicunapish carullamanta ricushpami shayacurca . Chai huarmicunapurapica , Magdala pueblomanta Mariapish , quipa Jacobopac , Josepac mama Mariapish , Salomepishmi carca .
41015041	Paicunami Galilea llactapi Jesús puricucpica , ayudashpa paita catishpa puriccuna carca . Jerusalén puebloman paihuan shamuc huarmicunapish chaipimi carca .
41015042	Cayandi samana punzhapac allichirina punzhaca , ñami chishiyarca .
41015043	Chai chishimi Arimatea pueblomanta Joseca mana manchashpa , mandac Pilatopacman rishpa , Jesuspac cuerpota enterrangapac mañarca . Paica tandanacushca mandaccunapurapica , mai alli nishca runami carca . Paipish Dios mandacucta ricusha nishpami shuyacurca .
41015044	Pilatoca Jesús huañushcata uyashpami , mancharirca . Chaimantami patsac soldadocunata mandacta cayashpa tapurca .
41015045	Patsac soldadocunata mandac huillacpimi , Pilatoca Jesuspac cuerpota enterrachun Joseman curca .
41015046	Chaimantami Joseca shuc jatun lienzo pañota randishpa , Jesuspac cuerpota uricuchishpa , chai lienzohuan pillushpa , rumi quingrai jutcushcapi churarca . Chaimantaca shuc jatun rumita singuchishpami , chai jutcu pungutaca jarcarca .
41015047	Jesusta maipi churactaca , Magdala pueblomanta Mariapish , Josepac mama Mariapishmi ricucurca .
41016001	Samana punzha tucuricpimi , Magdala pueblomanta Mariapish , Jacobopac mama Mariapish , Salomepish mishquilla ashnacucta Jesuspac cuerpopi churangapac randirca .
41016002	Chaita apashpami , semana callari punzha , cunan inti llucshimucucta Jesusta enterrashcata ricungapac rirca .
41016003	Paicuna ricushpaca : — Enterrashca jutcuta tapashca rumitaca , ¿ pitac anchuchingayari ? — ninacushpami ricurca .
41016004	Paicuna chayashpaca , rumica ña anchuchishcami cashca carca . Chai rumica jatun rumimi carca .
41016005	Chai ucuman yaicushpaca , alli ladoman shuc moso suni yurac churanata churashca tiyacuctami ricurca . Paita ricushpaca , yallitami mancharirca .
41016006	Ashtahuanpish chai mosoca : — Ama mancharichicchu . Cancunaca Nazaret pueblomanta cruzpi chacatashca Jesustami mashcacunguichic . Paica ña causarircami , mana caipichu . Maipi paita churashcapi ricuichic .
41016007	Cunanca Pedromanpish , caishuc yachacuccunamanpish : “ Jesusca Galilea llactamanmi cancunapac ñaupata rin . Chaipimi pai nishca shina , ricunguichic ” nishpa , utca huillagrichic — nirca .
41016008	Chai huarmicunaca manchaihuan chucchushpami , jutcumanta utca llucshirca . Chaimantami pimanpish imata mana huillashpa upalla rircacana .
41016009	[ Jesús semana callari punzha , tutamanta causarishpaca , Magdala pueblomanta Mariamanmi punta ricurirca . Chai Mariamantami Jesusca canchis supaicunata llucchishca carca .
41016010	Paimi Jesuspac yachacuccunapacman rishpa huillarca . Paicunaca llaquillami huacacushca carca .
41016011	Paicunaca Jesús causarishcatapish , María ricushcatapish mana crircacunachu .
41016012	Chai quipaca , Jesusca paipac ishcai yachacuccunamanmi shuctaclaya ricurirca . Paicunaca pueblomanta llucshishpami ricurca .
41016013	Paicunaca caishuc yachacuccunamanmi huillagrirca . Paicunapish mana crircachu .
41016014	Chai quipaca , Jesusca paipac chunga shuc yachacuccuna micucucpimi ricurirca . Causarishcata mana crishcamanta , rumi shungu cashcamanta , causarishcata ricushcata mana crishcamantami rimarca .
41016015	Shinallatac paicunataca : — Tucui pachata rishpa , alli huillaita tucui gentecunaman huillagrichic .
41016016	Maijanpish crishpa , bautizaricca quishpiringami . Ashtahuanpish mana cricca , juchanchishcami canga .
41016017	Ñucata criccunaca milagrocunatami ruhuanga : Ñuca shutipimi supaicunata llucchishpa cachanga , mushuc rimaicunatami rimanga .
41016018	Culebracunata maquihuan japirishpapish , ima venenocunata ubiashpapish , mana ima tucungachu . Shinallatac ungushcacunapac uma jahuapi maquita churacpica , alliyangallami — nirca .
41016019	Apunchic Jesús paipac yachacuccunata mandashca quipaca , Diosmi jahua pachaman pusharca . Chaipimi paipac alli lado maquiman tiyarirca .
41016020	Yachacuccuna rishpaca , tucui gentecunamanmi huillarca . Chashna huillacucpica , Apunchic Jesusmi paicunataca ayudac carca . Milagrocunata ruhuachishpami , Jesusca paicunahuan cashcataca ricuchicurca . ]
42001001	Tauca runacunami cai ñucanchic llactapi ima tucushcacunataca , callarimanta allita quillcasha nicurca .
42001002	Callarimanta chaicunata quiquin ñahuihuan ricuccunami huillarca . Paicunaca Diospac shimita huillaccunami carca .
42001003	Alli nishca Teofilolla , ñucapish tucui chaicunata callarimanta alli tapushpa , yachac chayashpami , canman sumacta quillcashpa yachanata yuyacurcani .
42001004	Chashnami canman yachachishcaca cierto cashcata yachangui .
42001005	Judea llactata jatun mandac Herodes mandacui punzhacunapimi , Abías curacunapuramanta Zacarías curapish causarca . Paipac huarmica Aarón curapac huahua huahuapuramanta Elisabetmi carca .
42001006	Zacariaspish , Elisabetpish Diospac ñaupapi cashcata ruhuashpami , allita causarca . Paicunaca Dios mandashcacunatapish , yachachishcacunatapish tucuita pactachicmi carca .
42001007	Elisabetca mana huahuata chari pudircachu . Chaimantami huahua illaclla carcacuna . Ña yuyaccunapishmi carca .
42001008	Shuc punzhaca , Zacarías curacunapuramanta Diosta mañana huasipi Diospacta ruhuanami pactarca .
42001009	Suerteta ruhuacpica , curacuna ruhuac cashca shinallatac , Diosta mañana huasipi , Diospaclla chicanyachishca ucuman yaicushpa , inciensota rupachinami Zacariasman urmarca .
42001010	Pai inciensota rupachicucpica , tucui gentecunami canzha pambapi Diosta mañacurca .
42001011	Mandac Dios cachashca angelmi altar alli ladopi shayacuc Zacariasman ricurirca .
42001012	Chaita Zacarías ricushpaca , manchaihuan imata mana nishpa , upalla saquirirca .
42001013	Ashtahuanpish angelca : — Zacarías , Diosca can mañashcata uyashcami . Ama mancharichu . Cambac huarmi Elisabetca cari huahuatami charinga . Chai huahuataca Juantami shutichingui .
42001014	Yallitami cushicunguimi . Achcacunami pai huacharishcamantaca cushicunga .
42001015	Paica Diospac ñaupapica alli nishcami canga . Paica vinotapish , machachic yacutapish mana ubiangachu . Mamapac huicsamanta pachami , Diospac Espíritu junda canga .
42001016	Achca israelcunatami , Mandac Diospacman cutichimunga .
42001017	Juanca Quishpichicpac ñaupatami ringa . Huillac Elías shinami , Diospac Espirituhuan , poderhuan ringa . Paimi taitacunahuan , huahuacunahuan piñanacushcatapish alli allichinga . Mana cazuccunatapish cashcata ruhuanata yachachishpami , yuyaita cunga . Chashnami Quishpichic shamucpica , alli chasquina yuyaita charinga — nirca .
42001018	Zacariasca angelta : — Ñucapish , ñuca huarmipish ña yuyacmi canchic . ¿ Ima shinatac can huillashca pactanataca yachasha ? — nirca .
42001019	Shina nicpimi angelca : — Ñucaca Diospac ñaupapi , paita servic ángel Gabrielmi cani . Paimi canman cai alli huillaita huillachun cacharca .
42001020	Ñuca huillashcaca pactana punzhami pactanga . Ashtahuanpish canca ñuca huillashcata mana crishcamantaca , cambac huahua huacharingacamanmi upayashpa , imata mana rimai pudingui — nirca .
42001021	Chaicamanca , canzhapimi achca gentecuna shuyacurca . Shinallatac Diospaclla chicanyachishca ucupi Zacarías unaiyashcamantami mancharicurca .
42001022	Zacarías llucshishpaca , imata mana rimai pudishpami , ima tucushcataca señallahuan huillarca . Chaimantami canzhapi cac gentecunaca “ Diospaclla chicanyachishca ucupimi imata ricushca canga ” nishpa yuyarca .
42001023	Zacariasca Diosta mañana huasipi servina punzhacuna ña tucuricpimi , huasiman rirca .
42001024	Chai quipami , paipac huarmi Elisabetca huicsayuc tucushpa , pichca quillacunata mana maiman llucshishpa huasillapi carca . Paica :
42001025	« Ñuca mana huahuayuc cashcamanta pipacpish ama pingaichishca cachunmi , Diosca ñucata chashna ruhuashca » nishpami yuyacurca .
42001026	Elisabet ña sucta quillata huicsayuc cacpimi , Diosca ángel Gabrielta Galilea llacta , Nazaret puebloman cacharca .
42001027	Davidpac huahua huahuapuramanta Josehuan cazarangapac ari nishca , María solteramanmi huillangapac rirca .
42001028	María maipi cashcaman ángel yaicushpaca : — María , Dios canhuan cashcamanta cushicui . Canca tucui huarmicunamanta yalli , alli nishcami cangui — nirca .
42001029	María angelta ricushpa mancharircami . Paipac shungupica , “ ¿ cai rimashcacunaca imatatac nisha nin ? ” nishpami yuyacurca .
42001030	Chashna yuyacucpimi angelca : — María , ama mancharichu . Cantaca Diosmi cuyashpa acllashca .
42001031	Canca huicsayuc tucushpami , shuc cari huahuata charingui . Chai huahuataca JESUSTAMI shutichingui .
42001032	Paica mai alli nishcami canga . Jahua pachapi causac Diospac Churi nishcapishmi canga . Mandac Diosca paitaca ñaupa taita Davidpac mandanapimi churanga .
42001033	Taita Jacobopac huahua huahua israelcunatami huiñaita mandanga . Pai mandanaca manatac tucuringachu — nirca .
42001034	Ángel shina nicpimi Mariaca : — ¿ Ima shinatac chashna cangayari ? Manarac pi carillahuanpish canichu — nirca .
42001035	Chashna nicpimi angelca : — Diospac Espiritumi shamunga . Jahua pacha Diospac podermi cantaca llandunga . Chaimantami jucha illac huahua huacharinga . Diospac Churi nishcapishmi canga .
42001036	Mana huahuayuc cambac familia Elisabetca , yuyac cashpapish ña sucta quillatami cari huahuata huicsayuc tucushca .
42001037	Diosmanca imapish ruhuaipacllami — nirca .
42001038	Chashna nicpimi Mariaca : — Can nishca shina ñucataca ruhuachunlla . Ñucaca Mandac Diosta servicmi cani — nirca . Shina nicpica , angelca paipac ñaupamanta rircallami .
42001039	Chai punzhacunapica Mariaca , Judea llacta urcucuna chaupipi tiyac shuc pueblomanmi utca rirca .
42001040	Zacariaspac huasiman yaicushpami Elisabettaca : — ¿ Allillachu cangui ? — nirca .
42001041	María rimashca uyarincami Elisabetpac huicsapica huahua cuyurirca . Diospac Espiritupish Elisabetpacman shamurcami .
42001042	Chaimantami sinchita caparishpaca : — Canca tucui huarmicunamanta yalli , Dios alli nishcami cangui . Cambac huicsapi cac huahuapish , alli nishcami .
42001043	¿ Ima shinatac ñucata Mandacpac mamaca ricuc shamunguiyari ?
42001044	Can ‘ allillachu cangui ’ nincami , ñuca huicsapi cac huahuaca cuyurirca .
42001045	Canca Dios nishca pactanatami crishcangui . Chaimanta cushicui — nirca .
42001046	Chaimantami Mariaca : « Ñuca yuyaimi Diostaca ‘ allimari cangui ’ nicun .
42001047	Ñuca almapish ñucata Quishpichic Diosmantami cushicun .
42001048	Diosca huaccha servic huarmitami acllashca . Cunanmanta pachami huahua huahuacuna ñucataca ‘ allimari cangui ’ nicunga .
42001049	Imatapish ruhuaclla Diosca mancharinacunatami ruhuashca . Paica jucha illacmi .
42001050	Diosca paita manchaccunataca huahua huahuacaman llaquicungallami .
42001051	Paipac maquihuanmi mancharinacunata ruhuashca . Jatun tucushcacunapac yuyaitapish chingachishcami .
42001052	Jatun mandaccunata mandanamanta anchuchishcami . Huacchacunatami jahuaman churashca .
42001053	Yarcaihuan caccunamanca , allicunatami achcata carashca . Chayuccunataca , chushac maquitami cachashca .
42001054	Paita servic israelcunata llaquinata mana cungarishcachu . Chaimantami ayudashca .
42001055	Chashna llaquingapacmi taita Abrahamhuanpish , paipac huahua huahuacunahuanpish huiñaicaman ari nishca » nirca .
42001056	Mariaca Elisabethuan quimsa quilla shinata cashpami , paipac huasiman cutirca .
42001057	Elisabetca sajuarina punzha pactacpica , cari huahuatami charirca .
42001058	Chaita uyashpaca , Dios cuyac cashcata yachashpami , vecinocunapish , paipac familiacunapish Elisabethuan cushicungapac rirca .
42001059	Ña pusac punzhapimi chai huahuata circuncisionta ruhuachingapac rircacuna . Chashnami taitapac shuti Zacariasta shutichishun nirca .
42001060	Shina nicucpimi Elisabetca : — ¡ Mana ! Juan shutimi canga — nirca .
42001061	Chashna nicpica : — ¿ Imamantatac chaita shutichisha ningui ? Cancunapurapica , Juan shutica mana tiyanchu — nirca .
42001062	Chaimantami taitata señallapi huahua ima shuti canamanta tapurca .
42001063	Shina tapucpimi , taita Zacariasca uchilla tablata mañashpa : “ Juan shutimi canga ” nishpa quillcarca . Chaimantami tucui gentecuna mancharirca .
42001064	Chai ratomi callu huatarishca cachariricpi , Zacariasca Diosta : « allimari cangui » nirca .
42001065	Chashna tucucpica , tucui vecinocunami yallita mancharirca . Chaica tucui Judea llacta urcucunapimi yacharirca .
42001066	Tucui chaita uyaccunaca : « Cai huahua jatunyashpaca , ¿ imalayashi canga ? » nishpami , shungullapi yuyacurca . Mandac Diosmi chai huahuahuan carca .
42001067	Juanpac taita Zacariasca Diospac Espíritu yuyaita cucpi , ima shina canamanta huillashpaca :
42001068	« Israelcunata Mandac Diosca alli nishca cachun . Paimi pai acllashcacunata quishpichingapac shamushca .
42001069	Diosta servic Davidpac huahua huahuapuramanta , imatapish ruhuaclla Quishpichicta cachashca .
42001070	Pai ima nishcata huillac , jucha illac huillaccunamanmi , utcaman huillachishca carca .
42001071	Paicuna huillashca shinami , ñucanchicta piñashpa mana ricunayachiccunapac maquimanta quishpichinga .
42001072	Ñaupa taitacunata llaquishpa , paipac sumac ari nishcata mana cungarishpa pactachicungami .
42001073	Diosmi ñucanchic taita Abrahamhuan ari nishcataca pactachishca .
42001074	Ñucanchic imata mana manchashpa , paipacta ruhuac cachunmi , piñaccunapac maquimanta cacharichinga .
42001075	Tucui ñucanchic causaipi paipac ñaupapi allillata ruhuashpa , causachunmi , chashna cacharichinga .
42001076	Ñuca huahualla , canca jahua Dios ima nishcata huillacmi cangui . Canmi Quishpichic purina ñanta allichishpa ñaupangui .
42001077	Pai acllashcacunapac juchacunata perdonashca cachunmi , quishpirinamanta yachachingui .
42001078	Ñucanchic Diosca , pai cuyashcamantami , tutamanta inti achicyamucuc shina , quishpirinata jahua pachamanta cachanga .
42001079	Amsapi causaccunatapish , purapi huañunalla causaccunatapish achicyachishpami , ñucanchicta sumac causai ñanta pushangami » nirca .
42001080	Chai huahuaca huiñashpami Diosmanta ashtahuan yachacushpa , israelcunaman huillana punzha pactangacaman shitashca pambapi causarca .
42002001	Chai punzhacunapica Roma llactata jatun mandac Augustomi , tucui llactapi causaccuna shuticunata quillcachichun mandarca .
42002002	Chai quillcachinaca , Cirenio runa Siria llactata mandacucpimi callarirca .
42002003	Tucui gentecunami paicuna huacharishca llactapi quillcaringapac rina carca .
42002004	Joseca Davidpac huahua huahuapura cashcamantami , Galilea llacta Nazaret pueblomanta ñaupa mandac Davidca huacharishca Judea llacta Belén puebloman rirca .
42002005	Chaimanca paihuan cazarangapac ari nishca Mariahuanmi , shutita quillcachingapac rirca . Mariaca huicsa jundami carca .
42002006	Paicuna Belenman chayacpimi , María sajuarinaca pactarca .
42002007	Pozana huasi mana pactashcamantami , paipac punta cari huahuataca huagracuna shayana ucupi sajuarirca . Chai huahuataca maitushpami , ucsha jahuallapi sirichirca .
42002008	Chai Belén pueblo lado pambapica , michiccunami ovejacunata tuta cuidacurca .
42002009	Chaipimi Dios cachashca angelca Diospac sumaimana achic nicuc-huan ñapish cungailla paicunapac muyundita achicyachirca . Chaimantami michiccunaca yallita mancharirca .
42002010	Chaimantami angelca : — Ama mancharichicchu . Cancunaman alli huillaita huillangapacmi shamuni . Caita uyashpaca , tucuimi yallita cushicunga .
42002011	Cunanmi David huacharishca Belén pueblopi Quishpichic huacharishca . Paica tucuita Mandac , Quishpichic Cristomi .
42002012	Cancuna rishpaca , huagracuna shayana ucupi maitushca huahua ucsha jahuapi siricuctami ricunguichic — nirca .
42002013	Chashna huillacucllapitacmi , cungailla jahua pacha angelcuna , chai angelhuan Diosta alli nishpaca :
42002014	« ¡ Jahua pacha Diosca , alli nishca cachun ! ¡ Dios cuyashcacunaman cushi tiyachun ! » nirca .
42002015	Jahua pachaman angelcuna rishca quipa , michiccunaca : — Dios huillashca ima cashcata ricungapac , Belenman jacuchic — ninacurca .
42002016	Chashna utca rishpaca , huagracuna shayana ucupi Josetapish , Mariatapish , ucsha jahuapi huahua siricuctapishmi ricurca .
42002017	Chaita ricushpaca , ángel chai huahuamanta paicunaman imata nishcatami parlarca .
42002018	Michiccuna parlacpica , tucui uyaccunami mancharishca saquirirca .
42002019	María tucui chaicunata uyashpaca paipac shungupimi yuyarishpa causacurcalla .
42002020	Michiccunaca paicunaman huillashca shinallatac ricushpa uyashpaca , Diosta “ allimari cangui , sumacmari cangui ” nishpami cutirca .
42002021	Huahua pusac punzha tucucpica , circuncisionta ruhuachishpami , María manarac huicsayuc cacpi , ángel huillashca shina , JESUSTA shutichirca .
42002022	Moisés mandashca shina sajuarishca quipa chuyayana punzhacuna pactacpica , huahua Jesusta Diosman ricuchingapacmi Josehuan Mariahuan Jerusalenman rirca .
42002023	Mandac Dios mandashcapica : « Tucui punta huacharishca cari huahuacunaca , Diospaclla chicanyachishcami canga » nishcamanta ,
42002024	shinallatac : « Ishcai urpita , mana cashpaca ishcai huahua palomata cungui » nishcamantami chashnaca ruhuarca .
42002025	Simeón shuti runami Jerusalenpi causarca . Paica Diosta cazucpish , cashcata ruhuacpishmi carca . Paica israelcunata Dios quishpichingapac shamuctami shuyacurca . Diospac Espiritumi paihuan carca .
42002026	Diospac Espiritumi : “ Dios cachashca Cristota ricungacaman , canca mana huañunguichu ” nishca carca .
42002027	Simeonca Diospac Espíritu pushacpimi , Diosta mañana huasiman rirca . Chaimanmi mandashcapi nishca shina ruhuangapac , taita mamaca huahua Jesusta apamurca .
42002028	Simeón chai huahuata marcashpa , Diosta pagui nishpaca :
42002029	« Dioslla , can mandashpa nishca shina , canta servic runataca cushicuihuan huañuchun saquilla .
42002030	Can cachashca Quishpichictaca , ñuca ñahuihuantacmi ña ricuni .
42002031	Paitaca tucui llactacuna ricuchunmi cachashcangui .
42002032	Mana israelcunamanca , achicyachic luz shinami canga . Pai acllashca israelcunapacca mandacmi canga » nirca .
42002033	Josepish , paipac mamapish huahua Jesusmanta Simeón imata nishcata uyashpaca mancharishpami saquirirca .
42002034	Simeonca paicunata Dios bendiciachun nishca quipa , Mariataca : — Riqui , cai huahuataca achcacuna quishpirichun , cutin maijancunaca chingarichunmi Diosca Israelpi churashca . Pai Diospac munaita ricuchicpimi , yallita piñanga .
42002035	Shinallatac achcacuna yuyacushcapish yacharingami . Llaquica shuc espada shunguta chaupishpa pasac shinami llaquichinga — nirca .
42002036	Shinallatac Dios ima nishcata huillac , yuyac Ana huarmipish chaipimi carca . Paica ñaupa taita Aserpac aillupuramanta Fanuelpac ushimi carca . Paica huambrarac cazarashpapish canchis huatallatami cusahuan causarca .
42002037	Paica pusac chunga chuscu huatatami viuda carca . Chai yuyac huarmica Diosta mañana huasimanta mana llucshishpami , punzhanta Diosta servishpa , mañashpa ayunashpa , causac carca .
42002038	Chai huarmi , chai horasllatac shamushpami , chai huahuamanta Jerusalén llactata Quishpichicta shuyaccunaman parlai callarirca .
42002039	Dios mandashcacunata tucui pactachishpaca , Joseca Mariandimi paicuna causana Galilea llacta Nazaret puebloman cutirca .
42002040	Huahuaca huiñashpa , sinchiyashpa , ashtahuan yachac tucushpami catirca . Diosca yallitami paita cuyarca .
42002041	Jesuspac taita mamaca huatantami Pascua fiestapica Jerusalenman ric carca .
42002042	Chashna ric cashca shinallatacmi , Jesús chunga ishcai huatayuc cacpi , Jerusalenman rirca .
42002043	Fiesta tucuricpi , taita mama huasiman cuticpica , Jesusca Jerusalenpimi saquirishca carca . Chaitaca Josepish , Mariapish mana yacharcachu .
42002044	Paicunaca “ shuctac gentecunahuanmi ricunga ” yuyashpami , tucui punzha rircalla . Chaimanta familiacunapurapi , ricsishcacunapurapi Jesusta mashcashpa ,
42002045	mana tarishpaca , Jerusalenllapitac mashcangapac cutircacuna .
42002046	Ña quimsa punzhapimi , Diosta mañana huasipi mandashcacunata yachachiccunahuan , paicunata uyashpa , tapushpa tiyacucta tarircacuna .
42002047	Jesús yachac cashcamanta , tucui tapushcata cutichicpimi , paita uyaccunaca mancharircacuna .
42002048	Taita mama Jesusta ricushpaca , mancharircami . Chaimantami paipac mamaca : — Huahua , ñucanchicca yallita mancharishpami mashcacurcanchic . ¿ Imamantatac caita ruhuangui ? — nirca .
42002049	Chaimantami Jesusca : — ¿ Imapactac mashcacurcanguichic ? ¿ Manachu Taitapac huasipi ñuca cana cashcataca yacharcanguichic ? — nirca .
42002050	Taita mamaca chai nishcata mana entendircachu .
42002051	Jesusca taita mamahuanmi Nazaret puebloman cutimushpa , paicunata alli cazushpa causarca . Paipac mamaca tucui chaicunacata shungupi huacaichishpami causacurca .
42002052	Jesusca huiñashpa , ashtahuan yachac tucushpami catirca . Diospacpish , gentecunapacpish cuyashcami carca .
42003001	Jatun mandac Tiberioca chunga pichca huatatami Roma llactata mandacurca . Poncio Pilatoca Judea llactata , Herodesca Galilea llactata , paipac huauqui Felipeca Iturea llactatapish , Traconite llactatapishmi mandacurca . Cutin Lisaniasca Abilinia llactatami mandacurca .
42003002	Anaspish , Caifaspish curacunata mandac curacunami carca . Chai punzhacunapimi Diosca Zacariaspac churi Juanman shitashca pambapi huillarca .
42003003	Chaimantami Juanca tucui Jordán yacu cuchulla llactacunapi juchacunata Dios perdonac cashcamanta , juchayuc cashcamanta llaquirishpa , Diosman cutirishpa bautizarinamanta huillashpa purirca .
42003004	Dios ima nishcata huillac Isaías huillashpaca : « Shitashca pambapi shuc caparishpaca : “ Mandac Dios shamuna ñanta allichichic . Quingu ñancunatapish derechaichic .
42003005	Huaicucunapish pamballami tucunga . Urcucunatapish urmachishpa , pamballami canga . Huishtu ñancunapish derechashca , ucu jahua ñancunapish sumacta allichishcami canga .
42003006	Tucui gentecunami Dios quishpichicuctaca ricunga ” ninmi » nirca .
42003007	Achca gentecunami bautizarisha nishpa shamurca . Juanca paicunataca : — ¡ Culebrapac huahuacuna ! ¿ Pitac Dios piñarishpa , cachashca llaquimanta quishpirinata huillarca ?
42003008	Grano allita pucucuc shina , Diosman cutirishca cashcataca ricuchichicyari . Ama cancunapac shungupi : “ Abrahampac huahua huahuacuna cashcamantaca quishpirishunllami ” nishpa yuyacuichicchu . Ñucaca ninmi : Dios cai rumicunatapish Abrahampac huahua huahuacunata ruhuanmanllami .
42003009	Hachaca ñami yura chaquipi churashca . Chaimanta tucui mana pucuc yuracunataca pitishpami , ninapi shitanga — nirca .
42003010	Chai gentecunaca Juantaca : — Shinashpaca , ¿ imatatac ruhuashun ? — nishpa tapurca .
42003011	Chashna nicpimi Juanca : — Ishcai churanata charicca , shucta mana charicman cuchun . Micunata charicpish chai shinallatac mana charicman cuchun — nirca .
42003012	Impuestota japiccuna bautizarisha nishpa shamushpaca : — Yachachic , ¿ imatatac ruhuashun ? — nishpami tapurca .
42003013	Chashna tapucpimi Juanca : — Impuestotaca japina cashcallata cobraichic — nirca .
42003014	Maijan soldadocuna tapushpaca : — Ñucanchicca , ¿ imatatac ruhuashun ? — nirca . Shina tapucpimi Juanca : — Ama manchachishpa , cullquita cobraichicchu . Ama cullquita japingaraicu , pitapish manchachichicchu . Mashna cullquita japicushcallahuan cushilla caichic — nirca .
42003015	Chai llactapi causaccunaca pi cashcata yachasha nishpami Juantaca : “ ¿ Paichu Cristo canga ? ” nishpa yuyacurca .
42003016	Chashna nicucpimi , Juanca chaipi caccunataca : — Ñucaca yacullahuanmi bautizani , ashtahuanpish shucmi Diospac Espirituhuanpish , ninahuanpish bautizangapac shamunga . Paica ñucata atishpa , ashtahuan poderta charicmi . Ñucaca paipac ushuta huatashcallatapish mana pascaipacmi cani .
42003017	Trillana pambapi granota chuyayachingapacmi huairachinata apashca shayacun . Granotaca huacaichinapimi huacaichinga . Tamotaca jaicapi mana huañuc ninapimi shitanga — nirca .
42003018	Cai yuyachinacunahuan , shuctac rimaicunahuanmi alli huillaita huillarca .
42003019	Chashnallatac Juanca mandac Herodestaca paipac huauqui Felipepac huarmi Herodias-huan causacushcamantapish , shuctac mana allicunata ruhuashcacunamantapishmi sinchita rimarca .
42003020	Herodesca tucuilaya millaita ruhuashca jahuapish , Juantaca carcelpimi churarca .
42003021	Juanca manarac carcelpi churacpimi , tucui gentecunata bautizacurca . Chaimantami Jesustapish bautizarca . Jesús Diosta mañacucpimi , jahua pacha pascarirca .
42003022	Chashnallatac Diospac Espiritumi paloma shina jahuamanta paipac jahuaman urai shamurca . Shinallatac jahua pachamanta rimashpaca : « Canmi ñuca cuyashca Churi cangui . Canllami ñucataca cushichingui » nirca .
42003023	Jesús huillanata callarishpaca , ña quimsa chunga huatayuc shinami carca . Gentecuna Jesustaca Josepac churi cashcatami yuyarca .
42003024	Elica Matatpac churi , Matatca Levipac churi , Levica Melquipac churi , Melquica Janapac churi , Janaca Josepac churimi carca .
42003025	Joseca Matatiaspac churi , Matatiasca Amospac churi , Amosca Nahumpac churi , Nahumca Eslipac churi , Eslica Nagaipac churimi carca .
42003026	Nagaica Maatpac churi , Maatca Matatiaspac churi , Matatiasca Semeipac churi , Semeica Josepac churi , Joseca Judapac churimi carca .
42003027	Judaca Joananpac churi , Joananca Resapac churi , Resaca Zorobabelpac churi , Zorobabelca Salatielpac churi , Salatielca Neripac churimi carca .
42003028	Nerica Melquipac churi , Melquica Adipac churi , Adica Cosampac churi , Cosamca Elmodampac churi , Elmodamca Erpac churimi carca .
42003029	Erca Josuepac churi , Josueca Eliezerpac churi , Eliezerca Jorimpac churi , Jorimca Matatpac churimi carca .
42003030	Matatca Levipac churi , Levica Simeonpac churi , Simeonca Judapac churi , Judaca Josepac churi , Joseca Jonanpac churi , Jonanca Eliaquimpac churimi carca .
42003031	Eliaquimca Meleapac churi , Meleaca Mainanpac churi , Mainanca Matatapac churi , Matataca Natanpac churimi carca .
42003032	Natanca Davidpac churi , Davidca Isaipac churi , Isaica Obedpac churi , Obedca Boozpac churi , Boozca Salmonpac churi , Salmonca Naasonpac churimi carca .
42003033	Naasonca Aminadabpac churi , Aminadabca Arampac churi , Aramca Esrompac churi , Esromca Farespac churi , Faresca Judapac churimi carca .
42003034	Judaca Jacobopac churi , Jacoboca Isaacpac churi , Isaacca Abrahampac churi , Abrahamca Tarepac churi , Tareca Nacorpac churimi carca .
42003035	Nacorca Serugpac churi , Serugca Ragaupac churi , Ragauca Pelegpac churi , Pelegca Heberpac churi , Heberca Salapac churimi carca .
42003036	Salaca Cainanpac churi , Cainanca Arfaxadpac churi , Arfaxadca Sempac churi , Semca Noepac churi , Noeca Lamecpac churimi carca .
42003037	Lamecca Matusalenpac churi , Matusalenca Enocpac churi , Enocca Jaredpac churi , Jaredca Mahalaleelpac churi , Mahalaleelca Cainanpac churimi carca .
42003038	Cainanca Enospac churi , Enosca Setpac churi , Setca Adanpac churi , Adanca Diospac huahuami carca .
42004001	Jesusca Jordán yacumantaca Diospac Espíritu jundami cutirca . Diospac Espiritumi shitashca pambaman pusharca .
42004002	Chaipi chuscu chunga punzhata cacpimi , Satanasca pandachisha nirca . Chai punzhacunata mana micushca cashpami , Jesusca yarcachirca .
42004003	Chaipimi Satanasca Jesustaca : — Can Diospac Churi cashpaca , cai rumita tanda tucuchun niyari — nirca .
42004004	Chashna nicpimi Jesusca : — Dios quillcachishcapica : “ Runaca mana tandallahuanchu causanga ” ninmi — nirca .
42004005	Chaimanta Satanasca jatun urcu jahuaman Jesusta pushashpami , shuc ñahui quimllaillapi cai pacha tucui llactacunata ricuchirca .
42004006	Chashna ricuchishpaca : — Cai tucui sumac llactacunata mandanataca ñucamanmi cushca . Chaimanta ñucaca piman cusha nishpaca cushallami .
42004007	Can ñucata cungurishpa adoracpica , tucui caicunata canmanmi cusha — nirca .
42004008	Chashna nicpimi Jesusca : — Dios quillcachishcapica : “ Canta Mandac Diosllata adorangui , paillata servingui ” ninmi — nirca .
42004009	Chaimantaca Satanasca Jesusta Jerusalén puebloman pushashpa , Diosta mañana huasi jahuapi churashpaca : — Can Diospac Churi cashpaca , caimanta shitari .
42004010	Dios quillcachishcapica : “ Ama huactarichunca , Diosca paipac angelcunatami jarcachun cachanga .
42004011	Can ama chaquillatapish rumipi chugririchunca , paicunami maquipi chasquinga ” ninmi — nirca .
42004012	Shina nicpimi Jesusca : — Dios quillcachishcapica : “ Mandac Diosta , ama pandachisha nichun ” ninmi — nirca .
42004013	Satanasca Jesusta pandachisha nicushpapish mana pudishpaca , asha punzhacunacaman saquishpa rircami .
42004014	Jesusca Diospac Espiritupac poderhuanmi Galilea llactaman cutirca . Paimantaca tucui llactacunapimi parlanacurca .
42004015	Jesusca israelcuna tandanacuna huasicunapipish yachachircami . Chaimantami tucui gentecuna paitaca “ alli yachachicmi ” nic carca .
42004016	Jesusca pai huiñashca Nazaret pueblomanmi rirca . Chaipimi utcaman ric cashca shinallatac samana punzhapi israelcuna tandanacuna huasiman yaicurca . Chaipimi Dios quillcachishcata rezangapac shayarirca .
42004017	Pai rezachunca , Dios ima nishcata huillac Isaías quillcashcatami curca . Chaita pascashpa ricushpaca :
42004018	“ Ñucaca Diospac Espirituhuanmi cani . Diosca huacchacunaman alli huillaita huillachunmi ñucataca acllashca . Shungupi llaquilla causaccunata alliyachichunmi cacharca . Prezucunata cacharinata huillachun , ñahui mana ricuccunata ricucta ruhuachun , llaquichishca causacuccunata llaquimanta cacharichichunmi cacharca .
42004019	Chashnallatac Dios quishpichina punzha chayamushcata huillachunmi , ñucataca cacharca ” nishcatami rezarca .
42004020	Chai quillcashcata pillushpa huacaichic runaman cushpami , chaipi tiyarirca . Chaipi caccunaca Jesusta ricuracurcami .
42004021	Chaimantami Jesusca : — Cunanmi , cai cancunapac ñaupapi rezashcaca pactashca — nirca .
42004022	Shina sumacta rimashcamantami , tucui uyaccunaca mancharishpa , Jesusmanta allita rimarcacuna . Chaimantami caishuc chaishuc tapushpaca : — ¿ Caica manachu Josepac churi ? — ninacurca .
42004023	Chashna nicucpimi Jesusca : — Maijancunaca : “ Jambic runa , canllatac jambiri . Capernaúm pueblopi tucui ruhuashcacunatami uyarcanchic . Cai , can huiñashca llactapipish chashnallatac ruhuaiyari ” nicunguichicmi — nirca .
42004024	Shinallatac Jesusca : — Dios ima nishcata huillactaca , quiquin llactapi causaccunallatacmi mana uyashun nincuna . Chaica chashnatacmi can .
42004025	Elías huillacui punzhacunapica , Israel llactapica , achca viuda huarmicunami tiyarca . Chai punzhacunapi quimsa huata , sucta quillata mana tamyacpica , tucui llactacunapimi yarcai tiyarca . Chaica , chashnatacmi carca .
42004026	Chashna Israelpi achca viuda huarmicuna tiyacpipish , Diosca mana Eliasta ayudachun cacharcachu , ashtahuanpish Sidón pueblo cuchullapi tiyac Sarepta pueblopi causac viuda huarmipacllamanmi cacharca .
42004027	Eliseo huillacui punzhacunapi , Israelpi achca lepra ungüihuan caccuna tiyacpipish , Eliseoca shucllatapish mana alliyachircachu , ashtahuanpish Siria llactamanta Naamanllatami alliyachirca — nirca .
42004028	Chaita uyashpami , tucui tandanacuna huasipi caccunaca yallita piñarirca .
42004029	Chaimantami huaica jatarishpa , Jesusta chai pueblomanta llucchishpa , ucu huaicuta shitangapac aparcacuna . Chai puebloca urcu jahuapimi carca .
42004030	Chashna apacpipish , Jesusca paicunapac chaupillatatacmi rirca .
42004031	Jesusca Galilea llacta Capernaúm puebloman rishpami , samana punzhacunapi yachachicurca .
42004032	Jesús poderhuan sinchita yachachicpimi , tucui uyaccunaca mancharishpa saquirirca .
42004033	Israelcuna tandanacuna huasipica , millai supai japishca runami tiyacurca . Chai runa
42004034	caparishpaca : — Nazaret pueblomanta Jesús , ¿ canca imatatac ñucanchictaca nic shamungui ? ¿ Llaquichingapacchu shamungui ? ¡ Ñucanchictaca saquilla ! Ñucaca canta ricsinimi . Canca Dios cachashca Jucha Illacmi cangui — nirca .
42004035	Chashna nicpimi Jesusca : — ¡ Upallai , cai runamanta llucshi ! — nirca . Shina nicpimi , supaica chai runata tucuipac ñaupapi pambaman shitashpa , mana ashtahuan imata ruhuashpa , llucshishpa rircalla .
42004036	Chashna ruhuacpi , chaipi caccunaca : — Cai runaca , ¿ ima shinatac chashna rimarin ? ¿ Ima poderhuantac supaicunataca rimashpalla llucchishpa cachan ? — nishpa tapunacurca .
42004037	Chaimantami tucui llactacunapi Jesusmanta parlanacurca .
42004038	Jesusca chai tandanacuna huasimanta llucshishpaca , Simonpac huasimanmi yaicurca . Chaipimi Simonpac suedra fiebrehuan ancha ungushca carca . Chaimantami Jesusta alliyachichun mañarca .
42004039	Jesusca chai ungushcapacman cuchuyashpami , chai ungüita rimarca . Chai ungüi anchuricpimi , alliyashpa , paicunaman micunata cararca .
42004040	Ña inti tigracucpimi , tucuilaya ungüicunata Jesuspacman apamurca . Jesusca tucui ungushcacunapac uma jahuapi maquita churashpami alliyachirca .
42004041	Achca runacunamantami supaicunaca llucshirca . Chai supaicuna llucshishpaca : — ¡ Canca Diospac Churimi cangui ! — nishpami caparirca . Chaimantami Jesusca : — ¡ Upallaichic ! — nirca . Cristo cashcata yachashcamantami , supaicunataca mana imata rimachun saquirca .
42004042	Jesusca ña achicyamucucpimi , chaimanta llucshishpa , shitashca pambaman rirca . Chaimantami gentecuna mashcashpa , Jesús maipi cashcaman chayashpaca , ama maiman richun jarcanata munarca .
42004043	Ashtahuanpish Jesusca : — Ñucaca shuctac pueblocunapipish Dios mandacucmanta alli huillaitaca huillagrinami cani . Chashna huillachunmi , Diosca cacharca — nirca .
42004044	Chashnami Jesusca Galilea llacta tandanacuna huasicunapi huillashpa purirca .
42005001	Jesús Genesaret cucha patapi Diosmanta huillacucpimi , achca gentecuna ñitirinacushpa paipacman shamurca .
42005002	Shina cacpimi , Jesusca chushaclla ishcai canoacunata cucha patapi shayacucta ricurca . Challuata japiccunaca chai canoacunataca chaipi saquishpami , linchita tacshacurca .
42005003	Jesusca chai ishcai canoamanta Simonpac canoapi tiyarishpami , Simontaca canoata yacu chaupiman purichun mandarca . Chaipi tiyarishpami , tucui chai yacu patapi cac gentecunata yachachirca .
42005004	Yachachishca quipaca Simontaca : — Canoapi chaupi cuchaman rishpa , challuacunata japingapac linchicunata shitaichic — nirca .
42005005	Shina nicpimi Simonca : — Yachachic , tucui tutapish imata mana japircanchicchu . Shina cacpipish can nishcamanta , shitashpa ricushun — nirca .
42005006	Chashna shitacpica , achca challuacunami jundarca . Linchicunaca lliquirinallami tucurca .
42005007	Chaimantami shuc canoapi caccunata llucchinacuchun maquihuan cayarca . Chashna cayacpi shamushpaca , ishcai canoacunapimi jundachirca . Canoacunaca ucuyanallami tucurca .
42005008	Simón Pedro , chaita ricushpa , Jesuspac ñaupapi cungurishpaca : — Apunchic Jesús , ñucaca juchasapami cani . Chaimanta ñucamanta anchurilla — nirca .
42005009	Chashna achca challuata japishcamantami Simonpish , paihuan caccunapish yallita mancharishpa saquirirca .
42005010	Zebedeopac churicuna Simonhuan puric Jacobopish , Juanpish yallitami mancharirca . Chaimantami Jesusca Simontaca : — Ama mancharichu . Canca cunanmantaca challuacunata japic shinami , gentecunata Diospacman pushamuc cangui — nirca .
42005011	Chaimantami canoacunata yacu pataman llucchishpa , chaipi tucuita saquishpa , Jesusta catishpa rircacuna .
42005012	Jesús shuc puebloman chayacpimi , lepra ungüihuan ungushca runa shamurca . Chai runa pambacaman cumurishpaca : — Can alliyachisha nishpaca , alliyachinguimanllami — nishpa mañarca .
42005013	Shina nicpimi Jesusca : — Ari , alliyachisha ninimi . Alliyai — nirca . Shina nishpa , maquihuan tuparicpica , lepra ungüica anchurircallami .
42005014	Chashna alliyachishpami Jesusca : — Pi alliyachishcataca , ama piman huillanguichu . Cunanca , Israel curaman ricuchigri . Can alliyashcamantaca , Moisés mandashca shina , ofrendata cungui . Chashna ruhuacpimi yachangacuna — nirca .
42005015	Ashtahuanpish Jesús alliyachishcaca , punzhantami tucui llactacunapi charishpa catirca . Chaimantami uyangapacpish , ungushcacunata jambichingapacpish achcacuna paipacman shamurca .
42005016	Jesusca paicunamanta caruyashpami , shitashca pambapi Diosta mañangapac ric carca .
42005017	Shuc punzha Jesús yachachicucpimi , fariseocunapish , mandashcacunata yachachiccunapish chaipi tiyacurca . Paicunaca Galilea llactamantapish , Judea llactamantapish , Jerusalén pueblomantapishmi shamurca . Jesusca Diospac poderhuan cashcamantami ungushcacunata alliyachirca .
42005018	Chaimantami maijancunaca paralisis ungüihuan cac runata chacanapi apamushpa , Jesuspac ñaupaman chayachinata munarca .
42005019	Chashna cashpapish , achca gentecuna chai huasipi cashcamantami , Jesuspacmanca mana cuchuyachi pudirca . Chaimantami huasi jahuaman huichicushpa , catata pascashpa , ungushcataca huandumushcandi Jesuspac ñaupaman uricuchirca .
42005020	Jesusca paicuna tucui shunguhuan crishcata ricushpaca : — Riqui huahua , cambac juchacunataca ña perdonanimi — nirca .
42005021	Chaimantami fariseocunapish , mandashcacunata yachachiccunapish : “ Cai runaca , ¿ pi cashpatac Diosta piñachin ? Juchacunata pipish mana perdonai pudinchu , Diosllami perdonan ” nishpa yuyacurca .
42005022	Paicuna chashna yuyacucta yachashpami , Jesusca : — ¿ Ima nishpatac cancunapac shungupica chashna yuyacunguichic ?
42005023	Cai runataca , ¿ ima ninatac ashtahuan alli canga ? Paitaca : “ ¿ Cambac juchacunata ña perdonanimi ” nina , mana cashpaca “ jatari , rilla ” ninachu ashtahuan jahualla canga ? — nishpa tapurca .
42005024	Runa Tucungapac shamushca ñucaca cai pachapi juchacunata perdonaclla cashcata cancuna yachachunmi , cai runataca : “ Jatari , canta huandumushca chacanata apashpa , cambac huasiman rilla ” nini — nirca .
42005025	Chaimantami chai runaca jatarishcahuan , tucui gentecuna ricucucpi , paita huandumushca chacanata apashpa , Diostaca “ sumacmari cangui ” nishpa huasiman rirca .
42005026	Tucui chaipi caccunami yallita mancharishpa : “ Jaicapi mana ricushcatami ricunchic ” nishpa , Diostaca “ sumacmari cangui ” nircacuna .
42005027	Chai quipa , Jesús chaimanta llucshishpaca , Leví runa mizapi impuestota japicuctami ricurca . Paita ricushpaca : — Ñucata cati — nirca .
42005028	Chashna nicpimi , Levica jatarishpa tucuita saquishpa , Jesusta catishpa rircalla .
42005029	Leví Jesus-huan rishpaca , paipac huasipimi jatun micuita ruhuarca . Chaipimi impuestota japic tauca runacunapish , yallita juchayuc nishca runacunapish micucurca .
42005030	Fariseocunapish , mandashcacunata yachachiccunapish chaita ricushpa , Jesuspac yachacuccunataca : — ¿ Ima nishpatac impuestota japiccunahuanpish , caishuc juchayuccunahuanpish micucunguichic , ubiacunguichic ? — nircacuna .
42005031	Chashna nicpimi Jesusca : — Allicunaca mana jambicta mashcanchu , ashtahuanpish ungushcacunallami jambicta mashcan .
42005032	Ñucaca mana cashcata ruhuaccunatachu cayac shamurcani , ashtahuanpish juchayuccunatami Diosman cuti richun cayac shamurcani — nirca .
42005033	Chaimantami chai tapuccunaca : — Bautizac Juanpac yachacuccunapish , fariseocunapac yachacuccunapish tauca cutinmi ayunashpa , Diosta mañan . ¿ Ima nishpatac cambac yachacuccunaca mana ayunashpa micunlla , ubianlla ? — nircacuna .
42005034	Chashna nicpimi Jesusca : — Novio paicunahuan cacpica , ¿ bodaman cayashcacunataca ayunachinmanchu ?
42005035	Novio illaclla cana punzhacuna chayamucunmi . Chai punzhacunami ayunanga — nirca .
42005036	Shinallatac chimbapurashca parlohuan Jesús parlashpaca : — Pipish mushuc churanata lliquishpa , mauca churanata mana remendanchu . Chashna ruhuacpica , mushuc remiendohuanca mana alli saquirinmanchu . Mushucca maucapica mana alli ricurinmanchu .
42005037	Cunanlla ruhuashca vinotapish mauca capachucunapica , pi mana churanchu . Chashna churacpica , cunanlla ruhuashca vinoca mauca capachuta tucyachinmanmi . Chashna tucyachicpica , vinopish , capachupish yangamantami canman .
42005038	Chaimantami vinopish , capachupish ama ima tucuchun , cunanlla ruhuashca vinotaca mushuc capachucunapi churana .
42005039	Maijanpish pucushca vinota ubiacca , llullu vinotaca mana ubiasha ninmanchu . Pucushcami ashtahuan alli ninmanmi — nirca .
42006001	Samana punzhapi Jesús trigo chagra chaupita ricucpimi , paipac yachacuccunaca trigo umata pitishpa , cacushpa micui callarirca .
42006002	Chaimantami maijan fariseocunaca : — ¿ Ima nishpatac samana punzhapi mana ruhuanata ruhuacunguichic ? — nirca .
42006003	Chashna nicpimi Jesusca : — Mandac David yarcaihuan cashpa , paihuan puriccunahuan imata ruhuashcataca , ¿ manachu rezarcanguichic ?
42006004	Paica Diosta mañana huasiman yaicushpami , Diosman cushca tandata micurca . Shinallatac paihuan puriccunamanpish curcami . Chai tandataca mana pipish micunallachu carca , ashtahuanpish curacunallami micuna carca — nirca .
42006005	Shinallatac Jesusca : — Runa Tucungapac shamushca ñucaca , samana punzhapipish mandai pudinimi — nirca .
42006006	Shinallatac shuctac samana punzhapipish Jesusca israelcuna tandanacuna huasiman yaicushpami yachachicurca . Chaipimi alli lado maqui chaquishca shuc runa tiyacurca .
42006007	Mandashcacunata yachachiccunapish , fariseocunapish samana punzhapi chai runata Jesús alliyachictami ricuracurca . Chaica , samana punzhapi alliyachicpica , juchanchingapacmi chaparacurca .
42006008	Jesusca paicuna chashna yuyacucta yachashpami , chai maqui chaquishca runataca : — Jatarishpa , caipi caccunapac chaupipi shayari — nirca . Shina nicpica , chai runaca shayarircallami .
42006009	Jesusca chaipi caccunataca : — Cancunataca caillata tapusha : ¿ Samana punzhapica , allitachu ruhuana , mana cashpaca mana allita ruhuanachu alli canga ? ¿ Huañuimanta quishpichinachu , mana cashpaca , causaita quichunachu alli canga ? — nirca .
42006010	Jesús chaipi caccunata muyundita ricushpa , chai runataca : — Maquita chutai — nirca . Shina nicpi , chai runa maquita chutacpica , maquica alli tucurcallami .
42006011	Chaimantami yallita piñarishpa , Jesusta ima shina huañuchinata yuyarinacurca .
42006012	Chai punzhacunapimi Jesusca Diosta mañangapac urcuman rirca . Chaipica tucui tutami Diosta mañarca .
42006013	Ña punzhayamucpimi , yachacuccunata cayashpa , paicunamantaca chunga ishcaita acllashpa , apostolcunata shutichirca .
42006014	Paicunaca : Pedro nishca Simón , Simonpac huauqui Andrés , Jacobo , Juan , Felipe , Bartolomé ,
42006015	Mateo , Tomás , Alfeopac churi Jacobo , Simón Celote ,
42006016	Jacobopac huauqui Judas , Judas Iscariotemi carca . Quipamanca paimi Jesustaca huañuchiccunaman japichirca .
42006017	Jesús paicunahuan urcumanta shamushpaca , shuc pambamanmi chayarca . Chai pambamanmi paipac yachacuccunapish , Judea llactamantapish , Jerusalén pueblomantapish , mama cucha lado Tiro llactamantapish , Sidón llactamantapish achca gentecuna Jesús yachachishcata uyangapac , ungüicunamanta alliyangapacpish shamushca carca .
42006018	Millai supaicuna japishca cashcamanta llaquihuan caccunatapish alliyachircami .
42006019	Alliyachiclla cashcata yachashpami , tucui gentecuna Jesuspi tuparina yuyailla carca .
42006020	Jesús paipac yachacuccunata ricushpaca : « ¡ Cushicuichic , huacchacuna ! Jahua pacha Dios mandacucca cancunapacmi .
42006021	¡ Cunan yarcaihuan caccunaca cushicuichic ! Mana nictami micunguichic . ¡ Cunan huacaccunaca cushicuichic ! Cushicushpa asinguichicmi .
42006022	Runa Tucungapac shamushca ñucamanta gentecuna piñacpipish , llucchishpa cachacpipish , camicpipish , ima millaita rimacpipish , ¡ cushicuichic !
42006023	Cancunata chashna llaquichicpipish , ¡ cushicuichiclla ! Diosca jahua pachapica , cancuna japina cashcataca achcatami cunga . Dios ima nishcata huillaccunatapish chai shinallatacmi ñaupa taitacunaca llaquichic carca .
42006024	¡ Chayuccunalla , imachari tucunguichic ! Cancunaca ñami charishcahuan cushicushcanguichic .
42006025	¡ Cunan mana nicta micuccunalla , imachari tucunguichic ! Cancunaca yarcaihuanmi canguichic . ¡ Cunan cushicushpa asiccunalla , llaquihuanmi huacanguichic !
42006026	¡ Tucui gentecunapac alli nishcacunalla , imachari tucunguichic ! Chai shinallatacmi ñaupa taitacunapish , llullac huillaccunataca alli nic nirca .
42006027	Caipi ñucata uyaccunataca cashnami nini : Cancunata piñaccunata cuyaichic . Mana ricunayachiccunaman allita ruhuaichic .
42006028	Cancunata sinchita rimacpica , sumac rimaicunahuan cutichichic . Cancunata camiccunamanta Diosta mañanaichic .
42006029	Canta shuc lado jazhapi huactacpica , caishuc ladopipish huactachun saquingui . Cambac jahualla churanata quichucpica , ucu churanatapish apachun saquingui .
42006030	Maijan imata mañacpipish cungui . Maijan canmanta imata quichucpipish , upalla saquingui .
42006031	Ima shinami shuccuna cancunaman allita ruhuachun ninguichic , chashnallatac cancunapish shuccunaman allita ruhuaichic .
42006032	Cancunata cuyaccunallata cuyashpaca , ¿ ima allitatac ruhuanguichic ? Diosta mana cazuccunapish paicunata cuyaccunataca cuyancunami .
42006033	Allita ruhuaccunallata cuyashpaca , ¿ ima allitatac ruhuanguichic ? Diosta mana cazuccunapish chashnaca ruhuancunami .
42006034	Imatapish cutichipaccunallaman mañachishpaca , ¿ ima allitatac ruhuanguichic ? Diosta mana cazuccunapish chashnaca mañachinacuncunami .
42006035	Cancunata piñaccunata cuyaichic , paicunaman allita ruhuaichic . Imata mañachishpaca , ama chasquina yuyaihuan caichicchu . Chashna ruhuashpami , allicunata japinguichic . Jahua pacha Diospac huahuacunapishmi canguichic . Diosca mana paita pagui niccunatapish , millaicunatapish llaquinmi .
42006036	Chashnallatac Dios ima shinami cancunata llaquin , chai shinallatac shuccunata llaquichic .
42006037	Ama shuccunata juzgaichichicchu . Shina mana juzgacpica , Diospish cancunata mana juzgangachu . Ama shuccunata juchanchichicchu . Shina mana juchanchicpica , Diospish cancunata mana juchanchingachu . Shuccunata perdonaichic . Chashna perdonacpica , Diospish cancunapac juchacunata perdonangami .
42006038	Shuccuna ima minishtishcata cuichic , Chashna cucpica , Diospish cancunaman cungami . Paica alli medidapimi jatun cushtalpi alli cuyuchishpa jundachishpa , talliricucta cunga . Cancuna cushca shinallatacmi Diosca cancunamanpish cunga » nirca .
42006039	Jesús chimbapurashca parlohuan parlashpaca : « ¿ Shuc ñahui mana ricuc runaca caishuc mana ricuc runata pushai pudingachu ? ¿ Manachu ishcaitac mai jutcupi urmanman ?
42006040	Yachacucca yachachicta mana yallichu . Shina cashpapish tucuita alli yachacushpaca , yachachic shinallatacmi tucunga .
42006041	¿ Ima nishpatac cambac ñahuipi tiyacuc caspita ricushpa , shucpac ñahuipi tiyacuc ucshatarac ricungui ?
42006042	Cambac ñahuipi tiyacuc caspita manarac ricushpaca , ¿ ima shinatac cambac huauquitaca : “ Shuyai , cambac ñahuipi tiyacuc ucshata llucchisha ” ningui ? Mishqui shimi , jayac shungu , cambac ñahuipi tiyacuc caspitarac llucchi . Chashna llucchishpami , alli ricushpa , cambac huauquipac ñahuipi tiyacuc ucshataca llucchingui .
42006043	Alli yuraca , mana alli granota mana pucunchu . Mana alli yurapish , mana alli granota pucunchu .
42006044	Yuraca pucushpami ima yura cashcata ricuchin . Higoca , mana casha yurapi pucunchu . Uvaspish chini yurapica mana pucunchu .
42006045	Alli runaca , shungupi alli yuyaiyuc cashcamantami allita riman . Mana alli runaca shungupi millai yuyai junda cashcamantami mana allita riman . Shungupi ima tiyashcatami shimica riman .
42006046	Cancunaca , ¿ ima nishpatac Apunchic Jesús , Apunchic Jesús nicushpapish , mandashcataca mana pactachinguichic ?
42006047	Maijanpish ñucapacman shamushpa , ñuca nishcata uyashpa cazucca ,
42006048	ucuta allashpa , rumi allpapi huasichic runa shinami . Chai huasica sinchi rumi allpapimi ruhuashca . Chaimantami achca yacu shamushpa huactarishpapish , yacu jundashpapish mana imata ruhuanchu .
42006049	Maijanpish ñuca nishcata uyashpapish mana cazucca , mana ucuta allashpa , cabia allpapi huasichic runa shinami . Chai huasita achca yacu shamushpa huactarishpaca , tucui urmachinllami . Chaica yalli llaquimi » nirca .
42007001	Jesús chaipi cac gentecunaman tucuita parlashpaca , Capernaúm pueblomanmi rirca .
42007002	Chaipica , Roma llactamanta patsac soldadocunata mandacpac cuyashca , shuc servicmi yallita ungushca carca .
42007003	Chai mandacca Jesusmanta parlanacucta uyashpami , israelcunata pushac yuyaccunata paipac servicta Jesús alliyachingapac , huasiman shamuchun rogachun cacharca .
42007004	Paicuna Jesuspacman chayashpa rogashpaca : — Soldadocunata mandactaca ayudanami cangui .
42007005	Paica ñucanchic llactata cuyacmi . Paillatacmi ñucanchic tandanacuna huasitapish shayachichirca — nishpa mañarca .
42007006	Jesús paicunahuan rishpa , ña huasiman chayagricucpica , chai soldadocunata mandacca paipac ricsishca runacunatami Jesusta tupachun cacharca . Paicunataca : — Apunchic Jesús , mana piñachisha ninichu . ¿ Ñuca ima cacpitac , ñuca huasimanca shamugringuiyari ?
42007007	Ñucaca mana cambac ñaupapi ricuripacmi cani . Chaimantami ñuca quiquin mana rircani . Ñuca servic alliyachun mandailla , chashna mandacpica alliyangallami .
42007008	Ñucapish mandachun churashcallami cani . Maijan soldadota ñuca “ ri ” nicpica , rinllami . Maijanta “ shamui ” nicpica , shamunllami . Ñuca servicta “ imata ruhuai ” nicpica , ruhuanllami ningui — nishpa cacharca .
42007009	Chashna nicta Jesús uyashpaca , macharishpami saquirirca . Chaimantami caticcunata ricushpaca : — Cashna crictaca , israelcunapurapish mana tarishcanichu , chaica chashnatacmi — nirca .
42007010	Chai cachashcacuna huasiman cutimushpaca , servic ña alliyashcatami ricurca .
42007011	Chai quipami Jesusca Naín puebloman paipac yachacuccunahuan , achca gentecunahuan ricurca .
42007012	Jesús chai puebloman ña yaicugricucpimi , shuc huañushca huambrata enterrangapac huandushpa ricurca . Chai huañushcaca viuda huarmipac shuclla cari huahuami carca . Achca gentecunami llaquilla enterrangapac ricurca .
42007013	Apunchic Jesusca chai viuda huarmi huacacucta ricushpa llaquishpaca : — Ama huacaichu — nirca .
42007014	Jesús cuchuyashpa , chai huandushcapi tuparicpica , huandushpa riccunaca shayarircami . Chashna cacpimi Jesusca : — Huambra , cantami jatari nini — nirca .
42007015	Chashna nicpimi , chai huañushca huambraca tiyarishpa , parlai callarirca . Paitaca mamamanmi curca .
42007016	Chaipi caccuna mancharishpa , Diosta pagui nishpaca : — Dios ima nishcata jatun huillacmi ñucanchic chaupipica ricurishca . Diosmi , pai acllashca gentecunata ricungapac shamushca — nircacuna .
42007017	Jesús chashna ruhuashcaca tucui Judea llactapi , muyundi llactacunapimi yacharirca .
42007018	Tucui chaicunataca , Bautizac Juanpac yachacuccunami Juanman huillarca .
42007019	Chaimanta Juan paipac yachacuccunapuramanta ishcaita cayashpa , Jesuspacman cachashpaca : « Cancuna rishpaca : “ ¿ Canchu chai shamuna cashca Cristoca cangui ? Mana cashpaca , ¿ shuctachu shuyana canchic ? ” nishpa tapunguichic » nirca .
42007020	Yachacuccuna Jesuspacman chayashpaca : — Bautizac Juanca : “ ¿ Canchu chai shamuna cashca Cristoca cangui ? Mana cashpaca , ¿ shuctachu shuyana canchic ? ” nishpami , tapuchun cachan — nirca .
42007021	Chai ratollacmi Jesusca tauca ungushcacunatapish , supai japishcacunatapish , ñahui mana ricuccunatapish alliyachirca .
42007022	Jesús paicunata alliyachishpaca : — Juanpacman rishpa , cancuna imata ricushcatapish , uyashcatapish huillanguichic . Ñahui mana ricuccuna ricucushcatapish , suchucuna puricushcatapish , lepra ungüihuan caccuna alliyashcatapish , ringri mana uyaccuna uyacushcatapish , huañushcacunata causachishcatapish , huacchacunaman alli huillaita huillashcatapish huillanguichic .
42007023	Cushicuichic , ñucata caticushcamanta mana pingaccuna — nirca .
42007024	Juanpac cachashcacuna rishca quipa , Jesús Juanmanta gentecunaman parlashpaca : — Shitashca pambapica , ¿ imatatac ricungapac rircanguichic ? ¿ Huairahuan cuyucuc carrizollatachu ricungapac rircanguichic ?
42007025	Chaica , ¿ imatatac ricungapac rircanguichic ? ¿ Shuc alli churashca runatachu ricungapac rircanguichic ? Ashtahuanpish alli churanata churashcacunaca cushillami jatun mandaccunapac huasipi causan .
42007026	Shinashpaca , ¿ imatatac ricungapac rircanguichic ? ¿ Diosmanta huillactachu ricungapac rircanguichic ? Ari , chaitami ricurcanguichic . Juanca Dios ima nishcata huillactapish yallimi .
42007027	Dios quillcachishcapi Juanmanta rimashpaca : “ Ñuca ima nishcata huillactaca , ñaupachishpami cachani . Paimi purina ñantaca allichinga ” ninmi .
42007028	Cai pachapi huacharishcapurapica , Bautizac Juanmanta yalli alli huillacca manatac tiyashcachu . Chashna cacpipish , Dios mandacucpica , yangalla runami Juanta atishpa alli nishcaca . Chaica chashnatacmi can — nirca .
42007029	Jesús chashna nicpica , tucui gentecunapish , impuestota japiccunacamanmi Dios cashcata ruhuac cashcata yacharcacuna . Chaimantami Juan bautizacucpica , paicunapish bautizarirca .
42007030	Ashtahuanpish fariseocuna , mandashcacunata yachachiccunaca Dios ima paicunaman allita ruhuasha nishcataca mana chasquishun nircachu . Shinallatac Juan bautizacucpica , mana bautizarisha nircachu .
42007031	Shinallatac Jesusca : — Cunan punzhapi causaccunataca , ¿ imahuan chimbapurasha ? ¿ Pi shinatac caicunaca ?
42007032	Paicunaca plaza pambapi huambracuna shuc chaishuc caparishpa : “ Flautapi tocacpipish , mana bailarcanguichicchu . Llaquillata cantacpipish , mana huacarcanguichicchu ” nic shinami .
42007033	Vinotapish mana ubiac , micunatapish mana micuc Bautizac Juan shamucpica , cancunaca : “ Supaihuanmi can ” ninguichicmi .
42007034	Cutin , imatapish micuc , vinotapish ubiac Runa Tucungapac shamushca ñucataca : “ Cai runaca imatapish yalli micuc , vinotapish ubiac , impuestota japiccunahuanpish , juchayuc gentecunahuanpish tandariclla ” ninguichicmi .
42007035	Ashtahuanpish Dios yachac cashcataca paita caticcunami ricuchicun — nirca .
42007036	Shuc fariseo runami Jesusta paipac huasipi micuchun pusharirca . Chashnami fariseo runapac huasipi yaicushpa micungapac tiyarirca .
42007037	Jesús fariseopac huasipi cacta shuc juchasapa huarmi yachashpami , alabastro rumi botella junda mishquilla ashnacucta apashpa shamurca .
42007038	Chashnami Jesuspac huashata shamushpa , cungurishpa , huacashca huiquihuan chaquita jucuchirca . Chaimantaca acchahuan chaquichishpami , chaquipi mucharca . Shinallatac pai apamushca mishquilla ashnacuctami Jesuspac chaquipi churarca .
42007039	Chaita , chai micungapac cayac fariseo ricushpaca : « Cai runa , Dios ima nishcata huillac cashpaca , paipac chaquipi tuparicuc huarmi pi cashcata , imalaya huarmi cashcata yachanmanmi . Cai huarmica yalli juchayuc huarmimi » nishpa yuyacurca .
42007040	Chaimantami Jesusca chai fariseotaca : — Simón , caitami nisha nini — nirca . Shina nicpimi fariseoca : — Yachachic , nilla — nirca .
42007041	Chashna nicpimi Jesusca : — Shuc runami ishcai runacunaman cullquita mañachirca . Shuc runamanca pichca patsac denario cullquita , caishuc runamanca pichca chunga denario cullquita mañachirca .
42007042	Paicuna mañashca cullquita mana cutichi pudicpimi , chai mañachic runaca ishcai runatatac perdonarca . Chai ishcai runacunamantaca , ¿ maijantac cullquita mañachic runataca , ashtahuan cuyanga ? Chaita ni — nirca .
42007043	Shina tapucpimi Simonca : — Maijanmi ashtahuan achcata mañac runami ashtahuan cuyanga , yuyanimi — nirca . Shina nicpimi Jesusca : — Ari , allitami nircangui — nirca .
42007044	Chaimantami huarmita ricuchishpa , Simontaca : — ¿ Cai huarmi ruhuashcata ricunguichu ? Ñuca cambac huasiman yaicumucpica , chaquita jahuangapacca yacullatapish mana curcanguichu , ashtahuanpish cai huarmica paipac huiquihuanmi ñuca chaquitaca jucuchishpa acchahuan chaquichin .
42007045	Canca mana mucharcangui , ashtahuanpish cai huarmica yaicumushcahuanmi , ñuca chaquita muchanata mana saquishca .
42007046	Mana ñuca umapi aceiteta churarcanguichu , ashtahuanpish cai huarmica mishquilla ashnacuctami ñuca chaquipica churan .
42007047	Chaimantami cashna nini : Paipac achca juchacunata perdonashca cashcamantami , paica ashtahuan cuyan . Ashtahuanpish ashalla juchacunata perdonashcacunaca , ashallatami cuyan — nirca .
42007048	Shina nishpa , chai huarmitaca : — Cambac juchacunataca ña perdonanimi — nirca .
42007049	Shina nicpimi , Jesus-huan mizapi micucuccunaca : — Cai runaca , ¿ pi cashpatac juchacunatapish perdonan ? — ninacurca .
42007050	Chaimantami Jesusca chai huarmitaca : — Can crishcamantaca , ña quishpichishcami cangui . Cunanca cushicushpa rilla — nirca .
42008001	Chai quipami Jesusca paipac chunga ishcai yachacuccunahuan pueblocunapipish , uchilla llactacunapipish Dios mandacucmanta alli huillaita huillashpa puricurca .
42008002	Maijan huarmicunapish caticurcami . Maijan paicunamantami Jesusca supaicunata llucchishca carca . Maijancunataca ungüicunamantami alliyachishca carca . Chai huarmicunapurapica , Magdala pueblomanta Mariapishmi carca . Paimantami Jesusca canchis supaicunata llucchishca carca .
42008003	Herodespac mayordomo Chuzapac huarmi Juanapishmi carca . Shinallatac Susanapish , shuctac huarmicunapishmi carca . Paicunami imalla charishcacunahuan Jesusta ayudaccunami carca .
42008004	Chican pueblocunamanmi achca gentecuna Jesuspacman shamurca . Paicunata Jesús chimbapurashca parlohuan yachachishpaca :
42008005	« Shuc tarpuc runami tarpungapac llucshirca . Pai tarpucucpica , asha muyuca ñanpimi urmarca . Chaipi sarurishpa siricucpimi , zhutacuna shamushpa mururca .
42008006	Cutin maijan muyuca rumi allpapimi urmarca . Chai muyu huiñashpapish , mana achca allpa tiyashcamantami chaquirca .
42008007	Cutin maijan muyuca casha chaupipimi urmarca . Shina cashpami , casha huiñashpa ñiticpica aguarirca .
42008008	Cutin maijan muyuca alli allpapimi urmarca . Chai muyuca sumacta huiñashpami , shuc muyumanta patsac granota pucurca » nirca . Chaicunata yachachishpami Jesusca : « Maijanpish ringrita chariccunaca , cai ñuca huillashcata alli uyaichic » nishpa , sinchita nirca .
42008009	Yachacuccuna Jesusta tapushpaca : — ¿ Cai chimbapurashca parloca , imatatac nisha nin ? — nishpa tapurca .
42008010	Chashna tapucpica : — Cancunamanca pimanpish mana yachachishca Dios mandacucmantami yachachini . Ashtahuanpish shuctac runacunamanca paicuna ricushpapish , ama ricuchun , uyashpapish , ama uyachun , shinallatac ama entendichunmi , chimbapurashca parlocunahuan yachachini .
42008011	Cai chimbapurashca parloca caitami nisha nin : Muyuca , Dios rimashcami .
42008012	Ñanpi urmashca muyuca uyaccunami . Shina uyacpipish , paicuna crishpa ama quishpirichunmi , Satanás shamushpa cungachin .
42008013	Rumi allpapi urmashca muyuca Dios rimashcata uyashpa cushilla chasquiccunami . Shina cashpapish mana ucuta sapiyashca cashpami , ashacamanlla crincuna . Chaica llaquicuna japicpica , mana catisha nishpa saquirincunami .
42008014	Casha chaupipi urmashca muyuca Dios rimashcata uyaccunami . Chashna uyashpapish ima cai pacha munaicuna , chayucyana yuyaicuna , cai causaillapi cushicuna yuyaicuna shamucpimi , mana pucuc muyu shina tucuncuna .
42008015	Ashtahuanpish alli allpapi urmashca muyuca Dios rimashcata tucui shunguhuan uyashpa , alli cazushpa mana cungariccunami . Chashnami , alli pucuc shina cancuna .
42008016	Maijanpish luzta japichishpaca , mana imahuan tapangapac japichinchu . Shinallatac mana cama ucupi churanchu . Ashtahuanpish ucuman yaicuccunata achicyachichunmi pata jahuapi churan .
42008017	Ima pacashcapish mana pacalla saquiringachu , tucuimi ricuringa . Tucui mana yachashcapish yacharinga .
42008018	Chaimanta cai uyashcata alli yuyarichic . Maijanpish alli yuyaita chariccunamanca ashtahuanmi cushca canga . Mana charicmantaca , pai charinimi nishcatapish quichushcami canga — nirca .
42008019	Jesuspac mamapish , huauquicunapish pai maipi cashcamanmi shamurca . Shina cashpapish achca gentecuna chaipi cacpimi , Jesuspacmanca mana chayai pudirca .
42008020	Chaimantami Jesusmanca : — Cambac mama , cambac huauquicunami canhuan tupasha nishpa , canzhapi shuyacun — nishpa huillarca .
42008021	Chashna huillacpimi Jesusca : — Maijanpish Dios ima nishcata uyashpa , cazuccunami ñuca mama , ñuca huauquicuna — nirca .
42008022	Shuc punzhami Jesusca paipac yachacuccunahuan canoapi tiyarishpaca : — Cai cucha yacuta pasashun — nirca .
42008023	Cuchata canoapi ricushpami , Jesusca sueñurca . Chaipimi cungailla huaira jatarishpa , yacuta yallita cuyuchirca . Canoapipish yacu jundai callarircami . Canoaca ña ucuyanallami tucurca .
42008024	Chaimanta yachacuccuna Jesuspacman cuchuyashpaca : — ¡ Yachachic , Yachachic , ñami ucuyagrinchic ! — nishpa ricchachirca . Jesús riccharishpa , huairatapish , yacutapish rimacpica , casilla tucurcallami .
42008025	Jesusca yachacuccunataca : — ¿ Ima nishpatac ñucata mana cringuichic ? — nirca . Chashna nicpimi , yallita mancharishpa , caishuc chaishuc tapunacushpaca : — ¿ Pitac cai runa ? Huairapish , yacupish pai nishcataca cazunmi — nishpa nircacuna .
42008026	Jesusca paipac yachacuccunahuanmi Galilea llacta chimba lado Gadara llactaman rirca .
42008027	Chaiman chayashpa , canoamanta Jesús uricucpimi , pueblomanta shuc runa Jesuspacman shamurca . Chai runaca unai huatacunatami supaicuna japishca carca . Paica mana huasipi causarcachu . Churana illacllami panteonpi causac carca .
42008028	Chai runa Jesusta ricushpa , paipac ñaupapi cungurishpaca : — Jahua pacha Diospac Churi Jesús , ¿ imatatac nic shamungui ? ¡ Ñucataca ama llaquichichu ! — nishpa caparirca .
42008029	Jesús chai runamanta supaita “ llucshi ” nicucpimi , chashna caparirca . Tauca cutinmi chai supaica llaquichic carca . Chaimantami maquicunatapish , chaquicunatapish cadenacunahuan huatashpa charic carca . Chashna huatacpipish , cadenacunata pitishpami , shitashca pambaman supai apacpi , riclla carca .
42008030	Chai runataca Jesusca : — ¿ Ima shutitac cangui ? — nishpa tapurca . Shina nicpimi paica : — Ñucaca huaranga huaranga shutimi cani — nirca . Huaranga huaranga supaicuna japishca cashcamantami , chashna nirca .
42008031	Chai supaicunaca : — Ama ñucanchicta ucu pacha jutcuman cachaichu — nishpami mañarca .
42008032	Chai urcupica achca cuchicunami micushpa puricurca . Chaimantami supaicunaca chai cuchicunapi yaicuchun saquichun mañarca . Shina mañacpica , Jesusca yaicugrichun saquircallami .
42008033	Supaicuna runamanta llucshishpaca cuchicunapimi yaicurca . Chaimantami quingraipi singushpa , yacupi aguarishpa huañurca .
42008034	Chaita cuchicunata michiccunaca ricushpaca , callpa rishpami llactacunapipish , pueblocunapipish tucui ima tucushcata huillarca .
42008035	Achca gentecunami ima tucushcata ricungapac Jesuspacman rirca . Paicuna chayashpaca , supaicunata llucchishca runa , alliyashpa yuyaipi Jesuspac ñaupapi tiyacuctami ricurca . Chaita ricushpaca , yallitami mancharirca .
42008036	Supaicuna japishca runata ima shina Jesús alliyachishcata ricuccunami , chai shamuccunamanca tucui parlarca .
42008037	Chashna parlacpimi , tucui Gadara llactamanta shamuccunaca yallita manchaihuan carca . Chaimantami Jesustaca chaimanta richun nirca . Chashna nicpimi , Jesusca canoapi yaicushpa rirca .
42008038	Supaicunata llucchishca runapish paita pusharichunmi mañarca . Chashna mañacpimi Jesusca :
42008039	— Huasiman cutishpa , Dios canta alliyachishcataca huillagri — nirca . Chashna nicpimi , chai runaca Jesús paita alliyachishcata , tucui pueblocunapi huillashpa purirca .
42008040	Achca gentecunami Jesusta shuyacurca . Chaimantami pai cutimucpica , cushilla tuparca .
42008041	Jesús tandanacuna huasipi cacpimi , mandac Jairo Jesuspacman shamushpa cungurishpa , paipac huasiman richun mañarca .
42008042	Paipac shuclla ushimi ancha ungushca , carca . Chai ushica chunga ishcai huatayucmi carca . Jesús ricucpica , achca gentecunami paihuan pacta ñitirinacushpa ricurca .
42008043	Chaipica , chunga ishcai huatata yahuar cacharirishpa causac ungushca huarmimi caticurca . Chai huarmica jambiccunapacman ricushpallami , tucui charishcacunata tucuchishca carca . Pi mana alli pudishcachu carca .
42008044	Chai huarmi huashata shamushpami , Jesuspac churana puntapi tuparirca . Chaipica yahuar shamunaca jarcarircallami .
42008045	Chaimantami Jesusca : — ¿ Pitac ñucapi tuparin ? — nirca . Shina nicpica , tucui gentecunami “ pi mana tuparinchicchu ” nircacuna . Shina nicpimi Pedropish , paihuan caccunapish : — ¿ Yachachic , cai tucui gentecuna ñitirinacushpa , shamucushca jahuachu “ ¿ pitac tuparin ? ” ningui ? — nirca .
42008046	Chashna nicpipish Jesusca : — Maijancharimi ñucapi tuparin . Ñucapac podermi ñucamanta llucshin — nirca .
42008047	Chaimantami chai huarmica alliyashcata mana pacaipac cacpi , manchaihuan chucchushpa Jesuspac ñaupapi cungurishpa , churanapi imapac tuparishcatapish , alliyashcatapish chai tucui gentecunapac chaupipi huillarca .
42008048	Chashna huillacpimi Jesusca : — Huahua , crishcamantami alliyashcangui . Cushicushpa rilla — nirca .
42008049	Jesús chashna nicucllapitacmi , mandac Jairopac huasimanta shuc runa shamushpaca : — Cambac ushica ñami huañun . ¿ Imapactac Yachachictaca piñachicungui ? Saquilla — nirca .
42008050	Chashna nicta Jesús uyashpaca : — Ama mancharichu , crilla . Cambac ushica causaringallami — nirca .
42008051	Jesús Jairopac huasiman chayashpaca , Pedrota , Jacobota , Juanta , huahuapac taita mamallatami pushashpa yaicurca . Shuccunataca mana yaicuchircachu .
42008052	Tucui gentecunami chai huahuamanta caparishpa huacacurca . Chaimantami Jesusca : — Ama huacaichicchu . Huahuaca mana huañushcachu , sueñucunllami — nirca .
42008053	Tucui chaipi cac gentecunaca ña huañushca cashcata yachashcamantami , Jesusta burlashpa asirca .
42008054	Ashtahuanpish Jesús chai huañushcata maquimanta japishpaca : — ¡ Huambra , jatari ! — nishpami , sinchita nirca .
42008055	Chashna nicpica causaita cuc samai cutimucpimi , chai huambraca causarishpa jatarirca . Chashna jataricpimi Jesusca : — Cunanca micunata caraichic — nirca .
42008056	Chaita ricushpa , taita mancharicucpimi , Jesusca , pai alliyachishcata ama piman huillachun mandarca — nirca .
42009001	Jesusca paipac chunga ishcai yachacuccunata tandachishpami , tucuilaya supaicunata llucchichun , ungushcacunata alliyachichun poderta curca .
42009002	Shinami , Dios mandacucmanta huillagrichun , ungushcacunata alliyachichun cacharca .
42009003	Paicunata cachashpaca : — Ama imata apanguichicchu . Cucayutapish , taunatapish , cullquitapish ama aparinguichicchu . Yanandi churanatapish ama apanguichicchu .
42009004	Mai huasiman chayashpaca , chai llactamanta ringacaman chaillapi canguichic .
42009005	Maijan pueblopi mana chasquisha nicpica , chaquipi catirishca allpatapish chaspishpa ringuichic . Chashna ruhuacpimi , paicuna mana allita ruhuashcata yachangacuna — nirca .
42009006	Chashnami yachacuccunaca tucui llactacunata alli huillaita huillashpa , ungushcacunata alliyachishpa puricurca .
42009007	Mandac Herodes , Jesús tucui imata ruhuacushcata yachac chayashpaca manchaihuanmi carca . Chaica , maijancunaca : « bautizac Juanmi huañushcamanta causarimushca canga » ,
42009008	maijancunaca : « Dios ima nishcata Eliasmi ricurishca canga » , cutin maijancunaca : « Dios ima nishcata ñaupa huillaccunamanta maijanmi causarishca canga » nircacuna .
42009009	Herodesca : « Juantaca ñucallatacmi cungata pitichircani . ¿ Pitac cai tucui allicunatami ruhuan nishpa parlancuna ? » nishpami , quiquin ñahuihuantac Jesusta ricunata munacurca .
42009010	Jesús cachashca apostolcuna cutimushpaca , tucui imata ruhuashcatami Jesusman parlarca . Paicunallata pushashpami , Jesusca Betsaida pueblo cuchullaman rirca .
42009011	Chaita gentecuna yachashpami , catishpa rirca . Chaipimi Jesusca cushilla chasquishpa , Dios mandacucmanta huillashpa , ungushcacunatapish alliyachirca .
42009012	Ña tutayagricpimi , chunga ishcai yachacuccuna Jesuspacman cuchuyashpaca : — Cai shitashca pambapimi canchic . Gentecuna cuchulla llactacunapi micunatapish , samarinatapish mashcagrichun cachai — nirca .
42009013	Shina nicpimi Jesusca : — Cancunallatac caraichic — nirca . Chashna nicpimi paicunaca : — Pichca tanda , ishcai challuallatami charinchic . Cai tucui gentecunaman carangapacca , ¿ randinachu canchic ? — nirca .
42009014	Chaipica pichca huaranga yalli runacunami carca . Jesusca paipac yachacuccunataca : — Pichca chunga , pichca chunga raquishpa tiyachichic — nirca .
42009015	Yachacuccunaca pai nishca shinami tucuita tiyachirca .
42009016	Jesús chai pichca tandata , ishcai challuata japishpaca , jahua pachata huichailla ricushpami , Diosta pagui nirca . Shinami chaupishpa chaupishpa , gentecunaman carachun paipac yachacuccunaman curca .
42009017	Tucui gentecunami mana nicta micurca . Paicuna puchuchishcataca , chunga ishcai taza jundatami tandarca .
42009018	Shuc punzha , Jesús pailla Diosta mañacushpa , paipac yachacuccunataca : — Gentecunaca , ¿ pi cashcatatac ñucataca yuyancuna ? — nirca .
42009019	Chashna tapucpimi paicunaca : — Maijancunaca : “ Bautizac Juanmi ” nincunami . Maijancunaca : “ Dios ima nishcata huillac Eliasmi ” nincunami . Maijancunaca : “ Dios ima nishcata ñaupa huillaccunamanta maijanmi causarimushca canga ” nincunami — nirca .
42009020	Chashna nicpimi Jesusca : — Cutin cancunaca , ¿ pi cashcatatac ñucataca yuyanguichic ? — nirca . Chashna nicpimi Pedroca : — Canca Dios cachashca , Cristomi cangui — nirca .
42009021	Pedro chashna nicpica , Jesusca ama piman huillachunmi cutin cutin mandarca .
42009022	Shinallatac Jesusca : — Runa Tucungapac shamushca ñucaca llaquicunata apanami cani . Curacunata mandac curacunapish , pushac yuyaccunapish , mandashcacunata yachachiccunapish mana ricusha nishpami huañuchinga . Chashna huañuchicpipish , quimsa punzhapica causarishami — nirca .
42009023	Chaipi caccunataca : — Maijanpish ñucata catisha nishpaca , quiquin causaita mana llaquinachu can . Cruzpi chacatashca huañuna shina llaquita apana cashpapish , ñucata punzhanta catichunlla .
42009024	Maijanpish quiquin causaita llaquicca chingaringami . Maijanpish ñucata caticushcamanta causaita chingachicca huiñaita causangami .
42009025	Shuc runa tucui cai pachapi tiyaccunata japishpapish , causaita chingachishpa ¿ ima allitac cangayari ?
42009026	Maijanpish ñucamantapish , ñuca huillashcacunamantapish pingacpica , Runa Tucungapac shamushca ñucapish Diospac poderhuan , jucha illac angelcunahuan shamushpaca , chai runamanta pingashami .
42009027	Maijan caipi caccunaca , Dios mandacucta ricungacaman manarac huañunguichicchu . Chaica chashnatacmi canga — nirca .
42009028	Chashna nishcamanta pusac punzha shinapimi , Jesusca Pedrohuan , Juanhuan , Jacobohuan Diosta mañangapac urcuman rirca .
42009029	Jesús mañacushpaca , ñahuipish shuctaclaya tucushpa , churanapish jagan nicuc yuranlla ricurirca .
42009030	Chaipica ishcai runacunami Jesus-huan parlanacucurca . Paicunaca shucca Moisés , shucca Eliasmi carca .
42009031	Sumaimana achiclla chaupipimi , Jesús Jerusalenpi huañunamanta parlanacucurca .
42009032	Pedropish , paihuan caccunapish yalli sueñunayaihuanmi carca . Shina cashpapish , Jesús chashna sumaimana achiclla tucuctapish , paihuan parlanacucuc ishcai runacunatapish ricucurcami .
42009033	Chai ishcai runacuna Jesuspacmanta caruyacpica , Pedroca : — Yachachic , ñucanchicca allimi caiman shamushcanchic . Cunanca quimsa chucllata ruhuashun , shuctaca canman , shuctaca Moisesman , shuctaca Eliasman — nirca . Ashtahuanpish Pedroca pai ima nicushcata mana yacharcachu .
42009034	Chashna nicucllapitacmi , puyu shamushpa paicunata taparca . Chaimantami manchaihuan carca .
42009035	Chai puyu ucumanta shuc rimashca uyarishpaca : « Caimi ñuca cuyashca Churi . Pai ima nishcata uyanguichic » nirca .
42009036	Chai rimashca uyarishca quipaca , Jesusllatami ricurcacuna . Chai ricushcataca , chai punzhacunapica piman mana huillarcachu .
42009037	Cayandi punzha urcumanta shamucpica , achca gentecunami tupangapac shamurca .
42009038	Chai shamuccunapuramanta shuc runa caparishpaca : — Yachachic , ñuca shuclla churita llaquiyari .
42009039	Paitaca supai japishpami , yuyaita chingachishpa caparichicun . Shimiman puscuta shitachishpami , llaquinayaita punzhanta chucchuchicun .
42009040	Ñami cambac yachacuccunaman supaita llucchishpa cachachun mañarcani . Shina mañacpipish , paicunaca mana pudircachu — nirca .
42009041	Chashna nicpimi Jesusca : — ¡ Aij , mana cric millai gentecunalla ! ¿ Ima punzhacamantac yachachicushalla ? ¿ Maicamantac cancunahuan llaquita apacushalla ? Cambac churita pushamui — nirca .
42009042	Jesuspacman chai huambra cuchuyacucpica , cutinllatacmi supaica chucchuchishpa , pambaman urmachirca . Jesusca chai supaita sinchita rimashpami , llucchishpa cacharca . Chashnami alliyashca huambrata taitaman curca .
42009043	Chai shina Diospac poderta ricushpami , tucui gentecuna mancharishpa saquirirca . Chashna tucui chaicunata ruhuashcata gentecuna ricushpa cushicuihuan cacpimi , Jesusca paipac yachacuccunataca :
42009044	— Caita alli uyaichic , Runa Tucungapac shamushca ñucataca runacunamanmi japichinga — nirca .
42009045	Yachacuccunaca Jesús chashna nishcataca mana entendircachu . Chaica , paicunaca chaita entendingapacca manarac yuyaita charircachu . Chashna mana entendishpapish , manchashpami mana tapurcacuna .
42009046	Yachacuccunaca maijan ashtahuan alli canamantami rimanacurca .
42009047	Jesús , paicuna chashna yuyacucta yachashpa , shuc huahuata japishpa , paipac ñaupapi
42009048	churashpaca : — Maijanpish ñuca shutipi cai huahuata chasquicca , ñucatami chasquin . Maijanpish ñucata chasquicca , ñucata cachac Taitatami chasquin . Cancunapuramanta maijanpish yangalla nishcami , tucuimanta yalli alli nishca canga — nirca .
42009049	Juanca Jesustaca : — Yachachic , shuc runatami cambac shutipi supaicunata llucchishpa cachacucta ricurcanchic . Mana ñucanchicpura cashcamantami , ama chashna ruhuachun jarcarcanchic — nirca .
42009050	Chaimantami Jesusca : — Chashna ruhuactaca ama jarcanguichicchu . Maijanpish mana ñucanchicta piñacca , ñucanchic-huanmi — nirca .
42009051	Jesusca jahua pachaman rina punzha chayamucucpimi , Jerusalén puebloman rina yuyailla carca .
42009052	Chaimantami Jesusca huillaccunata ñaupachishpa cacharca . Chashnami Samaria llactapi tiyac uchilla llactaman pozanata mashcangapac chayarca .
42009053	Ashtahuanpish Samaria llacta gentecunaca Jesús Jerusalenman ricucta yachashpami , mana chasquishun nircacuna .
42009054	Chaimantami Jesuspac yachacuccunapuramanta Juanpish , Jacobopish : — Apunchic Jesús , caipi causaccunata tucuchichun , ¿ Elías mañashca shina , jahua pachamanta ninata cachachun mañashunchu ? — nirca .
42009055	Chashna nicpi , Jesús tigraricushpaca : — Cancunaca imata rimaricushcatapish mana yachanguichicchu .
42009056	Runa Tucungapac shamushca ñucaca , mana causaita chingachingapacchu shamurcani , ashtahuanpish causaita cungapacmi shamurcani — nirca . Chaimantaca shuc llactaman rircallami .
42009057	Ñanta ricucpimi , shuc runa Jesustaca : — Apunchic Jesús , can maita ricpipish catisha ninimi — nirca .
42009058	Chashna nicpimi Jesusca : — Atuccunapish machaicunata charinmi . Volac animalcunapish cuzhacunataca charinmi . Ashtahuanpish Runa Tucungapac shamushca ñucaca , maipi umata samachinallatapish mana charinichu — nirca .
42009059	Shinallatac Jesusca shuc runataca : — Jacu ñucahuan — nirca . Shina nicpimi , chai runaca : — Apunchic Jesús , ñuca taitatarac enterrangapac risha . Quipata catishallami — nirca .
42009060	Chashna nicpimi Jesusca : — Huañushcacuna huañushcacunata enterrachun saqui . Canca , Dios mandacucmanta alli huillaita huillangapac shamui — nirca .
42009061	Cutin shuc runa shamushpaca : — Apunchic Jesús , canta catisha ninimi . Shina cashpapish , ñuca huasi caccunamanrac huillagrisha — nirca .
42009062	Chashna nicpimi Jesusca : — Maijanpish yapucushpa , huashata chapacca , mana Dios mandacucman yaicungachu — nirca .
42010001	Chai quipami Apunchic Jesusca canchis chungacunata acllashpa , pai chayana pueblocunaman , llactacunaman ishcai ishcaita ñaupachishpa cacharca .
42010002	Paicunataca : « Cosechanaca achcami . Cosechaccunaca ashallami . Chaimanta ashtahuan cosechaccunata cachachun , Chagrayucman mañaichic .
42010003	Cancunataca atuccunapac chaupita ovejacunata cachac shinami cachani . Cunanca richiclla .
42010004	Cancunaca cucayutapish , cullquitapish , ushutallatapish ama apaichicchu . Ama ñanpi pihuan saludashpa unaiyanguichicchu .
42010005	Mai huasiman chayashpaca : “ Cushi causai tiyachun ” nishpa , saludanguichic .
42010006	Chai huasipi maijan cushi causaita munac tiyacpica , cancuna nishcaca pactangami . Paicuna mana chasquicpica , cancuna nishcaca mana pactangachu .
42010007	Trabajac runaca pagota japinami can . Chaimanta mai huasipi alli chasquicpica , chaipi imata cushcata micushpa , ubiashpa canguichic .
42010008	Mai pueblopi alli chasquicpica , imalla carashcata micunguichic .
42010009	Chai pueblopi ungushcacuna tiyacpica alliyachinguichic . Paicunataca : “ Diosca ñami mandagrin ” ninguichic .
42010010	Mai puebloman yaicucpi mana chasquishun nicpica , ñanman llucshishpa :
42010011	“ ¡ Ñucanchic chaquipi catirishca allpatapish , cancuna mana chasquisha nishcata ricuchingapacmi , caillapitac chaspishpa rinchic ! Ashtahuanpish Diosca ñami cancunata mandagrin . Chaitaca allita yuyarinami canguichic ” ninguichic .
42010012	Ñucaca : Taripana punzhapica , Sodoma pueblopi causaccunata yallimi chai pueblopi causaccunaca llaquita apanga .
42010013	¡ Aij , Corazín pueblolla ! ¡ Betsaida pueblolla , imachari tucunguichic ! Cai pueblocunapi ruhuashca milagrocunata Tiro pueblopi , Sidón pueblopi ñuca ruhuashca cacpica , paicunaca sharpa churanata churarishpa , uchupapi tiyarishpa , llaquirishpa Diosman cutirinmanmi carca .
42010014	Taripana punzhapica Tiro pueblopi , Sidón pueblopi causaccunamanta yallimi llaquita apanguichic , ninimi .
42010015	Capernaúm pueblopi causac , cancunaca jahua pachamantami yuyacunguichic , ashtahuanpish ucu pachamanmi shitashca canguichic » nirca .
42010016	Jesusca paipac yachacuccunataca : « Cancuna ima nishcata uyacca , ñucatami uyan . Cancunata piñacca , ñucatami piñan . Ñucata piñacca , ñucata cachac Taitatami piñan » nirca .
42010017	Canchis chungacuna cushicuihuan cutimushpaca : — Apunchic Jesús , cambac shutipi nicpica , supaicunapish cazunmi — nirca .
42010018	Chashna nicpimi Jesusca : — Ari , Satanastaca relampa shina jahuamanta urmactami ricurcani .
42010019	Cancunamanmi culebracunatapish , alacrancunatapish saruchun poderta cuni . Ima millaitapish atinguichicmi . Cancunataca mana imata ruhuangachu .
42010020	Shina cacpipish , ama supaicuna cazushcallamanta cushicuichicchu , ashtahuanpish cancunapac shuticuna jahua pacha libropi quillcashca cashcamanta cushicuichic — nirca .
42010021	Chai ratollatacmi , Jesusca Diospac Espíritu cushichicpi , yallita cushicushpaca : « Jahua pachatapish , cai pachatapish Mandac ñuca Taitalla , cantaca alli ninimi . Canca cai yachanacunataca alli yuyaiyuc , alli yachaccunamanta pacashpami , huahuacuna shinaman ricuchishcangui . Ari , Taitito , chaitami ruhuasha nishcangui .
42010022	Ñuca Taitaca tucuitami ñucaman curca . Ñuca pipac Churi cashcataca pi mana yachanchu , ñuca Taitallami yachan . Ñuca Taita pi cashcatapish pi mana yachanchu , ñucallami yachani . Pipish ñuca yuyaita cucllapimi , ñuca Taita pi cashcataca yachancuna » nirca .
42010023	Jesús yachacuccunallata cayashpaca : — Cunan ricucushcata ricuccuna cushicuichic .
42010024	Cai cancuna ricushcataca tauca Diosmanta ñaupa huillaccunapish , jatun mandaccunapish ricunata munarcami . Chashna munashpapish manatac ricurcacunachu . Cancuna uyacushcata uyanata munacushpapish , manatac uyarcacunachu — nirca .
42010025	Mandashcacunata shuc yachachic shayarishpa , Jesusta pandachisha nishpa tapushpaca : — Yachachic , huiñai causaita charingapacca , ¿ imatatac ruhuana cani ? — nirca .
42010026	Chashna nicpimi Jesusca : — Dios quillcachishpa mandashcacunapica , ¿ imata ruhuachun nishcatatac ricungui ? — nirca .
42010027	Shina nicpimi , chai yachachicca : — Chaipica : “ Tucui shunguhuan , tucui almahuan , tucui yuyaihuan , tucui munaihuan canta Mandac Diosta cuyangui . Can quiquinta shina , shuccunatapish cuyangui ” ninmi — nirca .
42010028	Shina nicpimi Jesusca : — Allitami ningui . Caicunata pactachishpaca , huiñai causaita charinguimi — nirca .
42010029	Chashna nicpipish , chai yachachicca mana upalla saquirircachu . Chaimantami : — ¿ Pi shuctatac cuyana cani ? — nirca .
42010030	Chashna nicpimi Jesusca : — Shuc runa Jerusalenmanta Jericó puebloman shamucucpimi , shuhuaccuna imalla charishcacunata quichushpa , macashpa huañunallata saqui rirca .
42010031	Chashna huañunalla siricucpipish , shuc cura chai ñanta shamushpaca , caru caruta pasarcallami .
42010032	Shuc Levita runapish chai ñanta shamushpa , chai siricuc runata ricushpaca pasarcallami .
42010033	Ashtahuanpish Samaria llacta shuc runa chai ñanta shamushpa , chai siricuc runata ricushpaca , yallita llaquirircami .
42010034	Chaimantami runapacman cuchuyashpa , chugrita aceitehuan , vinohuan jambishpa , pañohuan pilluchirca . Chashna ruhuashpaca , paipac burropi tiyachishpami , pozana huasiman apashpa cuidarca .
42010035	Cayandi punzha rishpaca , ishcai denario cullquita chai huasiyucman cushpami : “ Cai runata cuidangui . Cai cullqui faltacpica , ñuca cutimushpaca cutichishallami ” nirca .
42010036	Cambac yuyaipica , chai quimsa runamantaca , ¿ maijantac chai shuhuaccuna macashca runataca quiquinta shina cuyashca ? — nishpa tapurca .
42010037	Chashna tapucpimi paica : — Chai huañunalla runata llaquic runayari — nirca . Shina nicpimi Jesusca : — Canpish chashnallatac cuyashpa causagri — nirca .
42010038	Jesús ricushpami , uchilla llactaman chayarca . Chaipimi Marta shuti huarmi paipac huasipi Jesusta chasquirca .
42010039	Martaca María shuti ñañatami charirca . Mariaca Jesuspac ñaupapimi yachachishcata uyashpa tiyacurca .
42010040	Martaca caita chaita ruhuana yuyaillami ucupica carca . Chaimantami Jesuspacman cuchuyashpaca : — Apunchic Jesús , ñuca ñaña cai tucui ruhuanacunata ñucallaman saquishcataca , ¿ manachu ricungui ? Ñucata ayudachun cachaiyari — nirca .
42010041	Ashtahuanpish Jesusca : — Marta , Marta , canca ucupi imata ruhuanacunallapimi yuyacungui .
42010042	Tucuimanta yallica , shucllatami ruhuana cangui . Mariaca allitami yuyarishca . Pai chashna uyasha nictaca , pi mana jarcangachu — nirca .
42011001	Shuc cutinmi Jesusca Diosta mañacurca . Mañashca quipa shuc yachacucca : — Apunchic Jesús , Juan paipac yachacuccunata yachachishca shina , ñucanchictapish Diosta mañanata yachachi — nirca .
42011002	Chashna nicpimi Jesusca : — Cancuna Diosta mañashpaca : “ Jahua pacha ñucanchic Taitalla , cambac sumaimana shutitaca tucuilla alli nishca cachun . Can mandana punzha shamuchun . Ima shinami jahua pachapi can munashca ruhuaricun , shinallatac cai pachapipish ruhuarichun .
42011003	Ñucanchic punzhanta micuna tandataca , cunan punzhapish carai .
42011004	Ima shinami ñucanchicta mana alli ruhuaccunata perdonanchic , shinallatac ñucanchic juchacunatapish perdonai . Ama ima millaipi urmachun saquinguichu , ashtahuanpish tucui mana allimanta huacaichingui ” ninguichic — nirca .
42011005	Shinallatac Jesusca paicunataca : — Maijan cancunamanta shuc ricsishca runapacman huasiman chaupi tutata rishpaca : “ Uyai , quimsa tandata mañachi .
42011006	Shuc ricsishca runami , carumanta ñuca huasiman chayamun . Ima caranata mana charishpami , mañac shamuni ” ninguichicmanchari .
42011007	Chashna nicpi , ucumanta huasiyucca : “ Pungu huichcashcami . Huahuacunahuanmi sueñucuni . Mañashcata cungapac mana jatari pudinichu ” ninmanchari .
42011008	Mana paipac ricsishca cashcamantachu mañashcata cungapac jatarinman , ashtahuanpish ama cayashpa piñachichunmi , jatarishpa mañashcata cunman .
42011009	Chaimantami ñucaca nini : Diosta mañaichic , paica cungami . Mashcaichic , taringuichicmi . Huasiyuc nichic , paica pascangami .
42011010	Maijanpish mañacca japinmi . Maijanpish mashcacca tarinmi . Maijanpish cayactaca chasquingami .
42011011	¿ Maijan taita , huahua tandata mañacpica , rumita cunguichicmanchu ? ¿ Cutin challuata mañacpica , culebrata cunguichicmanchu ?
42011012	¿ Ruruta mañacpica , alacranta cunguichicmanchu ?
42011013	Cancuna mana alli cashpapish , huahuacunamanca allitami cunguichic . Ashtahuanpish jahua pacha Dioscarin , jucha illac Espiritutami mañacpica cunga — nirca .
42011014	Jesusca shuc runamantami supaita llucchishpa cachacurca . Chai runataca supaimi upata ruhuashca carca . Supaita llucchishpa cachacpica , chai runaca rimarircami . Chaimantami chaipi caccunaca yallita macharishpa saquirirca .
42011015	Cutin maijancunaca : — Supaicunata mandac Beelzebuhuan cashpami , supaicunataca llucchishpa cachan — ninacurca .
42011016	Maijancunaca Jesusta pandachisha nishpami : — Jahua pacha Dios cachashca cashpaca , milagrota ruhuai — nirca .
42011017	Jesusca paicuna imata yuyacucta yacharcami . Chaimantami : — Maijan llactapi jatun mandaccunapura piñanacushpa raquirinacucpica , chai llactaca chingarinmanllami . Shuc huasipi causaccunapura piñanacushpaca , llaqui tucunmanllami .
42011018	Satanás paicunapura piñanacucpica , ¿ manachu pai mandacucca chingarinmanlla ? Chaica , cancuna ñucata : “ Beelzebuhuan cashpami , supaicunata llucchishpa cachan ” nishcamantami chashna nini .
42011019	Ñuca Beelzebuhuan cashpa , supaicunataca llucchishpa cachacpica , ¿ cancunapac yachacuccunaca pipac poderhuantac llucchishpa cachan ? Chaimanta paicunallatacmi cancuna pandaricushcata ricuchin .
42011020	Ashtahuanpish ñucaca Diospac poderhuanmi supaicunata llucchishpa cachani . Chashna ruhuashpaca , cancunapurapi Dios mandai callarishcatami ricuchicuni .
42011021	Shuc sinchi runa macanacunahuan huasita cuidacucpica , huasipi ima tiyashcacunataca pi mana shuhuangachu .
42011022	Ashtahuanpish paimanta ashtahuan sinchi runa shamushpaca , paita atishpa , macanacunatapish quichushpa , ima charishcacunatapish chaupinacunmanllami .
42011023	Maijanpish mana ñucahuan tandaricca , ñucata piñacmi . Maijanpish mana ñucahuan tandachicca , ñuca tandachishcatapish shic-huashpa cachacmi .
42011024	Runamanta supai llucshishpaca , shitashca pambacunapimi samarinata mashcashpa purin . Samarinata maipi mana tarishpaca : “ Ñuca maipimi punta causacurcani , chaillamantac cutishalla ” nishpami yuyarin .
42011025	Ña cutimushpaca , pichashpa sumacta allichishcatami tarin .
42011026	Chashna tarishpaca , paita yalli ashtahuan millai canchis supaicunata pushashpami , chai runapica causac shamun . Chaimantami chai runaca ñaupa causacushcata yalli , ashtahuan millai tucun — nirca .
42011027	Jesús chashna huillacucpiracmi , gentecunapac chaupimanta shuc huarmi caparishpaca : — ¡ Canta chuchuchishpa huiñachicca , yallita cushicuchun ! — nirca .
42011028	Chashna nicpimi Jesusca : — Maijanpish Dios rimashcata uyashpa cazuccunami , yallita cushicun — nirca .
42011029	Achca gentecuna ashtahuan tandanacumucpimi , Jesusca : « Cunan punzha causaccunaca millaicunami . Milagrota ruhuachunmi munan . Diosca imata mana ricuchingachu , ashtahuanpish Dios ima nishcata huillac Jonás ima tucushcallatami ricunga .
42011030	Ima shinami Jonasca Nínive pueblopi causaccunaman yuyarina tucurca , chashnallatacmi Runa Tucungapac shamushca ñucatapish , cunan punzha causaccunaca ricunga .
42011031	Caru Sabá llactata jatun mandac huarmipish , Salomón yachachishcata uyangapacmi shamurca . Cunan ñucaca Salomontapish yallimi caipica cani . Chaimantami Dios taripana punzhapica chai huarmipish cunan punzhapi causaccunataca juchanchishpa llaquichinga .
42011032	Ninivepi causac gentecunapish Jonás huillacpica , juchayuc cashcamanta llaquirishpa , Diosman cutirircami . Ñucacarin , Jonastapish yallimi caipica cani . Chaimanta Dios taripana punzhapica Nínive pueblopi causaccunapish cunan punzhapi causaccunataca juchanchishpa llaquichinga .
42011033	Pipish luzta japichishpaca pacalla ucupi , mana cashpaca cajonhuan tapangapac churanchu , ashtahuanpish ucuman yaicuccunata achicyachichunmi , pata jahuapi churan .
42011034	Ñahuica cuerpopac luz shinami . Ñahui alli cacpi , tucui cuerpomi achiclla shina canga , ashtahuanpish ñahui mana alli cacpica , amsapimi causacungui .
42011035	Cuidaringui , pacta canpi cac luzca amsa canman .
42011036	Cambac tucui cuerpopi luz tiyashcamanta ima amsa mana tiyacpica , shuc allita achicyachic luz shinami cangui » nirca .
42011037	Parlashca quipami shuc fariseo paipac huasipi micungapac Jesusta pusharca . Jesús chaiman chayashpami mizapi tiyarirca .
42011038	Fariseoca , Jesús mana maquita jahuashpa micucta ricushpami yallita mancharirca .
42011039	Chaimantami Apunchic Jesusca : — Cancuna fariseocunaca vasotapish , platotapish jahuallatami jahuanguichic , ashtahuanpish shungupica shuhuana yuyai , imapish mana allita ruhuana yuyaicunallami canguichic .
42011040	Yuyai illaccuna , ¿ manachu Diosca ucutapish , jahuatapish ruhuarca ?
42011041	Cancunaca imalla charishcata huacchacunaman caraichic . Chashna cushpami jahuashca shina chuyanlla canguichic .
42011042	¡ Aij , fariseocunalla , cancunaca cashcata ruhuanata , Diosta cuyanata saquishpami , mentata , rudata , ima micuna sachata chungamanta shucta Diosman cunguichic ! Chaita ruhuashpapish , cashcata ruhuanata , Diosta cuyanataca mana saquinachu canguichic .
42011043	¡ Aij , fariseocunalla , cancunaca tandanacuna huasicunapipish , punta alli tiyarinapimi tiyarinata munanguichic ! Ñancunapi tupaccuna cuyaihuan alabaduchun munanguichic .
42011044	¡ Aij , mandashcacunata yachachiccunalla , fariseocunalla , cancunaca mishqui shimi , jayac shungucunami canguichic ! Cancunaca huañushcacunata enterrashca jutcu shinami canguichic . Chai enterrashca jahuata puriccunaca , ucupi ima tiyashcataca mana yachanchu — nirca .
42011045	Chashna nicpimi , mandashcacunata yachachiccunapuramanta shuc runaca : — Yachachic , can chashna nishpaca , tucui ñucanchictapish rimashcanguimi — nirca .
42011046	Chashna nicpimi Jesusca : — ¡ Cancuna yachachiccunalla , imachari tucunguichic ! Mana aparipac llashac quipitami shuccunaman apachinguichic , ashtahuanpish cancunaca dedollahuanpish chai quipitaca mana ayudashun ninguichicchu .
42011047	¡ Dios ima nishcata huillaccunata enterrashca bovedata allichiccunalla , imachari tucunguichic ! Chai huillaccunataca cancunapac ñaupa taitacunami huañuchirca .
42011048	Chashna ruhuashpaca , cancunapac ñaupa ruhuashcacunata ricunguichicmi , shinallatac allitami ruhuashca ninguichicmi . Chaica , cancunapac ñaupa taitacunaca huañuchircami , cutin cancunaca chai enterrashca bovedacunatami allichinguichic .
42011049	Chaimantami Diosca tucuita yachac cashpa : “ Ñuca ima nishcata huillaccunatapish , ñuca acllashca huillaccunatapish cachashami . Paicunataca maijantaca huañuchingami , maijantaca llaquichishpa , catingami ” nirca .
42011050	Cai pacha callarishcamanta pacha paimanta huillaccunata huañuchishcamantaca , cunan punzha causaccunatami juchanchinga .
42011051	Abelta huañuchishca yahuarmanta callarishpa , Zacariasta huañuchishca yahuarcamanmi cunan punzha causaccunataca juchanchinga , chashnami canga . Zacariastaca , Diosta mañana huasipi tiyac altar ladopimi huañuchirca .
42011052	¡ Mandashcacunata yachachiccunalla , imachari tucunguichic ! Cancunaca Diosmanta yachana yuyaitaca huichcanguichicmi . Cancunapish mana yachanguichic . Shinallatac shuccuna yachachunpish , mana saquinguichic — nirca .
42011053	Chashna nicpimi , mandashcacunata yachachiccunapish , fariseocunapish piñarishpa , Jesustaca caita chaita tapushpa , piñachi callarirca .
42011054	Ima mana allita nicpica , juchanchingapacmi chashnaca tapurca .
42012001	Huaranga huaranga gentecuna ñitirinacushpa shamucpimi , Jesusca paipac yachacuccunataca : — Fariseocunapac levaduramanta cuidaringuichic . Paicunaca mishqui shimi , jayac shungucunami .
42012002	Imapish mana pacalla saquiringachu , tucuimi yacharinga . Tucui pacashcacunami ricuringa . Mana pacalla saquiringachu .
42012003	Chaimanta tucui pacallapi rimashcapish , tucuipac ñaupapi rimashca shinami uyaringa . Huasi ucupi pacalla parlashcapish , huasi jahuamanta caparishca shinami canga .
42012004	Ñuca cuyashca uyaccunalla , cuerpota huañuchiccunata ama manchanguichicchu . Huañuchishca quipaca , imata mana ruhuai pudinchu .
42012005	Cancuna pita manchana cashcatami yachachigrini : Huañushca quipa , ucu pachaman cachac Diosta manchaichic . Ari , paillatami manchana canguichic .
42012006	¿ Manachu pichca zhutacunata ishcai cullquillapi catun ? Chashna cacpipish , Diosca shuc zhutallatapish mana cungarinchu .
42012007	Chashnallatacmi Diosca cancunapac uma accha mashna cashcatapish yachan . Chaimanta ama manchaichicchu . ¡ Cancunacarin , achca zhutacunatapish yalli valicmi canguichic !
42012008	Ñucaca : Maijanpish gentecunapac ñaupapi “ ricsinimi ” nictaca , Runa Tucungapac shamushca ñucapish Diospac angelcunapac ñaupapi “ ricsinimi ” nishami .
42012009	Maijanpish gentecunapac ñaupapi negactaca ñucapish Diospac angelcunapac ñaupapi negashami .
42012010	Runa Tucungapac shamushca ñucata maijanpish camishpa rimactaca , Diosca perdonangami , ashtahuanpish maijanpish jucha illac Espirituta camishpa rimactaca , manatac perdonangachu .
42012011	Tandanacuna huasicunamanpish , mandaccunapacmanpish , juezcunapacmanpish cancunata apacpica , ama “ ¿ Imatatac nishun ? ” nishpa , manchaihuan canguichicchu .
42012012	Cancuna rimana horasca , Diospac Espiritullatacmi rimachinga — nirca .
42012013	Gentecunapac chaupimanta Jesusta shuc runa rimashpaca : — Yachachic , ñuca huauquita herenciata chaupichun nishpa cui — nirca .
42012014	Shina nicpimi Jesusca : — Uyai , ¿ pitac ñucataca cancunapac juez cachun , imata raquic cachun churarca ? — nirca .
42012015	Chaimantami Jesusca : — Charishcacunaca mana causaita cunchu . Chaimanta ama misa tucushpa , ashtahuan chayucyana yuyailla canguichicchu — nirca .
42012016	Jesús chimbapurashca parlohuan parlashpaca : « Shuc chayuc runami , paipac allpapi achca granota pucuchirca .
42012017	Chaimantami paipac shungupica : “ Cunanca , ¿ imatatac ruhuasha ? ¿ Cai tucui granotaca maipitac huacaichisha ? ” nirirca .
42012018	Chashna yuyaricushpami : “ Caitami ruhuasha : Cai grano huacaichina huasicunata pascashpami , ashtahuan jatunta shayachisha . Chaipimi granotapish , tucui charishcacunatapish huacaichisha .
42012019	Chashna huacaichishpaca ñuca shungutaca : ‘ Tauca huatapacmi charisha . Cunanca cushicushpa , micushpa , ubiashpa samarishami ’ nishami ” nicurca .
42012020	Ashtahuanpish Diosca : “ Yuyai illac runa , cunan tutallatacmi huañungui . Cai tucui huacaichishcacunaca , ¿ pipactac canga ? ” nirca .
42012021	Quiquinpaclla charinata munaccunaca , Diospac ñaupapica imata mana charinchu . Chaica chashnatacmi » nirca .
42012022	Chai quipaca , Jesusca paipac yachacuccunataca : « Chaimanta cancunaca ama : “ ¿ Imatatac micushun , imatatac churarishun ? ” nishpa , llaquiricunguichicchu .
42012023	Micunapac randica , causaimi ashtahuan valin . Churanapac randica , cuerpomi ashtahuan valin .
42012024	Zhutacunata ricuichic . Paicunaca mana tarpunchu , shinallatac mana cosechanchu , mana huacaichinchu . Maipi huacaichinallatapish mana charinchu . Chashna cacpipish Diosca caranllami . ¡ Cancunacarin , zhutacunatapish yalli valicmi canguichic !
42012025	¡ Cancunapuramanta maijantac llaquiricushpalla shuc horallatapish yalli causai pudinguichic !
42012026	Caillatapish mana ruhuai pudishpaca , ¿ ima nishpatac imamantapish llaquiricunguichic ?
42012027	Sisacuna sumacta huiñacucta ricuichic . Paicunaca mana trabajanchu , mana puchcanchu . Shina cacpipish ñaupa mandac Salomonpish paipac tucui sumac charishcahuanpish , cai sisacuna shina , mana churarircachu .
42012028	Mana tucui shunguhuan cric gentecunalla , cunanca allpapi sumacta huiñacun , cayaca ninapi rupachishca cana quihuatapish , Diosca sumactami huiñachin . ¡ Cancunamancarin , chai quihuamantapish yallimi churachinga !
42012029	Chaimanta ama llaquirishpa : “ ¿ Imatatac micushun , imatatac ubiashun ? ” nishpa puricuichicchu .
42012030	Diosta mana cazuccunallami chashna llaquirishpa purincuna . Ashtahuanpish cancunapac Taitaca , cancunapac imalla illashcataca yachanmi .
42012031	Dios mandacucta ashtahuan munaichic . Shinashpaca , ima illashcatapish chasquinguichicllami .
42012032	Cancunaca ashalla ovejacuna shina cashpapish ama manchaichicchu . Diosmi cushicushpa cancunahuan mandasha nicun .
42012033	Imalla charishcata catushpa , huacchacunaman cuichic . Chashna ruhuashpaca , mana ismuclla cushtalpi huacaichic shinami , jahua pacha huiñai causaipi charicyanguichic . Chaipica shuhuacpish mana yaicunchu , polillapish mana micunchu .
42012034	Maipi ima huacaichishca tiyacucpica , chaillatatacmi cancunapac shunguca yuyacun .
42012035	Cancunaca churanatapish ña churarishca , mechata japichishpa shuyacuc shina chaparacuichic .
42012036	Shinallatac cazarana bodamanta amo cutimushpa pungupi huactacpi , pascangapac chaparacuc serviccuna shina caichic .
42012037	Chashna chaparacucpi amo chayamucpimi , serviccunamanca mai cushicui canga . Chai amoca pai quiquinllatacmi serviccuna churarinata churarishpa , paicunata mizaman tiyachishpa micunata caranga , chashnami canga .
42012038	Unai tuta cashpa , pacarimuna cashpapish , riccharashpa chaparacucta amo shamushpa japicpica , chai serviccunamanca mai cushicuimi canga .
42012039	Caita yuyarichic : Huasiyuc ima horas shuhuac shamunata yachashpaca , huasimanta imata shuhuachun mana saquinmanchu .
42012040	Chashnallatacmi Runa Tucungapac shamushca ñucaca , cancuna mana yuyashca horaspi cutimusha . Chaimanta allichirishca shuyacuichic » nirca .
42012041	Chashna nicpimi Pedroca : — Apunchic Jesús , chimbapurashca parlota parlashpaca , ¿ ñucanchicllamanchu , mana cashpaca tucuimanchu parlangui ? — nirca .
42012042	Chashna nicpimi Jesusca : — ¿ Maijantac alli cazuc , alli yuyaiyuc mayordomoca ? Paipac amo : “ Ñuca huasita ricungui , serviccunamanpish micuna horas carangui ” nishpami saquinman .
42012043	Chashna tucui mandashcata pactachicucpi , amo cutimushpa tuparicpica , chai mayordomomanca yalli cushicuimi canga .
42012044	Chashna alli cazucmanca , amoca tucui imalla charishcacunatami ricuchun churanga . Chaica chashnatacmi canga .
42012045	Ashtahuanpish chai mayordomo paipac shungupi : “ Ñuca amoca mana utca shamungachu ” yuyashpa , cari serviccunatapish , huarmi serviccunatapish macashpa , pailla micushpa , ubiashpa , machashpami puricunman .
42012046	Chashna ima punzha , ima horas shamunata mana yachashpa puricucpimi , cungailla amo chayamunga . Chashna chayamushpaca , caishuc mana cazuccunata shinallatacmi , huañucta macachishpa llaquipi churanga .
42012047	Maijan servicpish amo mandashcata uyashca jahua , mana cazushpa mana ruhuashcamantaca , yallitami macashpa , llaquichishca canga .
42012048	Ashtahuanpish maijan servic amo mandashcata mana yachashpa , mana allita ruhuashcamantaca , macashpa llaquichina cacpipish , ashallatami macachishca canga . Maijanman Dios achcata cushpaca , achcallatatacmi mañanga . Maijanman achcata ruhuachun cushpapish achcallatatacmi ruhuachun ninga .
42012049	Ñucaca cai pachamanca ninatami apamurcani . Ñapish rupacunmanlla ninimi .
42012050	Bautizaric shina , llaquita apanaracmi cani . Chai pactangacamanca , yallita llaquillami cani .
42012051	¿ Ñucataca cai pachapi sumac causaita cungapacmi shamushca canga uyanguichicchu ? Cancunamanca ninimi : Mana chaita cungapacchu shamurcani , ashtahuanpish chicanyarinacui tiyachunmi shamurcani .
42012052	Cunanmantaca , shuc huasipi pichcapura causaccunaca ishcaica quimsata , quimsaca ishcaitami piñanga .
42012053	Taitaca churita , churica taitata , mamaca huarmi huahuata , huarmi huahuaca mamata , suegraca nuerata , nueraca suegratami piñanga — nirca .
42012054	Shinallatac Jesusca : « Chimbapi puyu ricuricpica : “ Ña tamyagrinmi ” ninguichicmi . Chaica pactanllami .
42012055	Jahuamanta huaira jataricpica : “ Usyagrinmi ” ninguichicmi . Chashnami tucunlla .
42012056	Mishqui shimi jayac shungu cashpami , huaira jataricpipish , puyuta ricushpapish , punzhacuna ima shina cagricushcata yachanguichic . Cunan punzha ñuca ima ruhuacushcata ricushpaca , ¿ ima nishpatac mana entendinguichic ?
42012057	¿ Ima nishpatac cancunallatac cashcata ruhuanaca alli cashcataca , mana yuyaringuichic ?
42012058	Maijan canta juezpacman apacucpica , manarac chayashpa , paihuan ima shinapish alli tucunata yuyangui . Mana alli tucucpica , juezpacman chayachishpa , cantaca soldadocunaman cushpa , carcelpi churachingami .
42012059	Chaimantaca tucui cullquita cungacaman mana llucshinguichu . Chaica chashnatacmi canga » nirca .
42013001	Chai punzhallatami maijancuna Jesuspacman shamushpaca : — Galilea llacta runacunatami Diosman animalta cushpa huañuchicucpi , mandac Pilato huañuchichirca . Chashna huañuchicpimi , chai runacunapac yahuarca animalcunapac yahuarhuan chapurirca — nishpa huillarca .
42013002	Chashna huillacpimi Jesusca : — Chai huañuchishca runacuna , ¿ Galilea llacta gentecunata yalli juchayuccuna cashcamantami chashna tucushca canga , yuyanguichicchu ?
42013003	Mana , mana yalli juchayuccuna cashcamantachu chashnaca tucurca . Cancunapish juchayuc cashcamanta llaquirishpa , Diosman mana cutirishpaca , tucuimi huañunguichic .
42013004	Siloé torre tigrashpa , chunga pusacta ñitishca huañuccunaca , ¿ tucui Jerusalenpi causaccunamanta yalli juchayuccuna cashcamantami huañushca canga yuyanguichicchu ?
42013005	Mana chaimantachu chashna tucushca . Cancunapish juchayuc cashcamanta llaquirishpa , Diosman mana cutirishpaca , tucuimi huañunguichic — nirca .
42013006	Jesús chimbapurashpa parlashpaca : « Shuc runami paipac allpapi higo yurata charirca . Chai yurapi pucushcata mashcangapac rishpaca mana tarircachu .
42013007	Chaimantami chagrata cuidactaca : “ Ñami quimsa huatata cai yura pucushcata mashcac shamushcani . ¿ Imapactac cai allpapi yanga shayacunga ? Pitishpa shitai ” nirca .
42013008	Chashna nicpimi , chagrata cuidacca : “ Amito , jallmashpa huanuta churashpa ricungapac , cai huatahuan shuyai .
42013009	Pucushpaca , allimi canga . Mana pucucpica , pitichinguilla ” nirca » nirca .
42013010	Jesusca samana punzhapimi israelcuna tandanacuna huasipi yachachicurca .
42013011	Chaipimi chunga pusac huatata supai unguchishca huarmi tiyacurca . Chai huarmica mana derechari pudicchu carca .
42013012	Chai huarmita Jesús ricushpa cayashpaca : — Huahua , ungüimanta cacharichishcami cangui — nirca .
42013013	Chashna nishpa paipac uma jahuapi maquita churacpica , ña derecharishpa , Diosta “ allimari cangui ” nircallami .
42013014	Tandanacuna huasipi mandacca , Jesús samana punzhapi alliyachishcamantami yallita piñarishpa , chaipi caccunataca : — Semanapica sucta punzhallatami trabajana . Chai punzhacunapimi jambichingapacca shamuna canguichic , samana punzhapica mana — nirca .
42013015	Shina nicpimi Apunchic Jesusca : — ¡ Mishqui shimi , jayac shungu ! ¿ Manachu samana punzhapi cancunapac huagrata , burrotaca , cacharishpa yacuchingapacca apanguichic ?
42013016	Cai huarmica Abrahampac huahua huahuapurami . Paitaca Satanasmi chunga pusac huatata unguchishpa charicushca . Paitaca , ¿ manachu samana punzha cacpipish , ungüimanta cacharichina cani ? — nirca .
42013017	Jesús chashna nicpica , paita piñaccunaca pingarcami . Ashtahuanpish chaipi cac gentecunaca Jesús sumacta ruhuacta ricushpaca , yallitami cushicurca .
42013018	Jesusca : « Dios mandacucca , ¿ ima shina cashcatatac nisha ? ¿ Imahuan chimbapurashpatac “ cai shinami , chai shinami ” nishpa parlasha ?
42013019	Dios mandacucca , mostaza muyuta shuc runa paipac allpapi tarpucpi , huiñashpa jatunyac shinami . Chai yurapica , volac animalcunami ramacunapi cuzhata ruhuan » nirca .
42013020	Shinallatacmi Jesusca : “ Dios mandacuctaca , ¿ imahuantac chimbapurasha ?
42013021	Dios mandacucca , shuc huarmi quimsa taza harinata ashalla levadurahuan chapushpa , tucui chaputa punguillichic shinami ” nirca .
42013022	Jesús Jerusalenman ricushpaca , pueblocunapipish , uchilla llactacunapipish yachachishpami rirca .
42013023	Chashna ricucpi , shuc runa tapushpaca : — Apunchic Jesús , ¿ ashacunallachu quishpirigrin ? — nirca . Shina nicpimi Jesusca :
42013024	— Quichqui punguta yaicunata yuyaichic . Taucacuna chaita yaicusha nicushpapish , mana yaicui pudingachu .
42013025	Huasiyuc jatarishpa , punguta huichcashca quipa , cancuna canzhapi saquirishpaca : “ Huasiyuc , amito , punguta pascai ” nicunguichic . Chashna nicpica huasiyucca : “ Pichari canguichic , mana ricsinichu ” ningami .
42013026	Chashna nicpimi cancunaca : “ Canhuanmi micushpa puric carcanchic . Canllatacmi ñucanchic llactacunapipish yachachicurcangui ” nicunguichicmi .
42013027	Chashna nicpipish huasiyucca : “ ¿ Manachu uyanguichic ? ¡ Caimanta anchurichic , millaita ruhuaccuna ! ¡ Cancunataca mana ricsinichu ! ” ningami .
42013028	Taita Abrahamtapish , Isaactapish , Jacobotapish , Dios ima nishcata huillaccunatapish Dios maipi mandacucpi tiyacucta ricushpa , cancuna canzhaman shitashca cashpaca , quirucuna canirishpami huacacunguichic .
42013029	Dios maipi mandacucpi micungapac , tiyaringapacmi tucui llactacunamanta tandanacunga .
42013030	Chaipica alli nishcacunaca , mana alli nishcami canga . Mana alli nishcacunaca , alli nishcami canga — nirca .
42013031	Chai punzhallatacmi maijan fariseocuna Jesuspacman chayamushpaca : — Mandac Herodesmi canta huañuchisha nicun . Caimanta utca rilla — nirca .
42013032	Chashna nicpimi , Jesusca : — Richic , chai atuctaca : “ Riqui , cai punzhacunaca supaicunatami llucchisha , ungushcacunatapish alliyachishami . Minchami , ñuca ruhuanataca tucuchisha ” ninmi , nigrichic .
42013033	Shina cacpipish , Dios ima nishcata huillactaca mana maipipish huañuchinllachu , Jerusalenllapimi huañuchin . Chaimanta cunanpish , cayapish , minchapish ñuca ricushca ñantaca rinallatami cani .
42013034	¡ Aij , Jerusalenpi causaccunalla ! Dios ima nishcata huillaccunataca huañuchiccunami canguichic . Dios huillachun cachashcacunatapish rumihuan shitaccunami canguichic . Cancunataca tauca cutinmi mama huallpa huahuacunata ucllac shina , tandachisha nircani . Chashna tandachisha nicucpipish , mana uyarcanguichicchu .
42013035	Chaimantami cancunapac huasica shitashca saquiringa . Cancunaman huillanimi : Dios cachashca , ñuca cutimucpi “ allimari cangui ” ningacaman , ñucataca manatac ricunguichicchu — nirca .
42014001	Shuc samana punzhapimi Jesusca mandac fariseopac huasipi micungapac yaicurca . Chaipimi caishuc fariseocunaca Jesusta ima shinapish juchanchingapac chapacurca .
42014002	Jesuspac ñaupapica , punguillichic runami chaipi carca .
42014003	Chaimantami Jesús mandashcacunata yachachiccunatapish , fariseocunatapish tapushpaca : — ¿ Samana punzhapi ungushcata alliyachinaca allichu canga ? Mana cashpaca , ¿ saquinallachu canga ? — nirca .
42014004	Paicuna imata mana nicpica , Jesusca chai ungushcataca alliyachishpami cacharca .
42014005	Chashna ruhuashpaca fariseocunataca : — Maijan cancunapac shuc huahua , mana cashpaca shuc huagra jutcupi ucuyacpica , ¿ manachu samana punzha cacpipish llucchinguichicman ? — nirca .
42014006	Chashna nicpica , imata mana ni pudircacunachu .
42014007	Jesús micungapac cayashcacuna punta tiyarinata mashcashpa tiyaricucta ricushpaca :
42014008	« Bodaman canta pi cayacpi rishpaca , ama punta tiyarinapi tiyaringuichu . Pacta canta atishpa ashtahuan alli nishca runa quipata chayamucpi ,
42014009	bodayuc shamushpa : “ Caimanta anchuri , paitami caipica tiyachigrini ” ninman . Chashna nicpica , pingaihuanmi yangalla tiyarinapi tiyaringui .
42014010	Ashtahuanpish canta bodaman cayacpi rishpaca , yangalla tiyarinapi tiyaringui . Chashna tiyacucpi , bodayuc shamushpa : “ Uyai , cai ñaupaman tiyari ” nicpica , chaipi caccunapac alli nishcami cangui .
42014011	Maijanpish “ allimi cani ” nictaca , “ mana allichu cangui ” ningami . Maijanpish “ mana allichu cani ” nictaca , “ allimi cangui ” ningami » nirca .
42014012	Jesusca micuiman cayac runataca : — Micungapac cayashpaca , ama cambac ricsishcacunallata , huauquicunallata , familiacunallata , chayuc vecinocunallata cayanguichu . Pacta paicunapish canta cayashpa , can carashcamantaca cutichinman .
42014013	Ashtahuanpish jatun micuita ruhuashpaca , huacchacunatapish , ungushcacunatapish , suchucunatapish , ñahui mana ricuccunatapish cayangui .
42014014	Chashna mana cutichipaccunaman carashcamantaca , cushicunguimi . Chaica , cashcata ruhuaccuna causarimui punzhapimi , Diosca canmanca cutichinga — nirca .
42014015	Mizapi Jesus-huan tiyacuccunapuramanta shuc runa chashna nicta uyashpaca : — Pipish Dios maipi mandacucpi micungapac chayacca cushicungami — nirca .
42014016	Chashna nicpimi , Jesusca : « Shuc runami jatun micuita ruhuashpa , achcacunata cayarca .
42014017	Micuna horas cacpimi , paita servic runataca : “ Ñami tucui allichishca , shamuichic ” nichun cacharca .
42014018	Chashna cayachun cachacpica , caita chaita ninacushpami , mana shamushun nircacuna . Shucca : “ Cunanllami allpata randircani . Chaitami ricungapac ricuni . Mana ri pudinichu ” nirca .
42014019	Cutin shucca : “ Ñucaca pichca yuntatami randircani . Chaicunatami yugoshpa ricugricuni . Chaimantami mana shamui pudini , perdonai ” nirca .
42014020	Cutin shucca : “ Ñucaca cunanllami cazararcani . Chaimantami mana ri pudinichu ” nirca .
42014021	Chaimantami chai amo cachashca runa cutimushpaca , amoman huillarca . Chashna huillacpi , amoca yallita piñarishpaca : “ Shinashpaca , plazacunapi , ñancunapi puricuc huacchacunatapish , ungushcacunatapish , suchucunatapish , ñahui mana ricuccunatapish utca cayamugri ” nishpa cacharca .
42014022	Chai quipata servic runaca : “ Amito , can mandashca shinami pushamushcani . Shina cacpipish , ucupica manarac jundanchu ” nirca .
42014023	Chashna nicpimi amoca : “ Shinashpaca mai callecunamantapish , ñancunamantapish pushamushpa , ñuca huasipi jundachi .
42014024	Cancunaman ninimi : Ñaupaman cayashcacunaca , shucllapish cai micuitaca mana micungachu ” nirca » nircami .
42014025	Jesusca paihuan ricuc achca gentecunata ricushpaca :
42014026	« Maijanpish ñucata catingapac shamushpa , taita mamata , huarmita , huahuacunata , huauquicunata , panicunata , quiquin causaita llaquicca mana ñuca yachacuc cai pudinchu .
42014027	Maijanpish ñucata catingapac shamushpapish , cruzpi chacatashca shina llaquita mana apasha nicca , mana ñuca yachacuc cai pudinchu .
42014028	¿ Manachu maijan cancuna huasita shayachingapacca cullqui pactanatarac ricunguichic ?
42014029	Pacta huasita ruhuangapac rumita churashpalla saquicpica , shuccuna burlashpa asinman .
42014030	Shina burlashpaca : “ Cai runaca manapish tucuchingapacmi huasitaca callarishca ” ninman .
42014031	Maijan jatun mandac shuctac jatun mandac-huan macanacungapac chunga huaranga soldadocunallahuan cashpaca , caishuc mandacca ishcai chunga huaranga soldadocunahuan shamucucpica , manarac macanacushpami yuyarinman .
42014032	Mana macanacuipac cashpaca , caishuc mandac manarac chayamucpimi alli tucungapac huillaccunata cachanman .
42014033	Chashnallatac maijanpish tucui charishcacunata mana saquishpaca , mana ñuca yachacuc cai pudinchu .
42014034	Cachica allimi . Chashna cashpapish gamuyashpaca , ¿ imapactac alli canga ?
42014035	Allpapi shitangapacpish , huanupi churangapacpish mana valinmanchu . Ringrita chariccunaca , caita alli uyaichic » nirca .
42015001	Impuestota japiccunapish , israelcuna caishuc juchayuccunapish , achcacunami Jesús huillashcata uyangapac cuchuyarca .
42015002	Chaita ricushpami fariseocunapish , mandashcacunata yachachiccunapish rimarishpaca : — Cai runaca juchayuccunahuan tandarishpa micunllami — ninacurca .
42015003	Chaimantami Jesusca chimbapurashca parlohuan parlashpaca :
42015004	« Maijan cancuna patsac ovejacunata charishpa shuc oveja chingaricpica , iscun chunga iscunta michina pambapi saquishpa , chai chingarishca ovejata taringacaman , ¿ manachu mashcangapac ringuichicman ?
42015005	Ña tarishpaca hombroschishpami cushilla apamunguichicman .
42015006	Ña huasiman chayamushpaca , cuchullapi causaccunatapish , alli ricsishcacunatapish tandachishpami : “ Chingarishca ovejatami tarimuni . Cushicungapac shamuichic ” ninguichicmanmi .
42015007	Ñucaca ninimi : Chashnallatacmi jahua pachapica , iscun chunga iscun llaquirishpa , Diosman mana cutirishcacunamanta yalli , shuc juchayuc llaquirishpa Diosman cutiricpica , ashtahuan cushicui tiyan .
42015008	Shuc huarmi , chunga cullquita charicushpa shuc chingaricpica , ¿ manachu luzta japichishpa , huasi ucuta pichashpa , taringacaman mashcanman ?
42015009	Ña tarishpaca , vecinocunatapish , ricsishcacunatapish tandachishpa : “ Chai chingarishca cullquitaca tarinimi . Ñucahuan cushicungapac shamuichic ” ninmanmi .
42015010	Ñucaca ninimi : Chashnallatacmi shuc juchayuc llaquirishpa Diosman cutiricpica , Diospac angelcunapish yallita cushicun » nirca .
42015011	Shinallatac Jesusca : « Shuc runami ishcai churita charirca .
42015012	Quipa churica taitataca : “ Taitito , ñuca japina cashcataca cui ” nirca . Shina nicpimi , taitaca tucui charishcacunata chaupishpa curca .
42015013	Asha punzhacuna quipaca , chai quipa churica , tucui pai japishcacunata tandachishpami , caru llactaman rirca . Chaipi maipish cachun causashpami , tucui pai charishcacunata tucuchirca .
42015014	Tucui tucuchishca quipaca , chai llactapi ima mana pucucpi , yalli yarcaimi tiyarca . Chaimantami paipish llaquilla causai callarirca .
42015015	Chaimantami chai llactapi causac shuc amopacman rishpa , imalla ruhuanata mañarca . Chai amomi paipac allpapi cuchicunata michichun cacharca .
42015016	Paica yalli yarcaihuan cashpami , cuchicuna micunata micusha nishpa yuyacurca . Pipish imata mana cararcachu .
42015017	Chaimantami paipac shungupica : “ ¡ Ñuca taitapac huasipica , serviccunapish micunata atichicungami ! Ñucaca caipi yarcaihuanmi huañucuni .
42015018	Ñuca taitapacman cutishpa rishalla . Chaiman chayashpaca : ‘ Taitito , Diostapish , cantapish piñachishpami , juchallishcani .
42015019	Cunanca ña mana cambac churi shinachu cani . Canta servic runa shinalla cachun chasqui ’ nishami ” nishpa yuyarirca .
42015020	Chaimantami jatarishpa , paipac taitapacman cutirca . Ña cutimucucpica , paipac taitaca caruta shamucuctami ricurca . Chashna ricushpami , yallita llaquishpa , tupangapac llucshishpa , ucllarishpa mucharca .
42015021	Paipac churica : “ Taitito , Diostapish , cantapish piñachishpami , juchallishcani . Cunanca ña mana cambac churi shinachu cani ” nirca .
42015022	Ashtahuanpish taitaca paipac serviccunataca : “ Ashtahuan sumac churanata apamushpa churachichic . Maqui dedopica sortejasta , chaquipica ushutata churachichic .
42015023	Shuc alli huira huagrata apamushpa , huañuchishpa fiestata ruhuashunchic .
42015024	Ñuca churica , huañushcami carca , causarishcami . Chingarishcami carca , cunanca cutimushcami ” nirca . Chashnami yallita cushicui callarirca .
42015025	Punta churica chagrapimi carca . Chagramanta huasiman ña chayamucushpami , tocaccunatapish , bailacuccunatapish uyarca .
42015026	Chaimantami taitapac serviccunamanta shucta cayashpaca : “ ¿ Imatatac ruhuacuncuna ? ” nirca .
42015027	Chashna nicpimi paica : “ Cambac huauquimi cutimushca . Pai allilla shamushcamantami , cambac taitaca huira huagrata huañuchichishpa cushicucun ” nirca .
42015028	Shina nicpimi , chai huauquica yallita piñarishpa , mana yaicusha nirca . Chaimantami taita llucshishpa yaicuchun rogarca .
42015029	Paica taitataca : “ Taita , ñucaca cai tucui huatacunatami can ima nishcata ruhuashpa servishcani . Chashna cacpipish ñuca ricsishcacunahuan cushicuchunca , shuc chivollatapish mana cushcanguichu .
42015030	¿ Chai mana alli huarmicunahuan purishpa , can cushcacunatapish tucuchishpa shamucpichu , canca huira huagrata huañuchichishpa cushicucungui ? ” nirca .
42015031	Chashna nicpimi taitaca : “ Huahua , canca tucui punzhacunami ñucahuan cashcangui . Chaimantaca , tucui ñuca charishcacunaca cambacmi .
42015032	Cai cambac huauquica , chingarishcami carca , cunanca cutimushcami . Huañushcami carca , cunanca causarishcami . Chaimantami jatun micuita ruhuashpa , cushicuna canchic ” nircami » nirca .
42016001	Jesusca paipac yachacuccunataca : « Shuc chayuc amomi , shuc mayordomota charirca . Paitami amoca , paipac charishcacunata yanga tucuchishcamanta juchanchirca .
42016002	Chaimanta , amo chai mayordomota cayashpaca : “ Canmantaca , mana allicunatami uyani . Cunanca ña mana ñuca mayordomochu cagringui . Chaimanta ñuca charishcacunata imata ruhuashcata huillai ” nirca .
42016003	Chaimantami chai mayordomo paipac shungupica : “ Cunanca , ¿ imatatac ruhuani ? Ñuca amoca ña mana mayordomo cachun ninchu . Allpapi trabajanatapish mana pudishachu . Imata mañashpalla causanatapish pinganayangami .
42016004	Mayordomomanta llucchicpi , ñucata huasicunapi chasquichun imata ruhuana cashcataca ñami yuyarini ” nicurca .
42016005	Chaimantami amoman debic runacunata shucllancaman cayashpa , punta shamuctaca : “ Canca , ¿ mashnatatac ñuca amomanca debingui ? ” nirca .
42016006	Shina nicpimi paica : “ Patsac barril aceitetami debini ” nirca . Shina nicpimi , chai mayordomoca : “ Caipimi debishca recibo . Utca tiyarishpa , pichca chungallata mañashcata churai ” nirca .
42016007	Cutin caishuc debic runataca : “ Canca amomanca , ¿ mashnatatac debingui ? ” nirca . Chashna nicpimi paica : “ Ñucaca patsac cushtal trigotami debini ” nirca . Shina nicpimi mayordomoca : “ Caipimi debishcata recibo . Utca tiyarishpa , pusac chungallata mañashcata churai ” nirca .
42016008	Amo chaita yachashpaca , chai mana cazuc mayordomotaca ‘ allitami ruhuashca ’ nirca . Cai pachapaclla caccunaca paicunapura ima allita ruhuangapacca , Diosta caticcunata atishpa alli yuyaiyucmi .
42016009	Ñucaca ninimi : Cai pachapi charishcacuna tucuricpi , jahua pachapi huiñaita chasquichun , cai pachapaclla charishcacunata shuccunaman cushpa , paicunahuan alli caichic .
42016010	Ashalla charishcacunahuan allita ruhuacca , achcata charishcacunahuanpish allitami ruhuanga . Chashnallatac ashalla charishcacunahuan mana allita ruhuacca , achcata charishcacunahuanpish mana allillatatacmi ruhuanga .
42016011	Cancuna cai pachapi charishcacunahuan mana allita ruhuacucpica , Diosca huiñaita causangapac allicunataca cancunamanca mana cungachu .
42016012	Shucpac charishcacunata mana allita ruhuashpaca , quiquinpac cashcatacarin imatachari ruhuanman .
42016013	Maijan servicpish ishcai amotaca mana servi pudinchu . Shuc amotaca piñangami , caishuc amotaca cuyangami . Mana cashpaca , shuc amotaca cazungami , cutin caishuc amotaca mana cazungachu . Chashnallatacmi maijanpish charicyana yuyailla cashpaca , Diostaca mana servi pudin » nirca .
42016014	Cullquita charina yuyailla cac fariseocunaca tucui chaicunata uyashpaca , Jesusta burlarcami .
42016015	Chaimantami Jesusca : « Cancunaca gentecunapac ñaupapica , cashcata ruhuaclayallami canguichic . Ashtahuanpish Diosca cancuna imata yuyacushcataca yachanmi . Cai pachapi gentecunalla alli nishcacunaca , Diospac ñaupapica millanami can .
42016016	Moisés mandashcacunapish , Dios ima nishcata huillaccuna huillashcapish , Bautizac Juan causai punzhacamanllami carca . Chaimanta pachami , Dios mandacucmanta alli huillaica callarirca . Chaimanta tucuimi Dios mandacucman ima shinapish yaicunata munancuna .
42016017	Jahua pachapish , cai pachapish tucurinallami , ashtahuanpish Dios mandashcacunaca , shuc rimaillapish mana chingaringachu , pactacungallami .
42016018	Maijanpish huarmimanta raquirishpa , shuc huarmihuan cazaracca huainayanmi . Maijanpish cusamanta raquirishca huarmihuan cazaracpish , huainayanllatacmi .
42016019	Shuc chayuc runami tiyarca . Paica punzhantami achca valic churanata churarishpa , alli micunallata micushpa cushicuc carca .
42016020	Shinallatac sisuhuan apyacuc , huaccha Lázaro runapish tiyarcami . Paica chayuc runapac huasi pungupimi
42016021	chayuc runa mizamanta urmachishcallatapish micuna yuyaihuan tiyacurca . Sisutaca allcucuna shamushpami , lambic carca .
42016022	Huaccha runa ña huañucpica , angelcunami jahua pachapi causacuc Abrahampac cuchuman aparca . Shinallatac chayuc runa huañucpica , enterrarcami .
42016023	Chai chayuc runaca ucu pachapi llaqui nanaihuan cashpami , huichailla ricushpaca Abrahamtapish , paipac ladopi Lazarotapish ricurca .
42016024	Chaimanta chayuc runa caparishpaca : “ ¡ Taita Abrahamlla , ñucata llaquiyari ! Ñucaca cai ninapimi llaqui nanaihuan apacuni . Chaimanta Lazarota cachai , paipac dedota yacupi satishpa , ñuca callullatapish chiriyachichun ” nirca .
42016025	Chashna caparicpimi Abrahamca : “ Huahua , can causacushpa allita causashcata yuyari . Ashtahuanpish Lazaroca llaquitami causarca . Cunanca caipica cushicushpami tiyacun .
42016026	Chaipac jahuapica caimanta cancunapacman , cancunapacmanta caimanca shuc jatun huaicumi tiyan . Chaimantami caiman , chaimanpish , chaimanta caimanpish maita mana pasai pudincuna ” nirca .
42016027	Chashna nicpimi , chai chayuc runaca : “ Taita Abrahamlla , shinashpaca Lazarota ñuca taitapac huasiman cachashpa cui .
42016028	Chaipica pichca huauquicunatami charini . Paicunapish cai ninapi ama llaquita apangapac shamuchun huillachun cachai ” nirca .
42016029	Chashna nicpimi Abrahamca : “ ¡ Moisés mandashcacunatapish , Dios ima nishcata huillaccuna quillcashcacunatapish charincunami ! ¡ Chaicunata uyashpa , cazuchun ! ” nirca .
42016030	Chashna nicpimi chai chayuc runaca : “ Ari , Taita Abrahamlla . ¡ Chaicunata uyashpapish mana cazungacunachu , ashtahuanpish huañushcacunapuramanta maijan paicunapacman ricpimi , juchayuc cashcamanta llaquirishpa Diosman cutiringa ! ” nirca .
42016031	Shina nicpimi Abrahamca : “ Moisés mandashcacunatapish , Dios ima nishcata huillaccuna huillashcacunatapish mana cazushpaca , huañushcacunapuramanta maijan causarishpa ricpipish , ¡ maitatac cazungayari ! ” nircami » nirca .
42017001	Jesusca paipac yachacuccunataca : « Juchapi urmaccunaca tiyangallatacmi . Shina cacpipish maijanpish juchapi urmachicca , ¡ imachari tucunga !
42017002	Huahuacuna shina ñucata criccunata maijanpish juchapi urmachictaca , cutana rumita cungapi huatashpa , jatun cuchapi shitanami ashtahuan alli canman .
42017003	¡ Allita cuidaringuichic ! Maijan canta ima mana allita ruhuacpica cunashpa rimangui . Chaita uyashpa alli tucucpica , perdonangui .
42017004	Shuc punzhapi canchis cutin canta llaquichishpa juchallishpa , canchis cutinllatac : “ Llaquirishpa , perdonai ” nishpa shamucpica , perdonanguilla » nirca .
42017005	Apostolcunaca Jesustaca : — Ñucanchicman ashtahuan crina yuyaita cuiyari — nirca .
42017006	Shina nicpimi Apunchic Jesusca : — Mostaza muyu shina ashallatapish crishpaca , cai jatun sicómoro yurata : “ Caimanta anchuri , jatun cuchapi shayarigri ” nicpica , cazunmanllami — nirca .
42017007	Shinallatac Jesusca : « ¿ Maijan cancuna shuc servic yapushpa , mana cashpaca michishpa cutimucpica : “ Shamui , micungapac tiyari ” ninguichicmanchu ?
42017008	Mana chashna ninguichicmanchu . Chaipac randica : “ Utca mudarishpa , micunata ruhuashpa , ñucamanrac carai , ubiachi , quipata micunguillami , ubianguillami ” ninguichicmanmi .
42017009	Mandashcata shina ruhuacpipish , servictaca mana diosolopagui ninguichicchu .
42017010	Chashnallatac cancunapish tucui mandashcacunata ruhuashpaca : “ Ñucanchicca imata ruhuana cashcallatami ruhuashcanchic . Mana alli serviccunachu canchic ” ninami canguichic » nirca .
42017011	Jesús Jerusalén puebloman ricushpaca , Samaria llactahuan , Galilea llactahuan tupanacuitami rirca .
42017012	Shuc uchilla llactaman chayacucpimi , chunga lepra ungüihuan cac runacuna tupangapac llucshishpa , Jesuspac carullapi shayarirca .
42017013	Paicuna caparishpaca : — ¡ Yachachiclla , Jesuslla , ñucanchicta llaquiyari ! — nirca .
42017014	Jesús paicunata ricushpaca : — Richic , Israel curacunaman ricuchigrichic — nirca . Chashna paicunaca ñanta ricushpallatacmi alli tucurca .
42017015	Paicunapuramanta shuc runaca pai alli tucushcata ricushpaca , Diosta alli nishpa caparishpami cutimurca .
42017016	Chashna cutimushpami , Jesuspac ñaupapi pambacaman cumurishpa diosolopagui nirca . Ashtahuanpish chai runaca , Samaria llacta runami carca .
42017017	Jesús paita tapushpaca : — ¿ Maipitac caishuc iscuncunaca ? Chungatami alliyachircani .
42017018	Cai mana Israel runami , Diosta alli ningapac cutimushca , ashtahuanpish israelcunaca mana cutimushcachu — nirca .
42017019	Chashnami Jesusca chai runataca : — Can crishcamantami alliyashcangui . Cunanca jatarishpa rilla — nishpa cacharca .
42017020	Fariseocunami ima punzha Dios mandangapac shamunamanta tapurca . Chashna tapucpimi Jesusca : — Dios mandangapac shamunataca , mana ricuipacllachu .
42017021	Mana : “ Caipimi , chaipimi ña mandacun ” ningachu . Ashtahuanpish Diosca ñami cancunapac chaupipi mandacun — nirca .
42017022	Jesusca paipac yachacuccunataca : — Runa Tucungapac shamushca ñuca mandacucta ashallapish ricunata munana punzha chayamungami . Chashna munashpapish , mana ricungachu .
42017023	Maijancunaca : “ ¡ Cristoca caipimi ! ¡ Chaipimi ! ” ningami . Chaitaca ricungapacllapish , ama ringuichicchu .
42017024	Chaica , Runa Tucungapac shamushca ñuca cutimuna punzhaca , relampa jaguin nishpa tucui cai pachata achicyachic shinami canga .
42017025	Shina cashpapish cunan punzha gentecunapac piñashca , llaquichishca canaracmi cani .
42017026	Ima shinami Noé causai punzhacunapi carca , chashnallatacmi Runa Tucungapac shamushca ñuca cutimuna punzhacunapipish canga .
42017027	Noé jatun barcoman yaicuna punzhacamanca , gentecunaca micushpa , ubiashpa , cazarashpa , cazarachishpami causacurca . Chashna causacucpimi , yacu juizhu shamushpa , tucuita tucuchirca .
42017028	Shinallatac Lot causai punzhacunapipish , allita micushpa , ubiashpa , catushpa , randishpa , tarpushpa , huasichishpami causacurca .
42017029	Lot Sodoma pueblomanta llucshi punzhapica , jahua pachamanta nina , azufre tamyashpa , tucui tucuchirca .
42017030	Chashnallatacmi Runa Tucungapac shamushca cutimuna punzhapipish canga .
42017031	Chai punzhapi maijanpish huasi jahuapi cashpaca , imata apangapac ama ucuman yaicuchun . Maijanpish chagrapi cashpaca , huasiman ama cutichun .
42017032	Lotpac huarmi ima tucushcataca yuyarichic .
42017033	Maijanpish quiquin causaita llaquicca chingaringami , ashtahuanpish quiquin causaita mana llaquicca , huiñaitami causanga .
42017034	Ñucaca ninimi : Chai tutapica shuc camapimi ishcai sueñucunga . Paicunamantaca shucca apashca , shucca saquishcami canga .
42017035	Shinallatac ishcai huarmicunami cutacunga . Paicunamantaca shucca apashca , shucca saquishcami canga .
42017036	Shinallatac ishcai runacunami chagrapi canga . Paicunamantaca shucca apashca , shucca saquishcami canga — nirca .
42017037	Chashna nicpimi paicunaca : — Apunchic Jesús , ¿ maipitac chashnaca tucunga ? — nirca . Chashna nicpimi Jesusca : — Maipimi huañushca tiyan , chaipimi ullachucunaca tandanacun — nirca .
42018001	Diosta punzhanta mana shaicushpa mañanamanta Jesús chimbapurashpa , parlashpaca :
42018002	« Shuc pueblopimi , Diostapish mana manchac , pitapish mana llaquic shuc juez causarca .
42018003	Chai pueblollapitacmi , shuc viuda huarmipish causarca . Chai huarmica : “ Ñucata , llaquichiccunamanta cashcata ruhuashpa misai ” nishpami , mañacuclla carca .
42018004	Juezca pai mañashcata mana utca ruhuarcachu . Ashtahuanpish juez shungupi yuyarishpaca : “ Diostapish mana manchanichu , pitapish mana llaquinichu .
42018005	Shina cashpapish cai huarmi ama ashtahuan ñucata piñachishpa purichunca , cunantacmi paita piñactaca rimashpa allichigrini . Mana cashpaca , ñucata piñachicungallami ” nircami » nirca .
42018006	Shinallatac Apunchic Jesusca : « Chai millai juez rimashcata uyaichic .
42018007	Diosca , ¿ manachu pai acllashcacuna tutapish , punzhapish mañacucpica uyanga ? ¿ Mañashcata cungapac unayangachu ?
42018008	Ñucaca ninimi : Diosca utcami paicunamanca allita ruhuanga . Ashtahuanpish Runa Tucungapac shamushca ñuca cutimucpica , ¿ chashna criccunaca cai pachapica tiyangachu ? » nirca .
42018009	“ Allicunami canchic ” nirishpa , shuccunata mana valichishpa puriccunaman Jesús chimbapurashca parlohuan parlashpaca :
42018010	« Ishcai runacunami Diosta mañana huasiman rishpa mañacurca . Shucca fariseomi carca , caishucca impuestota japicmi carca .
42018011	Chai fariseo shayarishpaca : “ Dioslla , ñucaca mana shuccuna shina shuhuac , millai , huainayacchu cani . Mana cai impuestota japic runa shinachu cani . Chaimantami cantaca pagui nini .
42018012	Ñucaca semanapi ishcai cutinmi ayunani . Tucui ñuca charishcacunamanta patsacmanta chungata cucmi cani ” nishpa mañarca .
42018013	Ashtahuanpish impuestota japic runaca carupi shayashpami , mana huichailla ricushpa , shungupi huactarishpa : “ Dioslla , ñucaca juchasapami cani . Ñucata llaquiyari ” nicurca .
42018014	Ñucaca ninimi : Fariseopac randica , cai impuestota japic runaracmi juchacunata Dios perdonashca huasiman cutirca . Chaica , maijanpish “ allimi cani ” nictaca , mana alli nishcami canga . Maijanpish “ mana allichu cani ” nictaca , alli nishcami canga » nirca .
42018015	Uma jahuapi maquita churachunmi , Jesuspacman huahuacunata pushamurca . Chaita paipac yachacuccuna ricushpami piñarirca .
42018016	Ashtahuanpish Jesús huahuacunata cayashpa , paipac yachacuccunataca : — Huahuacuna ñucapacman shamuchun saquichic , ama jarcaichicchu . Cai huahuacuna shinacunami , Dios mandacucpica yaicunga .
42018017	Maijanpish shuc huahua shina , Dios Mandac cachun mana chasquicca , mana chai mandacucman yaicungachu . Chaica chashnatacmi canga — nirca .
42018018	Shuc mandacca Jesustaca : — Alli Yachachiclla , huiñai causaita charingapacca , ¿ imatatac ruhuana cani ? — nishpa tapurca .
42018019	Chashna tapucpimi Jesusca : — ¿ Imamantatac ‘ alli ’ ningui ? Allica shucllami tiyan , chaica Diosmi .
42018020	Dios mandashcacunata yachanguimi . Chaipica : “ Ama huainayangui , ama huañuchingui , ama shuhuangui , ama llullangui , shinallatac taita mamata cuyangui ” nicunmi — nirca .
42018021	Chashna nicpimi , chai runaca : — Huambramanta pachami , tucui chaicunataca pactachicuni — nirca .
42018022	Shina nicpimi Jesusca : — Caitapishmi ruhuana cangui : Tucui charishcacunata catushpa , huacchacunaman cugri . Chashna ruhuashpaca , jahua pachapimi achcata charingui . Chashna cushpaca , ñucata catilla — nirca .
42018023	Paica yalli chayucmi carca . Chaimantami chaita uyashpaca , llaquilla tucurca .
42018024	Chashna llaquilla tucucta ricushpami Jesusca : — ¡ Chayuccuna Dios mandacucman yaicunaca sinchimi !
42018025	Shuc chayuc runa Dios mandacucman yaicunapac randica , shuc camello animalmi auja ringrita pasanman — nirca .
42018026	Chashna nicpimi , chaita uyaccunaca : — Shinashpaca , ¿ pitac quishpiri pudingayari ? — ninacurca .
42018027	Chashna nicpimi Jesusca : — Gentecunapacca maita mana ruhuaipacmi , ashtahuanpish Diosmanca ruhuaipacllami — nirca .
42018028	Shina nicpimi Pedroca : — Ñucanchicca tucui charishcacunata saquishpami , cantaca caticunchic — nirca .
42018029	Chashna nicpimi Jesusca : — Maijanpish Dios mandacucmanta huasita , taita mamata , huauquicunata , huarmita , huahuacunata saquicca ,
42018030	cai pachapica achcatami charinga . Shamuc punzhapica huiñai causaitami chasquinga . Chaica chashnatacmi canga — nirca .
42018031	Jesús paipac chunga ishcai yachacuccunata cayashpaca : — Jerusalén puebloman chayacpimi , Runa Tucungapac shamushca ñucamanta Dios ima nishcata huillaccuna quillcashcaca pactanga .
42018032	Ñucataca mana israelcunamanmi cunga . Paicunaca ñucata asishpa burlangami , camishpa tucangami .
42018033	Ñucata macashca quipaca huañuchingami . Chashna huañuchicpipish , quimsa punzhapica causarishallami — nirca .
42018034	Chashna nicpipish paicunaca mana entendircachu . Imamanta chaita nicushcataca mana yacharcachu .
42018035	Jesús Jericó puebloman chayacucpimi , ñahui mana ricuc shuc runa ñanpi imallata mañashpa tiyacucta ricurca .
42018036	Chai runaca achca gentecuna pasacucta uyashpami : “ ¿ Imatac tucunguichic ? ” nishpa tapurca .
42018037	Chashna tapucpimi gentecunaca : “ Nazaret pueblomanta Jesusmi pasacun ” nircacuna .
42018038	Shina nicpimi , chai runaca : — Mandac Davidpac aillupuramanta Apunchic Jesús , ¡ ñucataca llaquiyari ! — nishpa caparirca .
42018039	Ñaupashpa ricuc gentecuna piñarishpa upallai nicucpipish , ashtahuan caparishpami : — Mandac Davidpac aillupuramanta Apunchic Jesús , ¡ ñucataca llaquiyari ! — nirca .
42018040	Chashna caparicucpimi , Jesús chaillapi shayarishpa , pushamuchun cacharca . Ña paipacman chayamucpica :
42018041	— ¿ Imatatac ruhuachun ningui ? — nirca . Shina nicpimi , chai runaca : — Apunchic Jesús , ñuca ñahuita alliyachishpa cui — nishpa mañarca .
42018042	Shina nicpimi Jesusca : — Can crishcamantaca alliyashcanguimi — nirca .
42018043	Jesús chashna nincami , chai runapac ñahuica ña ricurca . Chashna ña ricucpimi , Diosta “ sumacmi cangui ” nishpami , Jesusta catishpa rirca . Alliyashcata ricuccunapish , tucuimi Diosta “ allimari cangui ” nircacuna .
42019001	Jesús Jericoman yaicushpaca , chai pueblo chaupitami ricurca .
42019002	Chaipimi impuestota japiccunata mandac , chayuc Zaqueo shuti runa causarca .
42019003	Zaqueo runaca Jesús pi cashcata yachangapacmi ricunata munarca . Shina cashpapish , pai uchilla cashcamanta , tauca gentecuna Jesus-huan ricushcamantami mana ricui pudirca .
42019004	Chaimantami ñaupata callpa rishpa , Jesusta ricungapac sicómoro yuraman huichicurca . Jesusca chaitami rina carca .
42019005	Jesús chaita pasacushpa , yura jahuata huichailla ricushpaca : — Zaqueo , utca uricui . Cunanca cambac huasipimi pozangapac rina cani — nirca .
42019006	Chaimantami Zaqueoca utca uricushpa , cushilla Jesusta paipac huasiman pushashpa rirca .
42019007	Chaita gentecuna ricushpa piñarishpaca : — Caica , juchasapa runapac huasimanmi yaicun — nishpami , rimarca .
42019008	Zaqueo jatarishpaca : — Apunchic Jesús , ñuca charishcacunamanta chaupitami huacchacunaman cugrini . Maijanmanta umashpa shuhuashcataca chuscu cutin yallihuanmi cutichigrini — nirca .
42019009	Chashna nicpimi Jesusca : — Canpish Abrahampac huahua huahuami cangui . Chaimantami cunan punzha quishpirinaca cai huasiman chayamushca .
42019010	Runa Tucungapac shamushca ñucaca , chingarishcacunata mashcashpa , quishpichingapacmi shamurcani — nirca .
42019011	Jesús Jerusalenman chayagricushpaca , gentecuna : “ Dios mandanaca ñami chayamugrin ” yuyacucta yachashpami chimbapurashca parlohuan parlarca . Pai chashna parlashpaca :
42019012	« Shuc alli mandacmi paipac llactata mandanata chasquishpa , cutingapac caru llactaman rirca .
42019013	Pai manarac rishpa , chunga paita serviccunata cayashpa , chunga cullquita cushpaca : “ Ñuca cutingacaman , cai cullquihuan randishpa , catushpa ” nirca .
42019014	Pai ña ricpica , chai llacta gentecuna paita piñashpa : “ Cai runa ñucanchicta mandachunca , mana munanchicchu ” nichun , huillaccunata quipata cacharca .
42019015	Chashna nishpa cachacpipish , chai runaca mandac tucurcami . Pai cutimushpaca , chai saquishca cullquicunamanta mashna mirachishcata yachangapacmi , tucui chunga serviccunata cayachun cacharca .
42019016	Chaimantami punta shamuc runaca : “ Amito , can saquishca cullquitaca , chunga cutinhuanmi mirachircani ” nirca .
42019017	Chashna nicpimi chai mandacca : “ Allimi , allitami ruhuashcangui . Ashallatapish , alli ruhuashcamantaca chunga pueblocunatami mandachun cugrini ” nirca .
42019018	Cutin shuc shamushpaca : “ Amito , can saquishca cullquitaca , pichca cutinhuanmi mirachircani ” nirca .
42019019	Chashna nicpimi , chai mandacca : “ Canca pichca pueblocunatami mandangui ” nirca .
42019020	Cutin shuc shamushpaca : “ Amito , caipimi cambac cullqui . Quipishpami huacaichircani .
42019021	Chaica , canca piñami cangui . Manapish cushpa chasquiclla , manapish tarpushpa cosechacmi cangui . Chaimantami chashna ruhuarcani ” nirca .
42019022	Chashna nicpimi chai mandacca : “ Mana allita ruhuac servicmi cangui . Chashna nishpaca , canllatacmi llaquita apangui . Ñuca cashcatapish , manapish cushpa chasquiclla cashcatapish , manapish tarpushcata cosechaclla cashcatapish yacharcanguimi .
42019023	¿ Chaita yachashca jahuachu ñuca saquishca cullquitaca bancollapipish mana churarcangui ? Ñuca cutimushpaca , interes cullquindimi chasquiman carcani ” nirca .
42019024	Chashna nishpami , chaipi caccunataca : “ Cai runamanta ñuca cushca cullquita quichushpa , chai chunga cullquita charicman cuichic ” nirca .
42019025	Chashna nicpimi chai runacunaca : “ Amito , paica ñami chunga cullquita charin ” nirca .
42019026	Chashna nicpimi , chai mandacca : “ Ñucaca ninimi : Charicmanmi , ashtahuan cushca canga . Mana charicmantaca , ashallata charishcatapish quichushcami canga .
42019027	Cutin , ñucata piñashpa mana mandac cachun munaccunataca apamushpa , ñuca ñaupapi huañuchichic ” nircami » nirca .
42019028	Chashna nishca quipami , Jesusca yachacuccunapac ñaupata Jerusalenman rirca .
42019029	Betfagé pueblo , Betania pueblo cuchulla , Olivos urcumanmi chayarca . Chaimanta Jesús paipac ishcai yachacuccunata cachashpaca :
42019030	— Chimba , chai uchilla llactaman richic . Chaiman chayashpaca , pi manarac montashca shuc burro huatashca shayacuctami ricunguichic . Chai burrota cacharishpa apamugrichic .
42019031	Maijan : “ ¿ Imapactac aparicunguichic ? ” nicpica : “ Apunchic Jesusmi apamuchun cachan ” ninguichic — nirca .
42019032	Yachacuccuna rishpaca , Jesús nishca shinallatacmi burro shayacucta tarirca .
42019033	Cacharicucpi , dueñocunaca : — ¿ Imapactac cacharicunguichic ? — nirca .
42019034	Chashna nicpica : — Apunchic Jesusmi apachun cachan — nirca .
42019035	Jesuspacman apamushpaca , churanacunata burropi sudashpami , Jesusta montachirca .
42019036	Jesús montashca ricucpimi , gentecunaca churanacunatami ñanpi tendirca .
42019037	Jesús ña Jerusalenman cuchuyashpa , Olivos urcu cuchuta urai ricucpica , pai milagrocunata , mancharinacunata ruhuashcamantami tucui paita catishpa riccunaca cushicushpa , Diosta alli nishpa caparirca .
42019038	Paicuna caparishpaca : — ¡ Diospac shutipi shamucuc Jatun Mandacca alli nishca cachun ! ¡ Jahua pachapipish alli sumac cushicui cachun ! ¡ Diostapish alli nishca cachun ! — nishpami caparirca .
42019039	Chaimantami gentecunapuramanta maijan fariseocunaca : — Yachachic , cambac yachacuccunataca upallachi — nirca .
42019040	Chashna nicpimi Jesusca : — Paicuna upallacpica , rumicunami caparinga — nirca .
42019041	Jesús Jerusalenman chayagrishpa , chai pueblota ricushpaca :
42019042	“ ¡ Cai pueblopi causaccunalla ! Cunan punzhallapish cushi causaimanta yachashpaca , allichari canguichicman , ashtahuanpish yuyai illac cashpami , mana entendinguichic .
42019043	Cancunata piñaccuna shamushpa , muyundita jarcashpa shayarina punzhacunami shamun .
42019044	Cai pueblota urmachishpa , caipi causaccunatapish tucuchingami . Shuc rumillapish pircashcaca mana saquiringachu . Dios quishpichingapac shamucpi , mana chasquishcamantami llaquita apanguichic ” nirca .
42019045	Jesús Diosta mañana huasiman yaicushpa , catuccunatapish , randiccunatapish llucchishpa cachacushpaca :
42019046	“ Dios quillcachishcapica : ‘ Ñuca huasica , ñucata mañana huasimi canga ’ ninmi . Ashtahuanpish cancunaca shuhuaccuna miticuna machaitami ruhuashcanguichic ” nirca .
42019047	Jesusca tucui punzhacunami Diosta mañana huasipi yachachic carca . Cutin curacunata mandac curacunapish , mandashcacunata yachachiccunapish , llactata mandaccunapish Jesustaca ima shina huañuchinatami yuyacurca .
42019048	Ashtahuanpish Jesús huillacucta tucui gentecuna alli uyacushcamantami , paicunaca imata mana ruhuai pudirca .
42020001	Shuc punzha Jesús Diosta mañana huasipi alli huillaimanta yachachicucpimi , Israel curacunata mandac curacunapish , mandashcacunata yachachiccunapish , cunac yuyaccunapish chayarca .
42020002	Paicunaca : — ¿ Pipac poderhuantac caicunata ruhuacungui ? ¿ Pitac chashna ruhuachun mandarca ? — nirca .
42020003	Shina nicpimi Jesusca : — Ñucapish cancunaman tapusha . Cancunapish huillaichic .
42020004	¿ Pitac Juantaca bautizachun cacharca ? ¿ Dios , mana cashpaca , runacunachu cacharca ? — nirca .
42020005	Chashna nicpi , paicunapura parlanacushpaca : — Ñucanchic : “ Diosmi cachashca ” nicpica : “ ¿ Ima nishpatac Juan huillashcata mana crircanguichic ? ” ningami .
42020006	Cutin : “ Runacunallami cachashca ” nicpica , gentecuna ñucanchicta rumicunahuan shitashpa huañuchingami . Chaica , tucui gentecunami Juantaca “ Dios ima nishcata huillacmi ” nincuna — ninacurca .
42020007	Chaimantami paicunaca : — Pi cachashcata mana yachanchicchu — nirca .
42020008	Chashna nicpimi Jesusca : — Shinashpaca , ñucapish pipac poderhuan ruhuacushcataca mana huillashachu — nirca .
42020009	Jesús tucui chaipi cac gentecunaman yuyaita japina parlohuan parlashpaca : « Shuc runami uvas chagrata ruhuashpa , maijan runacunaman partir cushpa unaipi cutimungapac caru llactaman rirca .
42020010	Uvas pallana punzha chayamucpimi , chagrayuc runaca paita servicta chaupimuchun cacharca . Chai servic runa chayacpica , partedariocunaca macashpa , imata mana cushpami cacharca .
42020011	Chaimantami chagrayucca cutin shuc servicta cacharca . Chai shinallatacmi paitapish camishpa , imata mana cushpa , macashpa cacharca .
42020012	Cutinllatacmi shuc servicta cacharca . Chai shinallatacmi paitapish chugriricta macashpa , chagramanta llucchishpa cacharca .
42020013	Chaimantami chagrayuc runaca : “ Cunanca , ¿ imatatac ruhuashayari ? Ñuca cuyashca churita cachasha . Paita ricushpaca , manapishchari imata ruhuanga ” nirca .
42020014	Partedariocuna paita ricushpa , parlanacushpaca : “ Paimi , paipac taita charishcacunataca tucui japinga . Ñucanchic pai japina allpahuan saquiringapac , huañuchishunchic ” ninacurca .
42020015	Chashna ninacushpami , chagramanta llucchishpa huañuchirca . Chagrayuc runa shamushpaca , ¿ chai huañuchiccunataca imatashi ruhuanga ?
42020016	Pai shamushpaca , partedariocunata huañuchishpami , chagrata quichushpa , shuccunaman cunga » nirca . Chashna nicta uyashpaca , gentecunaca : — ¡ Amatapish caica tucuchun ! — nirca .
42020017	Jesús paicunata ricushpaca : — Dios quillcachishcapica : “ Huasita ruhuaccuna mana nishca , shitashca rumillatacmi , huasita ruhuangapac callaripi churana , tucuimanta yalli rumi tucushca ” ninmi . Caimantaca , ¿ imatatac yuyanguichic ?
42020018	Maijanpish chai rumipi mitcaricca , polvoringami . Shinallatac chai rumi maijanpac jahuapi urmashpaca ñutuchingami — nirca .
42020019	Curacunata mandaccunapish , mandashcacunata mandaccunapish “ Jesusca chimbapurashca parlohuan parlashpaca ñucanchictami rimacun . Cunancarin , huañuchichingapac japichishun ” nircacuna . Shina ninacushpapish , gentecunata manchashpami , mana imata ruhuarcacuna .
42020020	Chaimantami ima mana allita nicpica , juchanchishpa llactata mandacman japichingapac , shuc cashcata ruhuac runacunata tapuchun cacharca .
42020021	Paicuna Jesustaca : — Yachachic , canca mana ñahuita ricushpalla , yachachicmi cangui . Gentecuna Dios munashca shina causachunmi , mana llullashpa yachachicungui .
42020022	¿ Jatun mandac Cesarmanca impuestota paganachu , mana cashpaca mana ? — nishpa tapurca .
42020023	Ashtahuanpish paicuna mana alli yuyaihuan tapucushcata yachashpami , Jesusca :
42020024	Cullquita ricungapac apamuichic — nirca . Paicuna ricuchicpica : — Cai cullquipica , ¿ pipac ñahuitac , pipac shutitac ? — nirca . Shina tapucpica : — Jatun mandac Cesarpac ñahuimi — nirca .
42020025	Chashna nicpimi Jesusca : — Shinashpaca jatun mandac Cesarpac cashcataca , jatun mandac Cesarllamantac cuichic . Diospac cashcataca , Diosllamantac cuichic — nirca .
42020026	Gentecunapac ñaupapi Jesús tucuita allita huillacpimi , paicunaca imata mana juchanchi pudishpa , yallita mancharishpa saquirirca .
42020027	Huañushca causarinata mana cric maijan saduceocuna Jesuspacman cuchuyashpaca :
42020028	— Yachachic , chaica Moisés quillcashpaca : “ Shuc runa manarac huahuata charishpa huañucpica , chai huañushcapac huauquillatac chai viuda huarmihuan cazarashpa , huañushca huauquipac randi huahuata charichun ” nicunmi .
42020029	Canchis huauquicunami tiyarca . Chai canchis huauquimantaca punta huauquimi cazarashpa , manarac huahuata charishpa huañurca .
42020030	Quipa huauqui chai huarmihuan cazarashpapish , manarac huahuata charishpami huañurca .
42020031	Ashtahuan quipa huauqui chai huarmihuan cazarashpapish manarac huahuata charishpami huañurca . Chashnami canchis huauquicuna manarac huahuata charishpa huañurca .
42020032	Quipaca huarmipish huañurcami .
42020033	Canchis huauquicunahuantac cazarashca cashcamantaca , huañushcacuna causarina punzhapica , ¿ pipac huarmitac canga ? — nirca .
42020034	Chashna tapucpimi Jesusca : — Cai pachallapimi caripish , huarmipish cazaran , shinallatac cazarachincuna ,
42020035	ashtahuanpish huañushcacuna causari punzhapica , maijanpish huiñai causaiman yaicuccunaca , caripish , huarmipish mana cazarangachu , shinallatac mana cazarachingacunachu .
42020036	Dios causachishca cashcamantaca , pai acllashcacunami canga . Shinallatac angelcuna shinami canga . Chaimanta paicunaca ña mana huañungachu .
42020037	Huañushcacuna causarinamanta Dios rupacuc zarza yuramanta rimashpaca : “ Ñucaca Abrahampac , Isaacpac , Jacobopac Diosmi cani ” nishcami .
42020038	Diosca mana huañushcacunapac Dioschu , ashtahuanpish causaccunapac Diosmi — nirca .
42020039	Mandashcacunata yachachicpuramanta maijancunaca : — Yachachic , allitami ningui — nirca .
42020040	Pi imata mana ashtahuan tapurcachu .
42020041	Chaimantami Jesusca : — ¿ Ima nishpatac Cristotaca : “ Mandac Davidpac aillupurami canga ” nincuna ?
42020042	Chaica Davidllatacmi Salmopica : “ Mandac Diosca ñucata Mandactaca : ‘ Canta piñaccunata
42020043	cambac chaqui sarunapi churangacaman , canca ñuca alli maquiman tiyacuilla ’ nin ” nirca .
42020044	Davidllatac Cristotaca : “ Ñucata Mandacmi ” nicpica , ¿ ima shinatac Cristoca Davidpac aillupurallaca cangayari ? — nirca .
42020045	Tucui chaipi caccuna uyacucpimi , Jesusca paipac yachacuccunataca :
42020046	— Mandashcacunata yachachiccuna yachachishcamanta cuidaringuichic . Paicunaca pambata aisacuc suni churanata churarishcami purinata munancuna . Plazacunapi tupaccuna paicunata manchaihuan alabachunmi munancuna . Paicunaca mai tandanacuna huasicunapipish , punta alli tiyarinacunapi tiyarinami munan . Shinallatac micungapacpish , punta alli tiyarinata mashcashpami tiyarin .
42020047	Viudacunapac huasicunatapish quichuccunami . Chashna ruhuashpaca , alli ricuringapacmi unaita Diosta mañac tucun . Chashna ruhuashcamantaca , paicunallatacmi ashtahuan llaquita apanga — nirca .
42021001	Jesusca Diosta mañana huasipi chayuccuna ofrendata churacuctami ricurca .
42021002	Shuc huaccha viudapish , ishcai ashalla valic cullquita churacuctami ricurca .
42021003	Chaimantami Jesusca yachacuccunataca : — Huaccha viudami , caishuccunamanta yalli ofrendata cushca . Chaica chashnatacmi .
42021004	Tucui chayuccunami puchushcallata ofrendata Diosman cuncuna , ashtahuanpish cai huarmica paipac causaipac charishcatami cushca — nirca .
42021005	Tauca runacuna Diosta mañana huasita sumac rumicunahuan ruhuashcamanta , pircapish sumacta allichishcamanta parlanacucucpimi ,
42021006	Jesusca : — Tucui urmachishca , rumillapish mana pircashca saquirina punzhacunami chayamucun — nirca .
42021007	Chashna nicpimi yachacuccunaca : — Yachachic , ¿ ima punzhatac chaica tucungayari ? Ña chashna tucungapacca , ¿ imacunatac ricuringayari ? — nirca .
42021008	Shina tapucpimi Jesusca : — Achcacunami ñuca shutipi shamushpa : “ Ñucami Cristoca cani ” ningacuna . Maijanca : “ Cunanmi pai cutimuna punzhaca chayamun ” ningami . Pacta paicunata pacta catinguichicman , ashtahuanpish alli yuyaihuan puringuichic .
42021009	Cancunaca llactacunapura macanacuitapish , llacta ucupi macanacuitapish uyanguichicmi . Ama mancharinguichicchu . Chai llaquicunaca cai pacha manarac tucuricpi tiyanallatacmi can . Chashna tucucpipish , cai pachaca manarac tucuringachu — nirca .
42021010	Shinallatac Jesusca : — Llactacunapurami macanacunga . Jatun mandaccunapurapish macanacungami .
42021011	Maipica , jatun allpa chucchuimi tiyanga . Yalli yarcaipish , ungüicunapish tiyangami . Jahua cielopica , jaicapi mana ricushcacunami ricuringa . Yalli manchaimi tiyanga .
42021012	Manarac caicuna tucucpimi , ñucata caticushcamantaca piñashpa prezunga . Cancunata juchanchishpami , tandanacuna huasicunaman apanga . Carcelpipish churangacunami . Llactacunata jatun mandaccunapacmanpish , quiquin llactata mandaccunapacmanpish apangami .
42021013	Chashna apacpimi , paicunamanpish ñucamanta huillanguichic .
42021014	Ama paicunapac ñaupapica : “ ¿ Imatashi nishun ? ” nishpa , chai yuyailla canguichicchu .
42021015	Ñucallatacmi cancunamanca rimana alli yuyaicunatapish cusha . Chashna allita rimacpica , cancunata piñaccunaca mana imata ni pudishpa , upalla saquiringallami .
42021016	Cancunataca ricsishcacunallatac , familiacunallatac , huauquicunallatac , taita mamacunallatacmi huañuchichun japichinga . Chashna japichicpica , maijan cancunataca huañuchingami .
42021017	Ñucata caticushcamantami , tucui gentecunapac piñashca canguichic .
42021018	Chashna cacpipish cancunapac shuc uma acchallapish mana chingaringachu .
42021019	Chashna llaquichicucpipish , tucui shunguhuan catirashpaca quishpiringuichicmi .
42021020	Jerusalén pueblota soldadocuna muyunacushpa shayacucta ricushpaca , tucui chingachishca cashca shinata yachanguichic .
42021021	Judea llactapi caccunaca urcucunapi miticugrichun . Jerusalenpi caccunapish llucshishpa richun . Chagrapi caccunapish ama cutichun .
42021022	Chai punzhacunaca , Dios quillcachishca shina llaquichina punzhacunami canga .
42021023	Chai punzhacunaca Dios cai llactapi causaccunata nina japiric shina piñarishpa llaquichinami canga . ¡ Chai punzhacunapi huicsayuc huarmicunalla , chuchucuc huahuayuc huarmicunalla , imachari tucunga !
42021024	Maijantaca espadahuanmi huañuchinga . Maijantaca huatashpami , tucui llactacunaman prezu apanga . Dios llaquichichun saquishca punzhacuna pactangacamanmi , Jerusalenpi causaccunataca shuctac llactacunaca paicuna munashcata ruhuashpa llaquichinga .
42021025	Intipipish , quillapipish , lucerocunapipish jaicapi mana ricushcacunami ricuringa . Cutin cai pachapica mama cucha yallita cuyurishpa huajiacta ricushpami yallita mancharishpa , yuyaita chingachinga .
42021026	Cai pachapi yalli llaquicuna catipi shamucpi , jahua cielopi tiyaccunapish chucchucpimi , gentecunaca yallita mancharishpa , yuyaita chingachinga .
42021027	Chashna tucucpica , Runa Tucungapac shamushca ñuca poderhuan , sumaimana achiclla cashcahuan achicyachishpa , puyupi shamucuctami ricunga .
42021028	Chai tucui llaquicuna callaricpica , Dios cancunata quishpichigricushcamanta huichaita ricushpa , cushicuihuan chaparacuichic — nirca .
42021029	Jesús cai chimbapurashca parlohuan parlashpaca : « Higo yurata , mana cashpaca ima yuracunatapish ricushpa alli yuyarichic .
42021030	Chai yuracunapi pangacuna jundarimucta ricushpaca , usyai punzhacuna chayamucushcatami cancunallatac yachanguichic .
42021031	Chai shinallatac cancunapish caicuna pactamucucta ricushpaca , Dios mandana punzhacuna ña chayamucushcatami yachanguichic .
42021032	Cunan punzha causaccuna cai ñuca huillashcacunaca tucui pactangacaman manarac huañungachu . Chashnami canga .
42021033	Cai pachapish , jahua pachapish tucuringami . Ashtahuanpish ñuca huillashcacunaca pactacungallami .
42021034	Cancunallatac alli yuyarichic . Pacta machanallapi , micunallapi , cai pachapi imatapish charinallapi yuyashpa causacunguichicman . Pacta cancuna mana yuyashca horas chai punzhaca chayamunman .
42021035	Cai pachapi causaccunataca , shuc tucllahuan japic shinami chai punzhaca chayamunga .
42021036	Chaimanta cancunaca allichirishca , ña rinalla shinami cana canguichic . Chai tucui llaquimanta quishpiringapacca , Runa Tucungapac shamushca ñucapac ñaupapi alli ricuringapac Diosta mañaracuichic » nirca .
42021037	Jesusca punzhaca Diosta mañana huasipimi yachachic carca . Tutaca Olivos urcumanmi ric carca .
42021038	Tucui gentecunami Jesús yachachishcata uyangapac utca jatarishpa , Diosta mañana huasiman shamuc carca .
42022001	Levadura illac tandata micuna Pascua fiestami chayamucurca .
42022002	Curacunata mandac curacunapish , mandashcacunata yachachiccunapish gentecunata manchashcamantami , Jesusta ima shina huañuchinata yuyarinacurca .
42022003	Chashna cacpimi , Jesuspac chunga ishcai yachacuccunapuramanta Judas Iscariotepac shungupi Satanasca yaicurca .
42022004	Judasmi curacunata mandac curacunahuan , Diosta mañana huasita cuidaccunahuan Jesusta ima shina japichinata parlangapac rirca .
42022005	Chaimantami paicunaca cushicushpa , Judasman cullquita pagashun nircacuna .
42022006	Paicuna cullquita cushun nicpica , Judasca ari nishpami , Jesusta pi mana yachacpi , pacalla japichinata yuyarishpa puricurca .
42022007	Levadura illac tandata micuna punzhami chayamurca . Chai punzhapimi Pascua fiestapac pactalla ovejata huañuchishpa micuna carca .
42022008	Chaimantami Jesús Pedrotapish , Juantapish cayashpaca : — Richic , ñucanchic Pascua fiesta micunata allichigrichic — nirca .
42022009	Shina nicpica paicunaca : — ¿ Maipitac allichigrichun ninguiyari ? — nirca .
42022010	Shina nicpimi Jesusca : — Cancuna puebloman chayacushpaca , yacu puñu aparishca shuc runahuanmi tupanguichic . Pai mai huasiman yaicungacaman catishpa ringuichic .
42022011	Shina rishpa huasiyuctaca : “ Yachachicca : ‘ ¿ Maijan ucupitac ñuca yachacuccunahuan Pascua fiesta micunata micusha ? ’ ninmi ” ninguichic .
42022012	Chashna nicpimi , chai huasiyucca sumacta allichishca jatun ucuta altopi ricuchinga . Chaipi micunata allichinguichic — nirca .
42022013	Yachacuccuna rishpaca , Jesús nishca shinallatacmi tarirca . Chaipimi Pascua fiesta micunata allichirca .
42022014	Micuna horas chayamucpimi , Jesusca paipac apostolcunahuan micungapac mizapi tiyarirca .
42022015	Chaipimi Jesusca : — ¡ Ñucaca manarac llaquita apashpami , cancunahuan Pascua fiestata micunata munacurcani !
42022016	Ñucaca ninimi : Cai micunataca Dios mandacucpi micungacaman manatac micushachu — nirca .
42022017	Jesús vaso vinota japishpa , Diosta pagui nishpaca : — Caica japichic , asha ashata ubiaichic .
42022018	Ñucaca ninimi : Cunanmanta pacha cai uvas vinotaca , Dios mandana punzhacaman manatac ubiashachu — nirca .
42022019	Shinallatac tandata japishpa Diosta pagui nishpa , chaupishpa chaupishpa cushpaca : — Caica , cancunamanta cushca ñuca cuerpomi . Ñucata yuyarishpa , cashna ruhuacunguichiclla — nirca .
42022020	Micushca quipaca , Jesús vaso vinota japishpaca : — Cai vaso vinoca , cancunamanta jichana ñuca yahuarmi . Chaihuanmi Diosca shuc mushuc ari ninacuita ruhuagrin .
42022021	Ashtahuanpish ñucata japichic runaca , ñucallahuantacmi cai mizapi micucun .
42022022	Runa Tucungapac shamushca ñucaca , Dios munashca shinami huañusha , ashtahuanpish ñucata japichic runalla , ¡ imachari tucunga ! — nirca .
42022023	Chaimantami paicunaca ‘ ¿ Maijantac paita japichicca canchic ? ’ nishpa tapunacurca .
42022024	Jesuspac yachacuccunapurami maijan ashtahuan alli mandac canamanta rimanacurca .
42022025	Chashna rimanacucucpimi , Jesusca : — Jatun llactacunata mandaccunallami , paicuna munashcata ruhuachishpa mandan . Shinallatac mandaccunallami : ‘ Allita mandacun ’ nichunmi munan .
42022026	Cancunaca ama chashna canguichicchu . Ashtahuanpish cancunapurapi maijan alli nishca casha nishpaca , quipa huiñaicuna shina cachun . Mandac cashpapish , servic runa shina cachun .
42022027	¿ Maijantac ashtahuan alli nishcaca ? ¿ Mizapi micungapac tiyaric , mana cashpaca , micunata cushpa servic ? ¿ Manachu mizapi tiyaric ashtahuan alli nishca ? Chashna cacpipish , ñucaca servic shinallami cancunapurapica cani .
42022028	Cancunaca ñuca mai llaquihuan cacpipish , ñucahuanmi carcanguichic .
42022029	Chaimantami ñuca Taita ñucata Jatun Mandacta ruhuashca shina , cancunatapish jatun mandacta ruhuasha .
42022030	Cancunaca ñuca mandacucpimi , mizapi tiyarishpa ñucahuan micunguichic , ubianguichic . Mandashpa tiyarinapi tiyarishpami , Israelpac chunga ishcai aillucunata mandanguichic — nirca .
42022031	Shinallatac Jesusca : — Simón , Simón , Satanasca trigota shushuc shina ruhuangapacmi , Cancunataca mañashca .
42022032	Chashna cacpipish , can sinchi cric cachunmi ñucaca Diosta mañarcani . Can ñucaman cutirishpaca , ñucata caticcunamanpish ñucata catichun alli yuyaita cungui — nirca .
42022033	Chaimantami Pedroca : — Apunchic Jesús , canta carcelman apacpipish , canhuanmi risha . Huañuna cacpipish , canhuanmi huañusha — nirca .
42022034	Chashna nicpimi Jesusca : — Pedro , canca cunan tutallatacmi gallo manarac cantacpi , quimsa cutin ‘ mana ricsinichu ’ nishpa negangui — nirca .
42022035	Jesús paicunata tapushpaca : — Ñuca cancunata mana cucayuhuan , mana cullquihuan , mana ushutahuan cachacpica , ¿ ima faltarcachu ? — nirca . Shina nicpimi yachacuccunaca : — Mana ima faltarcachu — nircacuna .
42022036	Shina nicpimi Jesusca : — Cunanca maijanpish cucayutapish , cullquitapish charicca , apaichiclla . Maijanpish espadata mana charicca , churanata catushpa randichic .
42022037	Ñucaca ninimi : Ñuca ima tucunamanta Dios quillcachishcapica : “ Juchayuc runacuna shinami huañunga ” nishcaca , pactanatacmi can . Ñucamanta Dios quillcachishcaca pactanami can — nirca .
42022038	Chashna nicpimi yachacuccunaca : — Apunchic Jesús , caipimi ishcai espadacuna tiyan — nirca . Chashnacpimi Jesusca : — Upallai — nirca .
42022039	Jesús chaimanta llucshishpaca , Olivos urcumanmi ric cashca shinallatac rirca . Yachacuccunapish catishpami rirca .
42022040	Ña chaiman chayashpaca : — Mana pandachishca cangapacca , Diosta mañaichic — nirca .
42022041	Chashna nishpami yachacuccunapacmanta ashata caruyashpa , Diosta mañangapac cungurirca .
42022042	Pai mañashpaca : « Ñuca Taitalla , can munashpaca , cai jayac ubiana shina llaquita ñucamanta anchuchiyari . Shina cacpipish , ama ñuca munashca shina ruhuaichu , ashtahuanpish can munashcata ruhuai » nirca .
42022043	Chashna mañacucpimi , jahua pachamanta ángel shamushpa sinchiyachirca .
42022044	Jesús yalli llaquihuan cashpami , ashtahuan Diosta mañarca . Jumbipish yahuar shinami pambaman shuturca .
42022045	Diosta mañashpa jatarishpaca yachacuccunapacmanmi cutirca . Yachacuccuna llaquihuan cashcamanta sueñucucpimi tuparirca .
42022046	Chaimantami paicunataca : — ¿ Ima nishpatac sueñucunguichic ? Mana pandachishca cangapacca Diosta mañaichic — nirca .
42022047	Jesús nicucllapitacmi achca gentecuna chayarca . Paipac chunga ishcai yachacuccunapuramanta Judasmi ñaupashpa chayarca . Pai cuchuyashpami Jesusta mucharca .
42022048	Chaimantami Jesusca : — Judas , canca Runa Tucungapac shamushca ñucataca , ¿ muchashpachu japichingui ? — nirca .
42022049	Paihuan cac yachacuccuna Jesusta japicucta ricushpaca : — Apunchic Jesús , ¿ espadahuan macanacushunchu ? — nirca .
42022050	Jesus-huan caccunamanta shucmi espadahuan huactashpa , curacunata jatun mandac curapac servicpac alli lado ringrita pitirca .
42022051	Chashna piticpimi Jesusca : — Ña chailla , saquichic — nirca . Chaimantami chai runapac ringri chugripi tuparishpa , alliyachirca .
42022052	Jesús , paita japingapac shamuc curacunata mandac curacunatapish , Diosta mañana huasita cuidaccunata mandaccunatapish , cunac yuyaccunatapish rimashpaca : — ¿ Ñucataca shuhuacta shinachu espadacunahuan , caspicunahuan japingapac shamunguichic ?
42022053	Punzhantami Diosta mañana huasipi cancunahuanca carcani . Chashna cacpipish , mana japircanguichicchu . Cunanca ñucata japina horas chayamucpimi , amsapi mandacuc supai yuyaita cucpi , ñucataca japinguichic — nirca .
42022054	Jesusta japishpaca , curacunata jatun mandac curapac huasimanmi aparirca . Pedroca caru carullatami caticurca .
42022055	Pungu pambapimi ninata japichishpa , muyundita tiyarishpa masharicurca . Pedropish paicunahuanmi masharicurca .
42022056	Pedro masharishpa tiyacucpi , shuc servic huarmi paita alli ricushpaca : — Cai runapish Jesus-huan puricmi carca — nirca .
42022057	Chashna nicpimi Pedroca : — Marmi , mana ricsinichu — nirca .
42022058	Chai quipalla , shuc runa Pedrota ricushpaca : — Canpish chai runacunapurami cangui — nirca . Shina nicpimi Pedroca : — Uyai , mana paicunapurachu cani — nirca .
42022059	Shuc hora caipac shinapi , shuc runaca : — Cai runapish Jesus-huan puricmi carca . Paipish Galilea llactallamantatacmi — nirca .
42022060	Chashna nicpipish , Pedroca : — Imamantapish nicunguichari , mana entendinichu — nirca . Pedro chashna nicucpimi , ñapish galloca cantarca .
42022061	Chashna cantacpimi , Apunchic Jesusca Pedrota tigrarishpa ricurca . Chashna ricucpimi : « Manarac gallo cantacpimi , quimsa cutin ñucataca negangui » nishpa , Apunchic Jesús nishcata yuyarirca .
42022062	Chaimantami Pedroca canzhaman llucshishpa munai huacarca .
42022063	Jesusta cuidac runacunaca pucllashpa paita huactarca .
42022064	Ñahuita pañohuan huatashpa , huactashpaca : — ¿ Maijantac huactanchic ? ¡ Huillai ! — nircami .
42022065	Shinallatac Jesustaca munai camishpami imatapish rimarcacuna .
42022066	Ña punzhayacpimi , Israel curacunata mandac curacunapish , cunac yuyaccunapish , mandashcacunata yachachiccunapish tandanacushca mandaccunapacman Jesusta aparca . Chaiman apacpica :
42022067	— ¿ Canchu Cristo cangui ? Huillai — nirca . Chashna nicpimi Jesusca : — Ari nicpipish , cancunaca mana cringuichicchu .
42022068	Cancunaman ñuca tapucpipish , cancunaca mana huillanguichicchu , shinallatac mana cacharinguichicchu .
42022069	Shina cacpipish , cunanmanta pachami , Runa Tucungapac shamushca ñucaca poderyuc Diospac alli maquiman tiyacusha — nirca .
42022070	Chashna nicpica , tucui mashna tapushpaca : — Shinashpaca , ¿ canchu Diospac Churi cangui ? — nircacuna . Shina tapucpimi paica : — Ari , cancuna nishca shinallatacmi cani — nirca .
42022071	Shina nicpimi paicunaca : — Paipac shimimantami uyashcanchic . Chaimanta mana piman ashtahuan tapunachu canchic — nircacuna .
42023001	Chaimantaca tucui chaipi caccuna jatarishpami , Jesustaca mandac Pilatopacman aparcacuna .
42023002	Paipac ñaupapica Jesustaca juchanchishpaca : — Cai runataca mandacta ama cazuchunmi gentecunata jatarichicucta japircanchic . Paica : “ Ñucami Jatun Mandac Cristo cani ” nishpami , impuestota jatun mandac Cesarman ama pagachun ninmi — nirca .
42023003	Chashna nicpimi Pilatoca : — ¿ Canchu israelcunata Jatun Mandac cangui ? — nishpa tapurca . Shina nicpimi , Jesusca : — Ari , canllatac nishcanguimi — nirca .
42023004	Pilato curacunata mandac curacunatapish , gentecunatapish : — Cai runapica , ima juchata mana tarinichu — nirca .
42023005	Shina nicpipish paicunaca : — Paica tucui Judea llactacunapi , Galilea llactamanta Jerusalén llactamanmi gentecunata mana allita yachachishpa , piñanacuipi churacun — nircacuna .
42023006	Chashna “ Galilea ” nicta Pilato uyashpaca : — Cai runaca , ¿ Galilea llactamantachu ? — nishpa tapurca .
42023007	Herodes mandacuc Galilea llactamanta cashcamantami Jesustaca mandac Herodespacman cacharca . Chai punzhacunapica , Herodespish Jerusalenpimi carca .
42023008	Herodesca “ Jesusca milagrocunatami ruhuan ” nicta uyashpami , utcamanta pacha Jesusta ricunata munacurca . Shinallatac ima milagrota ruhuacta ricunatapishmi munacurca .
42023009	Herodes caita chaita tapucpipish , Jesusca imata mana nircachu .
42023010	Curacunata mandac curacunapish , mandashcacunata yachachiccunapish Jesusta juchanchishpami chaipi carcacuna .
42023011	Herodespish , paipac soldadocunapish Jesusta burlashpa , asishpami , jatun mandac churana sumac churanata churachirca . Chashnami Pilatopacman cutichishpa cacharca .
42023012	Chai punzhamantami Pilatoca Herodes-huan alli tucurca . Ñaupamanca piñanacushcami carca .
42023013	Pilato curacunata mandac curacunatapish , mandaccunatapish , tucui gentecunatapish tandachishpaca :
42023014	— Cai runataca ‘ Gentecunatami mana allita yachachicun ’ nishpami , juchanchishpa apamushcanguichic . Cai runata cancunapac ñaupapi tapushpaca , ima cancuna juchanchishcata mana tarinichu .
42023015	Herodespish manallatac ima juchata tarircachu , chaimantami cutichishpa cachashca .
42023016	Chaimanta macachishpallami cacharigrini — nirca .
42023017	Cada huatami Pascua punzhapica shuc prezuta cacharic carca .
42023018	Tucui chaipi caccunaca shuc shinalla caparishpaca : — ¡ Chai Jesustaca huañuchilla ! ¡ Barrabasta cachari ! — nishpa caparirca .
42023019	Barrabasca mandac-huan piñarishpa gentecunata jatarichishcamanta , huañuchishcamantami carcelpi carca .
42023020	Pilatoca Jesusta cacharina yuyaihuan cashpami , cutin gentecunata tapurca .
42023021	Shina tapucpipish tucuimi : — ¡ Chacatailla , chacatailla ! — nircacuna .
42023022	Pilato quimsa cutin tapushpaca : — Paica , ¿ ima mana allitatac ruhuashcayari ? Paita huañuchingapacca , ima juchata mana tarinichu . Paitaca macachishpallami cacharigrini — nirca .
42023023	Gentecunaca “ chacatailla ” nishpa ashtahuan caparirca . Chaimantami paicuna munashcata pactachirca .
42023024	Chaimantami Pilatoca paicuna munashcata pactachishpa , Jesusta huañuchichun mandarca .
42023025	Cutin , mandac-huan piñarishpa gentecunata jatarichishcamanta , huañuchishcamanta prezu cac runataca cacharircami , ashtahuanpish Jesustaca gentecuna munashca ruhuachunmi curca .
42023026	Jesusta chacatangapac apacushpami , campomanta shamucuc Cirene pueblomanta Simonhuan tuparca . Paitami Jesuspac huashata cruzta apachishpa pusharca .
42023027	Jesuspac huashataca achca gentecunami caticurca . Huarmicunapish Jesusta llaquishpami llaquilla huacashpa caticurca .
42023028	Jesús chai huacacuc huarmicunata tigrarishpa ricushpaca : — Jerusalén huarmicunalla , ama ñucamantaca huacaichicchu , ashtahuanpish cancunamanta , cancunapac huahuacunamanta huacaichic .
42023029	Chaica : “ Huahuata mana chari pudic , mana huicsayuc tucuc , mana chuchuchic huarmicunapish cushicuichic ” nina punzhacuna chayamungami .
42023030	Chaimantami urcucunataca : “ Ñucanchic jahuapi tuñiri ” cutin lomacunataca : “ Ñucanchicta tapai ” ningacuna .
42023031	Verde yura shina ñucata cashna ruhuashpaca , chaquishca yura shina cancunatacarin , ¿ imatachari ruhuanga ? — nirca .
42023032	Ishcai millai runacunatapish Jesus-huan pacta chacatangapac aparcacuna .
42023033	Calavera nishca urcuman chayashpaca , Jesusta chacatarcami . Ishcai millai runacunatapish , shuctaca alli maquiman , shuctaca lluqui maquimanmi chacatarca .
42023034	Chashna chacatacpipish Jesusca : — Ñuca Taitalla , cai gentecunaca ima ruhuacushcata mana yachanchu . Chaimanta perdonai — nirca . Cutin Jesuspac churanacunata suerteta ruhuashpami chaupinacurca .
42023035	Gentecunaca Jesusta chaparacurcami . Cutin , mandaccuna burlashpaca : — Shuccunataca quishpichircami . Dios cachashca Cristo cashpaca , paillatac quishpirichun — nircami .
42023036	Soldadocunapish vinagreta ubiachisha nishpa burlashpaca :
42023037	— ¡ Can , israelcunata Jatun Mandac cashpaca , canllatac quishpiriyari ! — nirca .
42023038	Jesuspac uma jahua caspipica , griego rimaipi , latín rimaipi , hebreo rimaipi : « Caica Israelcunata Jatun Mandacmi » nishpami , quillcashca carca .
42023039	Chacatashca millai runaca : — ¡ Can Cristo cashpaca , canllatac quishpirishpa , ñucanchictapish quishpichiyari ! — nishpami rimarirca .
42023040	Shina nicpi , caishuc millai runaca : — Canpish pai shinallatac llaquita apacushpapish , ¿ manachu Diosta manchangui ?
42023041	Ñucanchicca millaita ruhuashcamantaca llaquita apanatacmi canchic , ashtahuanpish cai runaca ima millaita mana ruhuashcachu — nirca .
42023042	Shina nishpami chai runaca Jesustaca : — Can mandangapac shamushpaca , ñucata yuyaringuiyari — nirca .
42023043	Chashna nicpimi Jesusca : — Cunanllatacmi jahua pachapi ñucahuan cangui . Chaica chashnatacmi canga — nirca .
42023044	Chaupi punzhamanta quimsa horas chishicamanmi , tucui cai pachaca amsayarca .
42023045	Intipish amsayarcami . Diosta mañana huasi ucupi cac jatun pañopish , jahuamanta uraiman chaupita lliquirircami .
42023046	Jesús sinchita caparishpaca : — Taitalla , cambac maquipimi ñuca espirituta mingani — nirca . Shina nishpaca huañurcallami .
42023047	Mandac soldado chaita ricushpa , Diosta “ allimari cangui ” nishpaca : — Cai runaca cashcata ruhuacmi cashca — nirca .
42023048	Tucui chaipi cac gentecunapish chaita ricushpaca , llaquihuan shungupi huactarishpami cutircacuna .
42023049	Jesuspac tucui ricsishcacunapish , Galilea llactamanta Jesus-huan shamuc huarmicunapish carumantami chai tucuitaca ricucurca .
42023050	Judea llacta Arimatea pueblomanta José shuti runami tiyarca . Paica israelcunata mandacpuramanta cashcata ruhuac runami carca .
42023051	Paipish Dios mandacucta ricusha nishpami shuyacurca . Jesusta japichingapac yuyarishcatapish , imata ruhuashcatapish mana allichu nicmi carca .
42023052	Paimi mandac Pilatopacman rishpa , Jesuspac cuerpota enterrangapac mañarca .
42023053	Jesuspac cuerpota cruzmanta uricuchishpa pañohuan pillushpami , rumi quingrai jutcushca sepulturapi churarca . Chaipica pitapish manarac enterrashcami carca .
42023054	Chaica samana punzhapac allichirina punzha chishimi carca .
42023055	Galilea llactamanta Jesus-huan shamushca huarmicunapish catishpa rishpami , Jesuspac cuerpota ima shina sepulturapi churacta ricucurca .
42023056	Chai huarmicuna huasiman cutimushpaca , mishquilla ashnacuctami Jesuspac cuerpopi churangapac allichirca . Samana punzha chayamucpica , Dios mandashca shinami samarirca .
42024001	Semana callari punzha , manarac alli achicyacpimi , chai huarmicunaca ñaupaman allichishca mishquilla ashnacucta apashpa , Jesusta maipi enterrashcaman rirca .
42024002	Paicuna chayashpaca , sepulturata huichcashca rumi anchuchishcatami ricurca .
42024003	Ucuman yaicushpaca Apunchic Jesuspac cuerpota mana tarircachu .
42024004	Paicuna chaita ricushpa , manchaihuan shayacucpimi , jagan nicuc yuranlla churashca ishcai runacuna paicunapac ñaupapi ricurirca .
42024005	Paicuna manchaihuan pambacaman cumuricpimi , chai runacunaca : — ¿ Ima nishpatac causarishcataca , huañushcacunapurapi mashcacunguichic ?
42024006	Mana caipichu , ñami causarirca . Pai Galilea llactapirac cashpa , ima nishcataca yuyarichic .
42024007	Paica : “ Runa Tucungapac shamushca ñucataca , juchayuc runacuna japishpa huañuchingacunami . Huañuchicpipish , quimsa punzhapica causarishami ” nircami — nirca .
42024008	Chashna nicpimi , chai huarmicunaca Jesús chashna nishcataca yuyarirca .
42024009	Chunga shuc yachacuccunamanpish , caishuc caticcunamanpishmi tucui ima tucushcata huillarca .
42024010	Apostolcunaman huillagriccunaca , Magdala pueblomanta Mariapish , Juanapish , Jacobopac mama Mariapish , shuc huarmicunapishmi carca .
42024011	Ashtahuanpish huarmicuna huillashcaca , apostolcunamanca yanga shinallami carca . Chaimantami mana crirca .
42024012	Chashna mana cricushpapish Pedroca jatarishcahuanmi , sepulturapi ricungapac callparca . Chaiman chayashpa , ucuta ricushpaca , pillushca pañolla siricuctami ricurca . Chashna ricushpaca , yallita mancharishpami , huasiman cutimurca .
42024013	Chai punzhallatacmi , Jesusta ishcai caticcunaca Emaús puebloman ricurca . Chai puebloca Jerusalenmanta chunga shuc kilómetro shinapimi carca .
42024014	Paicunaca chai punzhacunapi tucui ima tucushcatami parlanacushpa ricurca .
42024015	Paicuna caishuc chaishuc parlanacushpa ricucpimi , Jesusca paicunahuan tandarishpa ri callarirca .
42024016	Ashtahuanpish paicunapac ñahui pacashca shina cacpimi , Jesustaca mana ricsirca .
42024017	Jesusca paicunataca : — ¿ Imamantatac parlanacushpa ricunguichic ? — nishpa tapurca . Chaimantami paicunaca llaquilla tucushpa shayarirca .
42024018	Paicunapuramanta Cleofas runaca : — Jerusalén pueblopi cai punzhacuna ima tucushcataca , tucuimi yachan . Canllami mana yachashcangui — nirca .
42024019	Shina nicpimi Jesusca : — ¿ Imatac tucushcayari ? — nirca . Chashna nicpimi paicunaca : — Nazaret pueblomanta Jesusmantami parlanacucunchic . Paica Dios ima nishcata huillac , Diospac ñaupapipish , gentecunapac ñaupapipish allita yachachic , allita ruhuacmi carca .
42024020	Paitami curacunata mandac curacunapish , llactata mandaccunapish juchanchishpa , cruzpi chacatashpa huañuchirca .
42024021	Ñucanchicca : ‘ Paimi israelcunataca quishpichinga ’ nishpami yuyacurcanchic . Shina cacpipish , paita huañuchishcaca ñami quimsa punzha tucun .
42024022	Ashtahuanpish manarac pacaricpi , ñucanchicpuramanta maijan huarmicuna maipi enterrashcapi ricumushpaca , ashtahuanmi manchachirca .
42024023	Paicuna Jesuspac cuerpota mana tarishpa , huasiman cutimushpaca : “ Angelcuna ricurishpa : ‘ Jesusca ñami causarin ’ nishpami huillan ” nircami .
42024024	Ñucanchicpuramanta maijan sepulturapi ricungapac rishpapish , huarmicuna nishca shinallatacmi ricurca . Ashtahuanpish Jesustaca mana tarircacunachu — nirca .
42024025	Chashna nicpimi Jesusca : — ¡ Cancunaca yuyai illac upacuna cashpami , Dios ima nishcata huillaccuna ñucamanta huillashcataca mana utca cringuichic !
42024026	¿ Manachu Cristoca jahua pachapi Dios alli nishca cangapacca , llaquitarac apana carca ? — nirca .
42024027	Chashna nishpami , Moisés quillcashcamanta callarishpa , Dios ima nishcata tucui huillaccuna quillcashcacamanmi paimanta huillacushcata entendichirca .
42024028	Jesusca Emaús puebloman chayacushpaca , pasaric shinami tucurca .
42024029	Chaimantami paicunaca mana cachashun nishpa : — Ñami chishi , shinallatac tutayacun . Caillapi ñucanchic-huan saquiri — nirca . Chaimantami Jesusca paicunahuan saquirishpa , samaringapac yaicurca .
42024030	Paicunahuan micungapac tiyacushpami , tandata japishpa , Diosta pagui nishpa , chaupishpa paicunaman curca .
42024031	Chai rato ñahuicuna pascaricpimi , Jesusta ricsircacuna . Chashna ricsicpica , Jesusca chingarircami .
42024032	Chaimantami paicunapura rimanacushpaca : — ¿ Manachu Dios quillcachishcata ñanpi pai huillacucpica , ñucanchic shungu rupacyarca ? — ninacurca .
42024033	Chashna ninacushpaca chai ratollatacmi Jerusalenman cutimurca . Paicuna chayashpaca , Jesuspac chunga shuc yachacuccuna caishuc caticcunahuan tandanacushcahuanmi tuparcacuna .
42024034	Chaipi caccunaca : — Apunchic Jesús causarishcatami Simonca ricushca — nishpami huillarca .
42024035	Shina nicpimi , chai ishcai caticcunaca ñanpi ima tucushcatapish , Jesús tandata chaupicucpi paita ricsishcatapish parlarca .
42024036	Jesusta ricushcata parlanacucucpi , Jesús ñapish paicunapac chaupipi ricurishpaca : — ¡ Dios cushichichun ! — nirca .
42024037	Chashna ricuricpi , paicunaca : “ ¡ Almatami ricunchic ! ” nishpa , yallita mancharirca .
42024038	Chaimantami Jesusca : — ¿ Ima nishpatac mancharicunguichic ? ¿ Ima nishpatac cancunapac shungupi caita chaita yuyacunguichic ?
42024039	Ñuca maquitapish , chaquitapish japirishpa ricuichic . Ñucallatacmi cani . ¡ Maitatac almaca , aichata , tulluta charingayari ! Cancuna ricucuc ñucaca aichayuc , tulluyucmi cani — nirca .
42024040	Shina nishpami maquitapish , chaquitapish ricuchirca .
42024041	Ashtahuanpish , paicuna yallita cushicuihuan cashpa , pai cashcata manarac cricpimi , Jesusca : — ¿ Manachu micunata caipi charinguichic ? — nirca .
42024042	Chaimantami asha challua cusashcahuan , asha abeja mishquihuan curcacuna .
42024043	Chaita japishpami , paicunapac ñaupallapitacmi micurca .
42024044	Micushca quipaca , Jesusca : — Ñucaca cancunahuan cashparacmi , Moisés mandashcacunapipish , Dios ima nishcata huillaccuna quillcashcacunapipish , Salmocunapipish ñucamanta huillashcacuna pactachunmi , chashnaca tucurca — nishpa huillarca .
42024045	Chai ratomi paicunapac yuyaita cushpa , Dios quillcachishcata alli entendichirca .
42024046	Chashna entendichishpaca : — Dios quillcachishcapica chashnami nicun . Shinaca Cristoca huañunami carca . Huañushpapish quimsa punzhapica huañushcacunapuramanta causarinami carca .
42024047	Chai shinami , Jerusalén pueblomanta callarishpa , tucui llactacunapi juchayuc cashcamanta llaquirishpa , paipac shutipi Diosman cuti richun huillashca cana can .
42024048	Cai tucui imalla tucushcata ricuccunami canguichic .
42024049	Ñuca Taita cachasha nishca Espirituta cancunapacmanca cachashami . Jahua pachamanta poderta cachangacaman cai Jerusalén pueblollapitac shuyanguichic — nirca .
42024050	Chai quipaca Jesusca Betania pueblo cuchuman paicunataca pushashpami paicunapac jahuapi maquicunata alzashpa , Dios bendiciachun nishpa mañarca .
42024051	Chashna mañashpa paicunamanta anchurishpaca , jahua pachaman Dios apacpimi chingarircalla .
42024052	Paicunaca Jesusta “ sumacmari cangui ” nishca quipaca , yallita cushicushpami Jerusalenman cutircacuna .
42024053	Chashna cutimushpaca , paicunaca Diosta mañana huasipimi punzhanta Diosta “ allimari cangui ” nicurca .
43001001	Callarillapitacmi , Rimashca Shimica ña tiyarca . Rimashca Shimica Dios-huanmi carca . Shinallatac Rimashca Shimica Diosllatacmi carca .
43001002	Paica callarimanta pachami Dios-huan carca .
43001003	Paillahuantacmi Diosca tucuita ruhuarca . Mana paihuan ruhuashcaca imatapish mana tiyanchu .
43001004	Paimantami causaica tiyarca . Chai causaimi gentecunapac Achicyachic carca .
43001005	Chai Achicyachicmi amsapi achicyachicun . Amsaca chai achictaca mana amsayachinchu .
43001006	Diosca Juan shuti runatami cacharca .
43001007	Paimi tucui gentecuna crichun , Achicyachicmanta huillangapac shamurca .
43001008	Mana Juanchu achicyachicca carca , ashtahuanpish Achicyachicmanta huillangapacmi shamurca .
43001009	Chai Achicyachicmi tucui gentecunata achicyachingapac cai pachaman shamurca .
43001010	Chai Rimashca Shimica cai pachapimi carca . Diosca chai Rimashca Shimihuanmi cai pachataca ruhuarca . Chashna cacpipish , cai pachapi causaccunaca paitaca mana ricsircachu .
43001011	Paipac gentecunapacmanmi shamurca . Ashtahuanpish paipac gentecunaca mana chasquircachu .
43001012	Paita chasquishpa , paita criccunataca , Diospac huahuacuna tucuchunmi chasquin .
43001013	Mana runacunapac munaimanta , mana cai pachapi huacharishcamantachu Diospac huahuacuna tucun , ashtahuanpish Diospac munaimantami paipac huahuacuna tucun .
43001014	Chai Rimashca Shimillatacmi runa tucushpa , ñucanchic-huan causarca . Paica yallita cuyac , cashcata nicmi . Paica Diospac shuclla Churi cashpami , yalli poderyuc carca . Chashna cactami ricurcanchic .
43001015	Juan paimanta huillashpaca : « Ñucaca : “ Ñucapac quipa shamucca ñuca manarac tiyacpimi tiyarca . Chaimantami ñucata atishpa ashtahuan poderyuc ” nishpa huillarcani . Chai huillashca runami caica » nishpa sinchita rimarca .
43001016	Pai Taitapac Churi cashcacunamantami ñucanchicca catinta catinta allicunata chasquicunchic .
43001017	Diosca , pai mandashcacunata ricuchichunca , Moisestami cacharca . Ashtahuanpish Dios cuyac , cashcata nic cashcataca , Jesucristo cachashpami ricuchirca .
43001018	Diostaca jaicapi pi mana ricushcachu . Ashtahuanpish Dios-huan causac , paipac shuclla Churimi Dios ima shina cashcataca ricsichirca . Paica Diosllatacmi .
43001019	Juan pi cashcata yachangapacmi Jerusalén pueblomanta curacunatapish , curacunata ayudac levitacunatapish tapuchun cacharca .
43001020	Shina tapucpi , Juanca mana pacashpa huillashpaca : — Ñucaca mana Cristochu cani — nirca .
43001021	Cutinllatac tapushpaca : — Shinashpaca , ¿ pitac cangui ? ¿ Huillac Eliaschu cangui ? — nirca . Shina nicpimi Juanca : — Mana paichu cani — nirca . Shina nicpica , paicunaca : — Shinashpaca , ¿ shamuna cashca Dios ima nishcata huillacchu cangui ? — nirca . Shina nicpimi Juanca : — Mana — nirca .
43001022	Shina nicpimi paicunaca : — Shinashpaca , ¿ pitac cangui ? Ñucanchicca tapuchun cachaccunaman huillanami canchic . Canllamantaca , ¿ imatatac ningui ? — nirca .
43001023	Shina nicpimi Juanca : — Dios ima nishca huillac Isaiasca : “ Quishpichic shamuna ñanta derechaichic ” nishpa , shitashca pambapi caparicuc shinami cani — nirca .
43001024	Tapuchun cashcacunaca Fariseocunami carca .
43001025	Paicuna tapushpaca : — Cristopish , Eliaspish , Dios ima nishcata huillacpish , mana cashpaca , ¿ ima nishpatac bautizacungui ? — nirca .
43001026	Shina nicpimi Juanca : — Ñucaca yacullahuanmi bautizacuni , ashtahuanpish cancunapac chaupipimi cancunapish mana ricsishca shuc runa tiyan .
43001027	Paica quipatami shamunga . Ñucaca paipac ushuta huatashcallatapish mana pascaipacmi cani — nirca .
43001028	Tucui caicunaca , Jordán yacumanta inti llucshina lado Betania llactapi Juan bautizacucpimi tucurca .
43001029	Cayandi punzhami Juanca Jesús paipacman chayamucucta ricurca . Chaimantami Juanca : « Paimi gentecunapac juchacunata anchuchichun , Dios cachashca Pactalla Ovejaca .
43001030	Paimantami ñucaca : “ Ñucapac quipa shamucca ñuca manarac tiyacpimi ña tiyarca . Pai ñucata atishpa poderyucmi ” nircani .
43001031	Ñucapish chai shamuc pai cashcataca mana yacharcanichu . Chaimantami israelcuna utca pai cashcata yachachun , yacuhuan bautizarcani » nirca .
43001032	Cutinllatac Juanca : « Diospac Espíritu jahuamanta paloma shina shamushpa , paipi tiyarictami ricurcani .
43001033	Chashna ricushpapish , shamuc pai cashcataca mana yacharcanichu . Ashtahuanpish yacuhuan bautizachun cachac Diosca : “ Maijanpi ñuca Espíritu shamushpa tiyaricta ricungui , chaimi ñuca Espirituhuanca bautizanga ” nirca .
43001034	Chaitaca ñucami ricurcani . Chaimantami : “ Paica Diospac Churimi ” nishpa , huillacuni » nirca .
43001035	Cayandi punzhaca cutinmi Juanca paipac yachacuccunahuan carca .
43001036	Jesús chaita pasacucta ricushpami Juanca : « Paimi Dios cachashca Pactalla Ovejaca » nirca .
43001037	Juanpac ishcai yachacuccuna chaita uyashpaca , Jesusta catishpa rircami .
43001038	Jesús chashna caticta tigrarishpa ricushpaca : — ¿ Imatatac mashcacunguichic ? — nirca . Shina nicpimi paicunaca : — Rabí , ¿ maipitac causangui ? — nirca . ( « Rabí » nishpaca , « Yachachic » nisha ninmi ) .
43001039	Shina nicpimi Jesusca : — Ricungapac shamuichic — nirca . Chashna rishpami , pai maipi causacta ricurcacuna . Ña chuscu horas chishi shinamantaca tutacamanmi chaipi paihuan carcacuna .
43001040	Juan rimashcata uyashpa , Jesusta catishpa ric chai ishcai yachacuccunaca , shucca Simón Pedropac huauqui Andresmi carca .
43001041	Andresca paipac huauqui Simonhuanracmi tupangapac rirca . Shina rishpaca : — Ñami Mesias-huan tuparcanchic — nirca . ( “ Mesías ” nishpaca , “ Quishpichic Cristo ” nisha ninmi ) .
43001042	Andresmi Simontaca Jesuspacman pusharca . Chashna pushacpi , Jesús Simonta ricushpaca : — Juanpac churi Simonmi cangui . Cunanmantaca Cefas shutimi cangui — nirca . ( “ Cefas ” nishpaca , “ Pedro ” nisha ninmi ) .
43001043	Jesusca cayandi punzhaca Galilea llactaman rinatami yuyarirca . Pai ricushpa , Felipehuan tupashpaca : — Ñucata cati — nirca .
43001044	Felipeca Betsaida pueblomantami carca . Chai pueblollamantatacmi Andrespish , Pedropish carca .
43001045	Felipe Natanaelta mashcangapac rishpa , paihuan tupashpaca : — Moisés mandashcacunapi quillcashpa huillashca , Dios ima nishcata huillaccuna quillcashca ñucanchic shuyacushca runahuanmi tuparcanchic . Paica Nazaret pueblomanta Josepac churi Jesusmi — nirca .
43001046	Shina nicpimi Natanaelca : — Nazaret pueblomantaca , ¿ ima allitac llucshingachu ? — nirca . Shina nicpimi Felipeca : — Canllatac shamui , ricungui — nirca .
43001047	Jesús , Natanael cuchuyacta ricushpaca : — Israel runatacmi shamushpa caipi can . Paica jaicapi mana llullanchu — nirca .
43001048	Shina nicpimi Natanaelca : — ¿ Ima shinatac ñucata ricsingui ? — nirca . Shina nicpimi Jesusca : — Can higo yura ucupi cacpi , Felipe manarac cayacpimi , cantaca ña ricurcani — nirca .
43001049	Shina nicpimi Natanaelca : — ¡ Yachachic , canca Diospac Churimi cangui , israelcunata Jatun Mandacpishmi cangui ! — nirca .
43001050	Shina nicpimi Jesusca : — ¿ Ñuca : “ Higo yura ucupi cacllapitacmi ña ricurcani ” nicllapichu cringui ? Ashtahuanpish chaimanta yallitami ricungui — nirca .
43001051	Shinallatac Jesusca : — Jahua pacha pascarictapish , Diospac angelcuna Runa Tucungapac shamushca ñucapac jahuata huichicucta , uricuctami ricunguichic . Chaica chashnatacmi canga — nirca .
43002001	Quimsa punzha quipaca , Galilea llacta Caná pueblopimi shuc boda tiyarca . Chaipimi Jesuspac mamapish carca .
43002002	Chai bodamanmi Jesustapish , paipac yachacuccunatapish cayarca .
43002003	Chai bodapi vino tucuricpimi , Jesuspac mamaca : — Vino tucurishcami — nirca .
43002004	Shina nicpimi Jesusca : — Mamita , ¿ ima nishpatac chashna ningui ? Ñuca pi cashcata ricsichina horasca manarac chayamunchu — nirca .
43002005	Shina nicpimi , mamaca serviccunataca : — Tucui pai nishcata ruhuanguichic — nirca .
43002006	Chaipica , israelcuna yacuta jundachishpa chuyayana sucta rumi tinajacunami tiyarca . Chai tinajacunaca ishcai puñu yalli yacutami apac carca .
43002007	Jesusca chai tinajacunapi , yacuta jundachichunmi serviccunata mandarca . Paicunaca tinaja shimicamanmi jundachirca .
43002008	Chaimantami Jesusca : — Cunanca , ashata llucchishpa , mizapi serviccunaman cuichic — nirca . Paicunaca serviccunaman aparcami .
43002009	Shina apacpi , yacumanta ruhuashca vinota mizapi servic mallishpaca , maimanta llucchishcata mana yacharcachu , ashtahuanpish yacuta tinajapi jundachic serviccunallami yacharca . Mizapi servic noviota cayashpaca :
43002010	— Pipish alli vinotaracmi ubiachin . Ña yallita ubiashca quipami , yangalla vinotaca ubian . Chashna cashpapish , canca alli vinotami cunancaman huacaichishpa charicushcangui — nirca .
43002011	Galilea llacta Caná pueblopimi Jesusca milagrota ruhuai callarirca . Chaipimi paica poderyuc cashcata ricuchirca . Chashna ruhuacpimi , paipac yachacuccunaca Diosmanta shamushca cashcata crircacuna .
43002012	Chai quipami , Jesusca paipac mamahuan , huauquicunahuan , yachacuccunahuan Capernaúm puebloman rirca . Chaipica , tauca punzhatami carca .
43002013	Israelcunapac Pascua fiesta ña chayamucucpimi , Jesusca Jerusalén puebloman rirca .
43002014	Chaiman chayashpaca , Diosta mañana huasipi huagrata , ovejata , palomata catucucta , shinallatac cullquita cambiacuctami ricurca .
43002015	Chaita ricushpaca , anguta patarishpami chaipi catuccunataca ovejandi , huagrandi tucui llucchishpa cacharca . Cullquita cambiaccunatapish , mizacunata tigrachishpami shic-huarca .
43002016	Shinallatac palomata catuccunataca : — ¡ Caicunata caimanta llucchichic ! ¡ Ñuca Taitapac huasitaca ama randina , catuna huasita ruhuaichicchu ! — nirca .
43002017	Chaimantami Jesuspac yachacuccunaca : “ Diosta mañana huasitaca yallitami cuyani ” nishpa , Dios quillcachishcapi David nishcata yuyarirca .
43002018	Jesús chashna ruhuacpica , maijan mandac israelcunaca : — Canta cai tucuita ruhuachun Dios cachashcata ricungapacca , ¿ ima milagrotatac ruhuashpa ricuchingui ? — nirca .
43002019	Chashna nicpimi Jesusca : — Diosta mañana huasita urmachishpa saquichic . Quimsa punzhapica cutin shayachishallami — nirca .
43002020	Shina nicpimi mandac israelcunaca : — Cai huasitaca chuscu chunga sucta huatapimi shayachirca . ¿ Maitatac quimsa punzhallapi shayachinguiyari ? — nirca .
43002021	Diosta mañana huasimanta Jesús nishpaca , paillamantatacmi nicurca .
43002022	Chaimantami paipac yachacuccunaca Jesús causaricpica , pai chashna nishcata yuyarishpa Dios quillcachishcatapish , Jesús ima nishcatapish crircacuna .
43002023	Pascua fiesta punzhacunapimi , Jesusca Jerusalén pueblopi milagrocunata ruhuarca . Chashna ruhuacta ricushpami , achcacuna paita crirca .
43002024	Chashna cacpipish , paicunapac shungu imata yuyacushcata yachashpami , Jesusca paicunataca mana crirca .
43002025	Jesusca gentecuna imata yuyacushcataca pi mana huillacpipish ña yacharcami . Gentecunapac shungu imata yuyacushcataca tucuitami yacharca .
43003001	Fariseocunapuramanta Nicodemo shuti runami tiyarca . Paica israelcunapurapica mandacmi carca .
43003002	Pai Jesuspacman tuta rishpaca : — Yachachic , canca Dios cachashca yachanchicmi . Pipish can ruhuacuc shina , milagrocunataca mana Dios-huan cashpaca , mana ruhuanmanchu — nirca .
43003003	Shina nicpimi Jesusca : — Maijanpish mana cutin huacharicca , Dios mandacuctaca mana ricungachu . Chaica chashnatacmi canga — nirca .
43003004	Shina nicpimi Nicodemoca : — ¿ Ima shinatac runaca cutin huacharingayari ? ¿ Maitatac cutin mamapac huicsapi yaicushpa huacharingayari ? — nirca .
43003005	Shina nicpimi Jesusca : — Maijanpish yacumanta , Diospac Espiritumanta mana huacharicca , Dios mandacucmanca manatac yaicungachu . Chaica chashnatacmi canga .
43003006	Aichamanta huacharicca , aichami can . Ashtahuanpish Espiritumanta huacharicca , Espiritumi can .
43003007	Ama ñuca : “ Cutin huacharinami can ” nishcamanta mancharichu .
43003008	Huairaca maimanta cashpapish pucunllami . Shina pucucpi uyashpapish , maimanta shamuctapish , maiman rictapish mana yachanguichu . Shinallatacmi Diospac Espiritumanta huachariccunaca — nirca .
43003009	Shina nicpimi Nicodemoca : — ¿ Ima shinatac chashnaca tucunyari ? — nirca .
43003010	Shina nicpimi Jesusca : — Canca israelcunata yachachicmi cangui . ¿ Chashna cashca jahuachu caita mana yachangui ?
43003011	Ñucanchicca imatapish yachashcatami ninchic , imata ricushcatami huillanchic . Ñucanchic huillashcataca mana cringuichicchu . Chaica chashnatacmi can .
43003012	Cai pachapi ima tiyashcamanta huillacpi mana crishpaca , ¿ ima shinatac jahua pachamanta huillacpica cringuichicyari ?
43003013	Jahua pachamanca pi mana rishcachu , ashtahuanpish Runa Tucungapac shamushca ñucallami jahua pachamanta shamurcani . Ñucami jahua pachapi causacca cani .
43003014	Ima shinami Moisés shitashca pambapi broncemanta ruhuashca culebrata caspipi huarcushpa ricuchirca , shinallatacmi Runa Tucungapac shamushca ñucapish , caspipi huarcushca cana cani .
43003015	Chaica , maijanpish ñucata cricca huiñai causaita charichunmi , chashnaca cana cani .
43003016	Diosca cai pachapi causaccunata yallita cuyashpami , paipac shuclla Churita cai pachaman cacharca . Pipish paita cricca ama chingarichun , ashtahuanpish huiñai causaita charichunmi , chashnaca cacharca .
43003017	Diosca mana cai pachapi causaccunata llaquiman cachachunchu paipac churitaca cacharcachu , ashtahuanpish cai pachapi causaccunata quishpichichunmi cacharca .
43003018	Maijanpish Diospac Churita cricca mana llaqui pachaman ringachu , ashtahuanpish paipac shuclla Churita mana cricmi , pai mana crishcamanta llaqui pachaman ringa .
43003019	Paicunapac mana alli ruhuacushcacuna ama ricurichunmi Achicyachic shamucpica , mana munashpa amsapi causanallata ashtahuan munarca . Chaimantami juchanchishca canga .
43003020	Tucui mana allita ruhuaccunaca , paicunapac mana allita ruhuashcacuna ama achicman ricurichunmi , Achicyachictaca piñancuna .
43003021	Cashcata ruhuashpa causaccunaca , Diosllatac ruhuachicushcata yachachunmi , achicman cuchuyancunalla — nirca .
43003022	Chai quipami , Jesusca paipac yachacuccunahuan Judea llactaman rirca . Tauca punzhacunata paicunahuan cashpami , gentecunata bautizarca .
43003023	Juanpish chai punzhacunallapitacmi , Salim llacta cuchulla Enón llactapi , chaipi achca yacu tiyashcamanta bautizacurca . Chaipimi paipacman shamuc gentecunata bautizacurca .
43003024	Juantaca manarac carcelpi churarcachu .
43003025	Chaipimi Juanpac maijan caticcunahuan , maijancunaca , Israel shuc runahuan chuyayanamanta rimanacurca .
43003026	Chaimanta Juanpacman rishpaca : — Yachachic , Jordán yacu chimbapi canhuan tupanacuc , chai can parlacuc runami bautizacun . Achca gentecunami paipacmanca shamucun — nirca .
43003027	Chaimantami Juanca : — Dios mana cucpica , pipish imata mana chasqui pudinchu .
43003028	Ñuca : “ Ñucaca mana Cristochu cani , ashtahuanpish paipac ñaupata cachashcallami cani ” nishpa huillashcata , cancunallatacmi uyarcanguichic .
43003029	Shuc bodapica , noviaca noviopacmi . Noviopac ricsishcaca , novio rimashcata uyashpaca cushicunmi . Shinallatacmi ñucapish Novio rimashcata uyashpaca , yallita cushicuni .
43003030	Paica punzhantami ashtahuan alli nishca cana can . Ashtahuanpish ñucaca punzhantami yangalla nishca cana cani — nirca .
43003031	Jahua pachamanta shamucmi tucuita yallica . Cai pachamanta cacca cai pachapi causaccuna shinallami . Chaimantami cai pachallamanta riman . Ashtahuanpish jahua pachamanta shamucmi tucuita yallica .
43003032	Paica imatapish ricushcacunallata , imatapish uyashcacunallatami huillan . Shina cacpipish , pai huillashcataca pi mana crinchu .
43003033	Maijanllapish pai huillashcata chasquicca , Diosca cashcata nic cashcatami ricuchin .
43003034	Dios cachashcami , Dios rimashcata riman . Diosca yallitami paipac Espirituta cushca .
43003035	Diosca paipac Churita yallitami cuyan . Chaimantami tucuita pai mandachun cushca .
43003036	Maijanpish paita cricca huiñai causaitami charin . Maijanpish paita mana cricca mana huiñai causaita charinchu , ashtahuanpish paitaca Diosca piñacungallami .
43004001	Fariseocunaca : « Jesusca Juanta atishpami tauca caticcunata charin , shinallatac bautizacun » nishpami puricurca .
43004002	( Jesusca mana bautizacchu carca , ashtahuanpish paipac yachacuccunami bautizac carca ) .
43004003	Fariseocuna chashna nicucta yachashpami , Jesusca Judea llactamantaca Galilea llactaman cutishpa rirca .
43004004	Chaiman rishpaca , Samaria llactatami pasana carca .
43004005	Chashna ricushpami , Samaria llacta Sicar puebloman chayarca . Chai puebloca Jacobo paipac churi Joseman cushca allpa ladopimi carca .
43004006	Chaipimi Jacobopac yacu junduca tiyarca . Chaupi punzha shina cacpimi , Jesusca shaicushpa , yacu jundu cuchupi tiyarirca .
43004007	Chaimanmi Samaria llactamanta huarmi yacuta apangapac chayarca . Chaipimi Jesusca : — Ashalla yacuta carai — nirca .
43004008	Chai horasca paipac yachacuccunaca micunata randingapacmi puebloman rishca carca .
43004009	Samaria huarmica Jesustaca : — ¿ Ima shinatac canca israelcunapura cashca jahua ñucaman yacuta mañangui ? Ñucaca Samaria huarmimi cani — nirca . ( Israelcunaca Samaria llactapi causaccunahuanca mana apanacucchu carca ) .
43004010	Shina nicpimi Jesusca : — Canca Dios imata cusha nicushcatapish , pi yacuta mañacuctapish mana yachanguichu . Yachashpaca , canracmi : “ Yacuta carai ” ninguiman . Chashna mañacpica , causaita cuc yacutami cuiman — nirca .
43004011	Shina nicpimi , chai huarmica : — Amito , yacu jundupish ucumi . Imahuan llucchinatapish mana charinguichu . ¿ Ima shinatac causaita cuc yacutaca cunguiyari ?
43004012	Cai yacu jundutaca ñucanchic taita Jacobomi saquirca . Caimantami paipish , paipac huahuacunapish , paipac animalcunapish ubiac carca . ¿ Canca taita Jacobota yallichu cangui ? — nirca .
43004013	Shina nicpimi Jesusca : — Maijanpish cai jundumanta yacuta ubiacca , cutin yacunayachingami .
43004014	Ashtahuanpish maijanpish ñuca cushca yacuta ubiacca , jaicapi mana yacunayachingachu . Ñuca cushca yacuca paipica huiñai causaita cuc , tucyacuc yacu shinami canga — nirca .
43004015	Shina nicpimi , chai huarmica : — Amito , ama cutin cai jundumanta yacuta apac shamungapac , ama cutin yacunayachingapac chai yacuta cuiyari — nirca .
43004016	Shina nicpimi Jesusca : — Ri , cambac cusata cayamugri — nirca .
43004017	Shina nicpimi , chai huarmica : — Ñucaca mana cusayucchu cani — nirca . Shina nicpimi Jesusca : — Can : “ Mana cusayucchu cani ” nishpaca , allitami nishcangui .
43004018	Canca pichca cusatami charircangui . Cunan canhuan causacucca mana cambac cusachu . Shina nishpaca , mana llullashcanguichu — nirca .
43004019	Shina nicpimi , chai huarmica : — Amito , canca Dios ima nishcata huillacmi yuyachingui .
43004020	Ñucanchic ñaupa taitacunaca cai urcupimi Diosta mañac carca . Cutin cancunaca “ Jerusalenpimi Diosta mañana canchic ” ninguichicmi — nirca .
43004021	Jesusca chai huarmitaca : — Mana cai urcullapi , mana Jerusalenllapi Diosta mañana punzhacuna chayamucunmi . Chaitaca crinami cangui .
43004022	Cancunaca pita mañacushcata mana yachanguichicchu . Ñucanchicca pita mañacushcataca yachanchicmi . Diosca israelcunapuramantami Quishpichicta cachasha nishca .
43004023	Diosta ima shina mañana cashca shina mañana punzhacuna chayamucunmi , cunanllatacmi chai punzhaca . Diospac Espíritu yuyaita cucpimi , Dios ima shina cashcata yachashpa mañanga . Chashna mañaccunatami Diosca munan .
43004024	Diosca Espiritumi . Chaimantami paita mañacca Diospac Espíritu yuyaita cucpi , ima shina mañana cashca shina mañancuna — nirca .
43004025	Shina nicpimi , chai huarmica : — Cristo nishca Mesías shamuna cashcataca yachanimi . Pai shamushpami , tucuita alli huillanga — nirca .
43004026	Shina nicpimi Jesusca : — Chaica , canhuan parlacucllatacmi cani — nirca .
43004027	Shina ratomi paipac yachacuccunaca shamurca . Jesús chai huarmihuan parlacucta ricushpami mancharirca . Chashna cacpipish pi : « ¿ Imatatac tapucungui ? ¿ Imatatac chai huarmihuanca parlacungui ? » nishpaca , mana tapurcachu .
43004028	Chai huarmi puñuta chaipi saquishpa , puebloman cutishpa , chaipi causaccunataca :
43004029	— Shamuichic , shuc runata ricunguichic . Paica tucui ñuca imata ruhuashpa causacushcatami huillan . ¿ Manachu paica Cristo canga ? — nirca .
43004030	Chaimantami gentecunaca chai pueblomantaca Jesus-huan tupangapac shamurca .
43004031	Chai gentecuna manarac chayamucpimi , Jesuspac yachacuccunaca : — Yachachic , micuiyari — nirca .
43004032	Shina nicpimi Jesusca : — Ñucaca cancuna mana ricsishca micunatami charini — nirca .
43004033	Shina nicpimi yachacuccunaca : — ¿ Pishi micunata carashca canga ? — ninacurca .
43004034	Shina nicpimi Jesusca : — Ñuca micunaca , ñucata cachac Diospac munaita ruhuanami , pai imata ruhuachun nishcata tucuchinami .
43004035	¿ Manachu cancunaca : “ Chuscu quillami cosechangapacca faltan ” nicunguichic ? Ashtahuanpish ñucaca : Chagrata alli ricushpaca , cosechanalla cashcata ricuichic , ninimi .
43004036	Granota tandacca , pagota charinmi . Chai tandashca granoca huiñai causaipacmi . Chaimantami granota tandacca tarpuc-huan cushicunga .
43004037	Gentecuna nishca shinaca shucca tarpun , shucca cosechanmi . Chaica chashnatacmi .
43004038	Ñucaca , mana cancuna trabajashca chagrata cosechachunmi cachani . Shuccunami llaquita apashpa trabajarca . Shina cacpipish , cancunami chai trabajashcamantaca japinguichic — nirca .
43004039	Chai huarmi : « Ñuca imata ruhuashpa causacushcatami huillan » nishcata uyashpami , Samaria llacta pueblopi causaccunaca Jesusta crircacuna .
43004040	Chaimantami gentecuna Jesuspacman shamushpa chaipi saquirichun mañarca . Shina mañacpimi , Jesusca ishcai punzhata chaipi saquirirca .
43004041	Jesús ima nishcata uyashpacarin , achca gentecunami crirca .
43004042	Chaimantami chai huarmitaca : — Cunancarin mana can huillashcallamantachu crinchic , ashtahuanpish ñucanchicllatacmi pai ima nishcataca uyashcanchic . Chaimantami cai pachapi causaccunata quishpichingapac shamushcata yachanchic — nirca .
43004043	Jesús Samaria llactapi ishcai punzhata cashpaca , Galilea llactamanmi rirca .
43004044	Chaica , Jesusllatacmi : “ Dios ima nishcata huillactaca quiquin llactaca mana alli chasquishcachu canga ” nishpa huillarca .
43004045	Galilea llactapi causaccunapish Pascua fiesta punzhapi Jerusalenman rishpa , tucui imallata ruhuashcata ricurca . Chaimantami , paicunapac llactaman Jesús chayacpica , cushicushpa chasquirca .
43004046	Jesusca Galilea llacta Caná pueblomanmi cutirca . Chai pueblopimi yacumanta vinota ruhuashca carca . Chaipimi jatun mandac churashca mandacpish causarca . Chai mandacpac churimi Capernaúm pueblopi ungushca carca .
43004047	Chai mandacca Jesús Judea llactamanta Galilea llactaman shamushcata yachashpami , ungushpa huañugricuc paipac churita alliyachic shamuchun mañarca .
43004048	Chashna mañacpimi Jesusca : — Milagrocunata ruhuacta manarac ricushpaca , ñucata mana cringuichicchu — nirca .
43004049	Shina nicpimi , chai mandacca : — Amito , utca jacu . Ñuca churi atishpa huañungami — nirca .
43004050	Shina nicpimi Jesusca : — Cutilla , cambac churica ñami alli — nirca . Chai mandacca Jesús nishcata crishpami huasiman cutirca .
43004051	Pai huasiman cuticucpi , paipac serviccuna tupangapac llucshishpaca : — Cambac churica ñami alli tucun — nirca .
43004052	Chashna huillacpimi , mandacca ima horas alli tucushcata tapurca . Chashna tapucpi paicunaca : — Caina chaupi punzha shinatami fiebreca pitirirca — nirca .
43004053	Chaimantami ungushca huahuapac taitaca , chai horasllapitac Jesús : « Cambac churica ñami alli » nishcata yuyarirca . Chaimantami paipish , paipac tucui huasi ucupuracunapish Jesusta crirca .
43004054	Chai ishcai milagrotami Jesusca Judea llactamanta Galilea llactaman shamushca quipa ruhuarca .
43005001	Chai quipaca , israelcunapac fiestami carca . Chaimantami Jesusca Jerusalenman rirca .
43005002	Jerusalenpimi ovejacuna yaicuna pungu ladopimi , shuc cucha tiyarca . Chai cuchaca hebreo rimaipica Betesda shutimi can . Chaimanca pichca pungutami yaicuna carca .
43005003	Chai yaicunapica tauca ungushcacunami tiyac carca . Paicunaca ñahui mana ricuccuna , suchucuna , paralisis ungushcacunami carca .
43005004	Chaica , shuc angelmi jahua pachamanta cuchaman shamushpa , maijan cutinlla yacuta cuyuchic carca . Maijanpish utca yacuman yaicushpami ima ungüimantapish alliyac carca .
43005005	Chaipica , quimsa chunga pusac huatata ungushca shuc runami tiyarca .
43005006	Jesusca chai runata ricushpaca , unai huatacunata ungushca cashcatami yacharca . Chaimantami chai runataca : — ¿ Alliyasha ninguichu ? — nirca .
43005007	Chai ungushca runaca : — Amito , yacuta cuyuchicpi , pi ñucata apacmi mana tiyan . Ñuca yacuman yaicungacamanca shuccunaracmi atishpa yaicun — nirca .
43005008	Shina nicpimi Jesusca : — Jatarishpa , canta huandumushcata apashpa rilla — nirca .
43005009	Chashna nincami , chai runaca alliyashpa , paita huandumushcata apashpa puri callarirca . Chai punzhaca samana punzhami carca .
43005010	Chaimantami mandac israelcunaca chai alliyashca runataca : — Cunanca samana punzhami . Canta huandumushcataca mana apanachu cangui — nirca .
43005011	Shina nicpimi , chai runaca : — Ñucata alliyachicmi : “ Canta huandumushcata apashpa rilla ” nirca . Chaimantami apashpa ricuni — nirca .
43005012	Shina nicpimi paicunaca : — ¿ Pitac : “ Huandumushcata apashpa rilla ” nircayari ? — nirca .
43005013	Alliyashca runaca pi alliyachishcata mana yacharcachu . Chaica , Jesusca achca gentecunapurapimi carca .
43005014	Jesús , Diosta mañana huasipi chai runahuan tupashpaca : — Uyai , ña alliyashcanguimi . Ama ashtahuan juchallinguichu . Pacta ashtahuan llaquita apanguiman — nirca .
43005015	Chai alliyashca runa rishpa , mandac israelcunaman huillashpaca : “ Jesusmi alliyachirca ” nishpami huillarca .
43005016	Samana punzhapi alliyachishcamantami mandac israelcunaca Jesusta piñai callarirca .
43005017	Ashtahuanpish Jesusca : — Ñuca Taitaca cunancamanmi caicunataca ruhuacun . Ñucapish caicunata ruhuacunimi — nirca .
43005018	Chaimantami mandac israelcunaca Jesusta huañuchinata munarca . Mana samana punzhapi alliyachishcallamantachu piñai callarircacuna , ashtahuanpish “ ñuca Taitaca Diosmi ” nishpa Dios tucushcamantami ashtahuan piñashpa , huañuchisha nicurca .
43005019	Chaimantami Jesusca : — Ñucaca Diospac Churi cashpapish , mana quiquin munaimanta ruhuanichu , ashtahuanpish ñuca Taita munashcallatami ruhuani . Imatami ñuca Taita ruhuan , chaitami ñucapish ruhuani . Chaica chashnatacmi can .
43005020	Ñuca Taitaca ñucata cuyashcamantami , tucui pai ruhuacushcata ricuchin . Ashtahuan caicunamanta yalli ruhuashcacunatami ricuchinga . Chaita ricushpaca , mancharishpami saquiringuichic .
43005021	Ima shinami ñuca Taitaca huañushcacunata causachishpa , causaita cun , chashnallatacmi paipac Churi ñucapish maijanman causaita cusha nishpaca cuni .
43005022	Ñuca Taitaca pitapish mana taripangachu , ashtahuanpish ñucatami taripachun churarca .
43005023	Chaica , maijanpish Taitata alli nic shinallatac Churita alli nichunmi chashnaca churarca . Maijanpish Churita mana alli nicca , ñucata cachac Taitami mana alli nin .
43005024	Maijanpish ñuca nishcata uyashpa , ñucata cachac Taitata cricca , huiñai causaita charinmi . Paica huañushcamanta causaiman pasashcamantami , llaquimanca mana ringa . Chaica chashnatacmi can .
43005025	Huañushcacuna Diospac Churi rimashcata uyana pachaca chayamucunmi . Chaita , cunanllatacmi . Chaita uyaccunaca causaita charingami . Chaica chashnatacmi can .
43005026	Ima shinami ñuca Taitaca quiquinllatac causaita charin , chai shinallatac ñucapish causaita cuchunmi cacharca .
43005027	Runa Tucungapac shamushca ñuca paipac Churi cashcamantami , taripachun ñucaman poderta curca .
43005028	Tucui huañushcacuna ñuca rimashcata uyana pachami chayamucunmi . Chaimanta ama cai nishcata uyashcallamanta mancharichicchu .
43005029	Allita ruhuaccunaca causaita japingapacmi causaringacuna , ashtahuanpish mana allita ruhuaccunaca Dios juchanchishca cangapacmi causaringacuna .
43005030	Ñuca munaimantaca imata mana ruhuai pudinichu . Ñucata cachac Taita nishcata uyashpami taripani . Mana ñuca quiquin munaimanta , ashtahuanpish ñuca Taita munaimantami juchanchini . Chaimantami cashcata ruhuashpa juchanchini .
43005031	Ñuca quiquinllamanta huillacucpica , ñuca huillashcaca yangallami canman .
43005032	Ashtahuanpish ñucamanta huillacca , shucmi . Chai huillacca ñuca ima shina cashcatami huillan .
43005033	Cancuna Juanman tapuchun cachacpica , paica mana llullashpami huillarca .
43005034	Mana gentecuna huillashcatachu huillani , ashtahuanpish cancuna quishpirichunmi , pai huillashcata huillani .
43005035	Juan huillashcaca luz achicyachicuc shinami carca . Cancunaca ashacamanllami achicpi canata munarcanguichic .
43005036	Ñuca ruhuashcaca Juan huillashcamanta yallimi ñucamanta huillacun . Ñuca Taita ruhuachun nishcacunallatami ruhuacuni . Chai ruhuashcacunami ñuca Taita pi cashcatapish , ñuca pi cashcatapish ricuchin .
43005037	Ñucata cachac Taitapish ñucamantami huillan . Shina cacpipish , cancunaca jaicapi paitaca mana ricushcanguichicchu , pai rimashcatapish mana uyashcanguichicchu .
43005038	Dios ñucata cachashcatapish mana cringuichicchu , pai huillashcatapish cancunapac shungupica mana charinguichicchu .
43005039	Huiñai causaita japisha nishpami , Dios quillcachishcataca allita ricushpa yachacunguichic . Chai quillcashcacunami ñucamanta huillan .
43005040	Cancunaca huiñai causaita charingapac mana ñucapacman shamushun ninguichicchu .
43005041	Gentecunalla ñucata alli nichunca mana munanichu .
43005042	Ñucaca cancuna Diosta mana cuyac cashcatami yachani .
43005043	Ñuca Taitapac shutipi shamucpipish chasquinguichicchu , ashtahuanpish maijan pai quiquinllamanta shamucpica chasquinguichicmanmi .
43005044	Cancunaca , cancunapura alli ninacunallatami munanguichic , ashtahuanpish shuclla Diospac alli nishca canataca mana munanguichicchu . Shina cashpaca , ¿ ima shinatac ñucataca cringuichicyari ?
43005045	Ñuca Taitapac ñaupapi , ñuca juchanchina cashcataca ama yuyanguichicchu . Ashtahuanpish cancuna shunguta churashpa , shuyacushca Moisesmi juchanchinga .
43005046	Moisés nishcata crishpaca , ñucatapish cringuichicmanmi . Moisesca ñucamantami quillcarca .
43005047	Pai quillcashcata mana crishpaca , ¿ ima shinatac ñuca nishcataca cringuichicyari ? — nirca .
43006001	Chai quipaca , Jesusca Galilea cucha chimba ladomanmi rirca . Chai cuchallatacmi Tiberias shutipish carca .
43006002	Ungushcacunata alliyachishcata ricushpami , achca gentecuna paita catishpa rircacuna .
43006003	Jesusca paipac yachacuccunahuan urcuman rishpami , chaipi tiyarirca .
43006004	Israelcunapac Pascua fiestami chayamurca .
43006005	Jesusca achca gentecuna caticucta ricushpami Felipetaca : — Cai tucui gentecunaman carangapacca , ¿ maipitac micunata randishun ? — nirca .
43006006	Felipe ima nicta uyangapacllami chashnaca nirca , ashtahuanpish Jesusca imata ruhuana cashcataca ña yacharcami .
43006007	Shina nicpimi Felipeca : — Ishcai patsac denario cullquihuan randishca tandapish asha ashallami cai tucui gentecunamanca pactanga — nirca .
43006008	Simón Pedropac huauqui caishuc yachacuc Andresca :
43006009	— Caipimi shuc huambra pichca cebada tandata , ishcai challuata charicun . Caillaca cai tucui gentecunamanca , ¿ imatac pactangayari ? — nirca .
43006010	Shina nicpimi Jesusca : — Gentecunata tiyarichun nichic — nirca . Chaipi tiyariccunaca caricunallami pichca huaranga shinami carca . Chai pambapica achca quihuami tiyarca .
43006011	Jesusca chai tandata japishpa , Diosta pagui nishpaca , yachacuccunamanmi raquichun curca . Challuata japishpapish , chashnallatacmi ruhuarca . Chashna ruhuacpica , mana nictami micurcacuna .
43006012	Gentecuna mana nicta micushca quipami , Jesusca paipac yachacuccunataca : — Ama yangamanta cachun , tucui puchushcacunata tandachichic — nirca .
43006013	Paicuna tandachishpaca , chunga ishcai taza jundatami chai pichca cebada tandamanta puchushcataca tandachirca .
43006014	Jesús chai milagrota ruhuacta gentecuna ricushpaca : « Cai runaca cai pachaman shamuna cashca Dios ima nishcata huillacmi » nirca .
43006015	Jesusca gentecuna jatun mandac cachun pushagricushcata yachashpami , cutinllatac urcupi pailla cangapac rirca .
43006016	Ña tutayamucucpica , cutinllatacmi Jesuspac yachacuccunaca cuchaman shamurca .
43006017	Chaipimi canoapi huichicushpa , Capernaúm puebloman cuchata pasacurca . Ñami tuta carca . Jesusca manarac paicunapacman cutimurcachu .
43006018	Sinchi huaira cacpimi , cucha yacuca yallita cuyuri callarirca .
43006019	Pichca huaranga metro shinata barcopi ricushpami , yachacuccunaca Jesús yacu jahuata purishpa , paicunapacman shamucucta ricurca . Chaita ricushpami , mancharicurca .
43006020	Shina mancharicucpimi Jesusca : — Ama mancharichicchu , ñucami cani — nirca .
43006021	Shina nicpimi , paicunaca cushilla canoapi huichicuchinata munarca . Shina cacpipish , ñami paicuna maiman ricushcamanca chayarca .
43006022	Cayandi punzhaca caishuc ladopi cac gentecunaca chaipi shuclla canoa cashcata , Jesuspish mana paipac yachacuccunahuan rishcatami yachac chayarcacuna .
43006023	Chaimanmi Tiberias pueblomanta canoacuna shamushpa chai yacu patapi shayarirca . Chaipimi Jesusca Diosta pagui nishpa , tandata carashca carca .
43006024	Gentecunaca Jesuspish , paipac yachacuccunapish mana chaipi cacta ricushpami , canoacunapi huichicushpa , Capernaúm pueblopi Jesusta mashcangapac rircacuna .
43006025	Gentecuna yacu cuchata pasashpa Jesus-huan tupashpaca : — Yachachic , ¿ ima horastac caimanca shamurcangui ? — nirca .
43006026	Shina tapucpimi Jesusca : — Cancunaca mana milagrocunata ruhuashcamantachu mashcacunguichic , ashtahuanpish mana nicta micushcallamantami mashcacunguichic . Chaica chashnatacmi can .
43006027	Cancunaca ama chingariclla micunata mashcaichicchu , ashtahuanpish huiñai causaita cuc micunata mashcaichic . Chai micunataca Runa Tucungapac shamushca ñucallami cusha . Chaita cuchunmi Diosca ñucataca cacharca — nirca .
43006028	Shina nicpimi paicunaca : — Dios munashcata ruhuangapacca , ¿ imatatac ruhuana canchic ? — nirca .
43006029	Shina nicpimi Jesusca : — Pai munashcata ruhuanaca , pai cachashca churita crinami — nirca .
43006030	Shina nicpimi paicunaca : — Ñucanchic ricushpa canta crichunca , ¿ ima milagrotatac ruhuashpa ricuchinguiyari ?
43006031	Ñucanchic ñaupa taitacunaca maná tandatami shitashca pambapi micurca . Dios quillcachishcapica : “ Jahua pacha tandatami cararca ” ninmi — nirca .
43006032	Shina nicpimi Jesusca : — Moisesca mana jahua pacha tandatachu curca , ashtahuanpish ñuca Taitami jahua pachamantatac tandata cun . Chaica chashnatacmi can .
43006033	Dios cushca tandaca jahua pachamanta shamucmi . Chai tandami cai pachapi causaccunaman huiñai causaita cun — nirca .
43006034	Chaimantami paicunaca : — Shinashpaca , chai tandata punzhanta caraiyari — nirca .
43006035	Shina nicpimi Jesusca : — Ñucami huiñai causaita cuc tandaca cani . Maijanpish ñucapacman shamucca manatac yarcachingachu . Maijanpish ñucata cricca manatac yacunayachingachu .
43006036	Ña nishca shina , ñucata ricushpapish , mana cringuichicchu .
43006037	Tucui ñuca Taita cushcacunami ñucapacman shamun . Chai shamuccunataca manatac cutichishpa cachashachu .
43006038	Mana ñuca munashcata ruhuangapacchu jahua pachamanta shamurcani , ashtahuanpish ñucata cachac Taita munashcata ruhuangapacmi shamurcani .
43006039	Ñucata cachac Taitaca tucui ñucaman cushcacunata shucllatapish mana chingachishpa , tucuri punzhapi causachichunmi munan .
43006040	Taitaca paipac Churita maijanpish ricushpa crishpaca , huiñai causaita charichunmi munan . Ñucami tucuri punzhapi paicunataca causachisha — nirca .
43006041	Jesús : « Ñucami jahua pachamanta shamushca tandaca cani » nishcamantami , israelcunaca Jesusta piñai callarircacuna .
43006042	Shina piñarishpaca : — ¿ Caica manachu Josepac churi Jesús ? Paipac taita mamatapish ricsinchicmi . ¿ Imamantatac : “ jahua pachamantami shamurcani ” ninyari ? — ninacurca .
43006043	Chaimantami Jesusca : — Ama huashalla rimanacuichicchu .
43006044	Ñucata cachac Taita mana pushamucpica , pi ñucapacman mana shamunchu . Chai shamuccunataca tucuri punzhapi causachishami .
43006045	Dios ima nishcata huillaccuna quillcashcapica : “ Tucuimi Dios yachachishca canga ” nin . Chaimantami , maijanpish Dios ima nishcata uyashpa , paimanta yachacucca , ñucapacman shamunga .
43006046	Pipish Diosta mana ricushcachu , ashtahuanpish paipacmanta shamushca ñucallami ricurcani .
43006047	Maijanpish ñucata cricca , huiñai causaitami charin . Chaica chashnatacmi can .
43006048	Ñucami causaita cuc tandaca cani .
43006049	Cancunapac ñaupa taitacunaca shitashca pambapimi maná tandata micurca . Shina micushpapish huañurcacunami .
43006050	Caimi jahua pachamanta shamushca tandaca . Maijanpish cai tandamanta micucca mana huañungachu .
43006051	Ñucami jahua pachamanta shamushca , causaita cuc tandaca cani . Maijanpish cai tandata micucca , huiñaita causangami . Cai tandaca ñuca quiquin aichami . Chaitaca cai pachapi causaccuna huiñai causaita charichunmi cusha — nirca .
43006052	Chaimanta israelcuna paicunapura rimanacushpaca : — ¿ Ima shinatac paipac quiquin aichataca carangayari ? — ninacurca .
43006053	Shina nicpimi Jesusca : — Runa Tucungapac shamushca ñuca aichata cancuna mana micushpa , ñuca yahuarta mana ubiashpaca , mana causaita charinguichicchu . Chaica chashnatacmi can .
43006054	Maijanpish ñuca aichata micucca , ñuca yahuarta ubiacca , huiñai causaita charinmi . Ñucami tucuri punzhapica causachisha .
43006055	Chaimanta ñuca aichami micunatac can , ñuca yahuarmi ubianatac can .
43006056	Maijanpish ñuca aichata micucca , ñuca yahuarta ubiacca , ñucahuanmi causan . Ñucapish paihuanmi causani .
43006057	Ñucata cachac Taitaca causaiyucmi . Chaimantami ñucaca paimanta causani . Ñuca aichata micucca , ñucamantami causanga .
43006058	Caimi jahua pachamanta shamushca tandaca . Cai tandaca mana cancunapac ñaupa taitacuna micushca maná tanda shinachu . Paicunaca chai tandata micushpapish huañurcami . Maijanpish cai tandata micucca , huiñai causaitami charinga — nirca .
43006059	Jesusca caicunatami Capernaúm pueblo , israelcuna tandanacuna huasipica yachachirca .
43006060	Jesús chashna yachachishcata tauca paita caticcuna uyashpaca : — Cai yachachishcacunaca sinchimi . ¿ Pitac caitaca entendingayari ? — ninacurca .
43006061	Chashna nishcamanta , huashalla parlanacucucta Jesús yachashpaca : — ¿ Cai nishcaca llaquichinchu ?
43006062	Runa Tucungapac shamushca ñuca ñaupa maipi cashcaman ricta ricushpaca , ¿ imashi tucunguichic ?
43006063	Diospac Espiritumi causaita cun . Gentecunallaca imata ruhuai pudinchu . Tucui ñuca nishcacunaca , causaita cuc Diospac Espiritumantami .
43006064	Shina cacpipish , cancunapuramanta maijancunaca mana cringuichicchu — nirca . Jesusca utcamanmi maijanlla paita mana crigricushcatapish , maijan japichigricushcatapish yacharca . Chaimantami chashna nirca .
43006065	Shinallatac Jesusca : — Chaimantami ñucaca : “ Taita mana pushamucpica , pi mana ñucapacman shamungachu ” nishpa , yachachircani — nirca .
43006066	Chaimanta pachami Jesusta caticcunaca caruyashpa , mana Jesus-huan purirca .
43006067	Chaimantami Jesusca chunga ishcai yachacuccunataca : — ¿ Cancunapish shitashpa rishun ninguichicchu ? — nirca .
43006068	Shina nicpimi , Simón Pedroca : — Apunchic Jesús , ¿ pipacmantac rishunyari ? Cambac rimashca shimicunaca , huiñai causaita cucmi .
43006069	Ñucanchicca cantaca crishcanchicmi . Dios cachashca Jucha Illac cashcatapish yachanchicmi — nirca .
43006070	Shina nicpimi Jesusca : — ¿ Manachu cancunataca chunga ishcaita acllarcani ? Shina cacpipish , cancunapuramanta shucca diablohuanmi — nirca .
43006071	Chashna nishpaca , Simón Iscariotepac churi Judasmantami Jesusca nicurca . Paica chunga ishcai yachacuccunapuramantami carca . Paimi quipata Jesusta japichirca .
43007001	Chai quipaca , Jesusca Galilea llactapimi puricurca . Mandac israelcuna huañuchishun nishcamantami , Judea llactapi canataca mana munarca .
43007002	Israelcunapac chuclla ruhuana fiesta punzhacunami chayamucurca .
43007003	Jesuspac huauquicunaca Jesustaca : — Ama caipi caichu , canta caticcuna can imalla ruhuashcata ricuchun , Judea llactaman ri .
43007004	Maijanpish gentecunaman ricsichisha nishpaca , mana pacallapi imatapish ruhuanchu . Shuctac llacta gentecunamanpish milagrota ruhuashpa ricuchiyari — nirca .
43007005	Quiquin huauquicunapish Jesusta mana crircacunachu . Chaimantami Jesusca :
43007006	— Ñucapac horasca manarac chayamunchu . Cancunamanmi ima horaspish alli .
43007007	Cai pacha gentecunaca cancunataca mana piñanchu , ashtahuanpish paicuna mana allita ruhuashcata ñuca huillashcamantami , ñucataca piñancuna .
43007008	Chai fiestamanca richiclla . Ñucapac horas manarac chayamushcamantami , ñucaca mana rini — nirca .
43007009	Chashna nishpami , Galilea llactallapitacmi saquirirca .
43007010	Paipac huauquicuna fiestaman rishca quipaca , Jesuspish rircami . Shina rishpapish , mana pi yachacllapimi pacalla rirca .
43007011	Mandac israelcuna Jesusta mashcashpaca : — Chai runaca , ¿ maipishi canga ? — nishpami mashcacurca .
43007012	Gentecunapurapi maijan huashalla parlanacushpaca : “ Chai runaca alli runami ” , cutin maijancunaca : “ Paica mana alli runachu . Gentecunata umashpami purin ” ninacurca .
43007013	Shina ninacushpapish , mandac israelcunata manchashcamantami , pipish Jesusmanta imata mana nishpa , picunapuralla parlanacurca .
43007014	Chai fiesta punzhacuna ña chaupiyamucucpimi , Jesusca Diosta mañana huasipi yachachi callarirca .
43007015	Jesús shina yachachicpimi israelcunaca : — ¿ Ima shinatac cai runaca yachachicllapish mana rishpa , cai tucuita yachanlla ? — nishpa mancharirca .
43007016	Shina nicpimi Jesusca : — Ñuca yachachishcaca mana ñuca munaimantachu , ashtahuanpish ñucata cachac Diosmantami .
43007017	Maijanpish Dios munashcata ruhuanata munaccunami , ñuca yachachishcaca ñuca munaimanta cashcata , mana cashpaca Diosmanta cashcata yachac chayancuna .
43007018	Quiquin munaillamanta rimacca , jatun tucunallatami munan . Shina cacpipish , Cachacta jatunyachicmi , cashcata nin . Paica jaicapi mana llullanchu .
43007019	Moisesmi mandashcacunataca curca . Ashtahuanpish cancunaca shucllapish mana cazunguichicchu . ¿ Ima nishpatac ñucataca huañuchishun ninguichic ? — nirca .
43007020	Shina nicpimi gentecunaca : — ¡ Supai japishcami cangui ! ¿ Pitac cantaca huañuchisha nicun ? — nirca .
43007021	Shina nicpimi Jesusca : — Shuc milagrota ñuca ruhuashcamantami mancharishpa saquiringuichic .
43007022	Moisesmi circuncisionta ruhuachun mandarca . Chaitami samana punzha cacpipish , cari huahuacunata circuncisionta ruhuachinguichic . Chai mandashcacunaca mana Moisesmantachu shamurca , ashtahuanpish ñaupa taitacunami chaitaca ruhuachiccuna carca .
43007023	Moisés mandashcata mana paquingaraicumi , samana punzhapipish circuncisionta ruhuanguichic . Shinashpaca , ¿ ima nishpatac samana punzhapi ungushca runata ñuca alliyachishcamantaca piñaringuichic ?
43007024	Ama ñahuita ricushpalla juchanchichicchu . Ashtahuanpish cashcata ruhuashpa juchanchichic — nirca .
43007025	Jerusalén pueblo maijan israelcuna parlanacushpaca : — ¿ Manachu cai runaca huañuchingapac mashcacushca ?
43007026	Riquichic , tucuipac ñaupapimi rimaricun . Pipish imata mana ninchu . ¿ Mandaccunapish “ Cristomi ” nishpachu crincuna ?
43007027	Ashtahuanpish pai maimanta cashcataca yachanchicmi . Shamuna cashca Cristo shamucpica , maimanta shamushcataca pi mana yachangachu — ninacurca .
43007028	Jesús Diosta mañana huasipi yachachishpaca : — ¿ Ñuca maimanta cashcatapish , pi cashcatapish yachanguichicchu ? Mana ñuca quiquinllamantachu shamurcani , ashtahuanpish cashcata ruhuac Dios cachacpimi shamurcani . Paitaca cancunaca mana ricsinguichicchu .
43007029	Ñucataca Diosmi cacharca . Paimanta shamushca cashpami , paitaca ricsini — nirca .
43007030	Jesusta prezushun nicushpapish manarac prezuna horas cacpimi , pi mana japirca .
43007031	Ashtahuanpish achca gentecuna paita crishpaca : — Cristo shamushpaca , ¿ cai runa ruhuashcamanta yallichu milagrocunata ruhuanga ? — nircacuna .
43007032	Fariseocunaca gentecuna Jesusmanta parlanacuctami uyarca . Chaimantami fariseocunapish , curacunata mandac curacunapish Jesusta japichun soldadocunata cacharca .
43007033	Chaimantami Jesusca : — Ashacamanllami cancunahuan casha . Quipataca ñucata Cachacpacmanmi risha .
43007034	Ñucata mashcashpapish mana taringuichicchu . Ñuca maipi cashcamanca mana chayai pudinguichicchu — nirca .
43007035	Chaimanta israelcunaca caishuc chaishuc tapunacushpaca : — Ñucanchic mana tarichunca , ¿ maimanshi ringa ? ¿ Ñucanchicpuramanta Grecia llactaman rishcacunapacmanchu risha nin ? ¿ Chaipichu israelcunata yachachisha nin ?
43007036	Pai : “ Ñucata mashcashpapish mana taringuichic . Ñuca maipi cashcamanca mana chayai pudinguichicchu ” nishpaca , ¿ imatatac nisha nin ? — ninacurca .
43007037	Fiesta tucuri jatun punzhapi Jesús jatarishpa sinchita rimashpaca : — Maijanpish yacunayachicca ñucapacman shamushpa , yacuta ubiaichic .
43007038	Dios quillcachishcapi nishca shina , maijanpish ñucata cricpac shungumantaca , causaita cuc yacumi llucshinga — nirca .
43007039	Jesusca , paita criccuna Diospac Espirituta chasquina cashcamantami chashna nirca . Jesusta Dios manarac jahua pachaman pushacpimi , Diospac Espirituca manarac shamushca carca .
43007040	Chaita uyashpami maijan gentecunaca : « Cai runaca ñucanchic shuyacushca Dios ima nishcata huillacmi » ninacurca .
43007041	Cutin shuccunaca : « Paica Cristomi » ninacurca . Shina cacpipish maijancunaca : « ¿ Cristoca Galilea llactamantachu shamunga ?
43007042	¿ Manachu Dios quillcachishcapica : “ Cristoca mandac Davidpac aillupuramanta , pai huacharishca Belén pueblomanta shamunga ” nin ? » ninacurca .
43007043	Paimanta gentecunapura shucca shuctac , shucca shuctac ninacushpa chicanyarinacurca .
43007044	Maijancuna Jesusta prezushun yuyacushpapish , mana imata ruhuarcachu .
43007045	Japichun cachashca soldadocuna fariseocunapacman , curacunata mandac curacunapacman cutimucpi paicunaca : — ¿ Ima nishpatac Jesusta mana japimunguichic ? — nirca .
43007046	Shina nicpimi soldadocunaca : — Chai runa shinaca , jaicapi pi mana rimashcachu — nirca .
43007047	Shina nicpimi fariseocunaca : — ¿ Cancunatapish crichircachu ?
43007048	¿ Mandac israelcunapish , fariseocunapish paita crishcachu ?
43007049	¡ Chai gentecunaca Moisés mandashcacunata mana yachanchu ! Chaimantami paicunaca llaquita apanga — nirca .
43007050	Shuc tuta Jesuspacman ric , fariseocunapuramanta Nicodemomi chaipi carca . Paica :
43007051	— Mandashcapi nishca shinaca , ima ruhuashcata manarac alli yachashpaca , pitapish mana juchanchinallachu canchic — nirca .
43007052	Shina nicpimi paicunaca : — ¿ Canpish Galilea llactamantachu cangui ? Dios quillcachishcata ricui . Chaipica : “ Galileamantaca pi huillac mana shamushcachu ” ninmi — nirca . [
43007053	Chai quipaca quiquin huasimanmi rircacuna .
43008001	Jesusca Olivos urcumanmi rirca .
43008002	Chai cayandi punzha pacarimucucpimi , Diosta mañana huasiman cutirca . Chaiman gentecuna chayacpimi , Jesusca tiyarishpa yachachi callarirca .
43008003	Chaimanmi mandashcacunata yachachiccunapish , fariseocunapish shuc huarmi huainayacucta japishpa , apamurca . Chai huarmita gentecunapac chaupipi
43008004	shayachishpaca : — Yachachic , cai huarmitaca huainayacuctami japimunchic .
43008005	Moisés mandashcapica , cai shina mana allita ruhuac huarmicunataca rumihuan shitashpa huañuchichun ninmi . Canca , ¿ imatatac ningui ? — nirca .
43008006	Jesús mana allita nicpica , juchanchingapacmi chashnaca tapurca . Ashtahuanpish Jesusca cumurishpami , maqui dedohuan pambapi quillcacurca .
43008007	Chashna tapushpa caticpi , Jesús jatarishpaca : — Cancunapuramanta maijan jucha illac cashpaca , pairac rumihuan shitachun — nirca .
43008008	Shina nishpaca , cutinllatacmi cumurishpa pambapi quillcashpa catirca .
43008009	Chaita uyashpaca , shungupi nanarishpami shucllancaman shucllancaman rirca . Yuyacmanta callarishpami chai huarmillata Jesus-huanca saquishpa rircacuna .
43008010	Jesús shayarishpa , pitapish mana ricushpa , huarmilla chaipi shayacucpica : — Uyai , ¿ maipitac chai juchanchiccunaca ? ¿ Manachu maijan juchanchirca ? — nirca .
43008011	Shina nicpimi , chai huarmica : — Amito , mana pi juchanchircachu — nirca . Shina nicpimi Jesusca : — Ñucapish mana juchanchinichu . Rilla , cutinca ama juchallinguichu — nirca . ]
43008012	Cutinllatac Jesusca israelcunataca : — Ñucami tucui cai pachapi causaccunapac achicyachic luz cani . Maijanpish ñucata caticca mana amsapi puringachu , ashtahuanpish causaita cuc luztami charinga — nirca .
43008013	Shina nicpimi fariseocunaca : — Canllamantatacmi huillacungui . Chaimanta can huillashcapish yangallami — nirca .
43008014	Shina nicpimi Jesusca : — Ñucaca maimanta shamushcatapish , maiman ricushcatapish yachanimi . Chaimantami ñucallamanta huillacushcapish , mana yangalla can . Ashtahuanpish cancunaca ñuca maimanta shamushcatapish , maiman ricushcatapish mana yachanguichicchu .
43008015	Cancunaca gentecuna yuyashca shinami juchanchinguichic . Ashtahuanpish ñucaca pita mana juchanchinichu .
43008016	Ñucaca mana ñucallachu juchanchini , ashtahuanpish ñucata cachac Taitahuanmi juchanchini . Chaimantami ñucaca cashcata ruhuashpa juchanchini .
43008017	Moisés mandashcacunapica : “ Ishcai huillaccuna tiyacpimi , cierto cashcata yachana ” ninmi .
43008018	Ñuca quiquinmantami huillacuni . Ñucata cachac Taitapish ñucallamantatacmi huillan — nirca .
43008019	Shina nicpimi paicunaca : — ¿ Maipitac cambac taitaca ? — nirca . Chaimantami Jesusca : — Cancunaca ñucatapish , ñuca Taitatapish mana ricsinguichicchu . Ñucata ricsishpaca , ñuca Taitatapish ricsinguichicmanmi — nirca .
43008020	Jesusca caicunataca Diosta mañana huasipi , ofrenda churana ladopimi yachachirca . Paita japina horas manarac chayamucpimi , paitaca pi mana japirca .
43008021	Cutinllatac Jesusca : — Ñucaca rigrinimi . Cancunaca mashcanguichicmi . Ñuca ricushcamanca mana ri pudinguichicchu Cancunapac juchallapitacmi huañunguichic — nirca .
43008022	Chaita uyashpami mandac israelcunaca : — ¿ Pai : “ Ñuca ricushcamanca mana ri pudinguichicchu ” nishpaca , paillatac huañunamantachu nicun ? — ninacurca .
43008023	Shina nicpimi Jesusca : — Cancunaca caimantami canguichic . Ñucaca jahua pachamantami cani . Cancunaca cai pachamantami canguichic . Ñucaca mana cai pachamantachu cani .
43008024	Chaimantami “ cancunapac juchallapitacmi huañunguichic ” nircani . Ñucata cancuna mana crishpaca , cancunapac juchallapitacmi huañunguichic — nirca .
43008025	Chaimantami Jesustaca : — Canca , ¿ pitac cangui ? — nirca . Shina tapucpimi Jesusca : — Ñuca pi cashcataca callarillapitacmi huillarcani .
43008026	Cancunata juchanchishpa , tauca ninacunatami charini . Shina cashpapish ñucata Cachacca imatapish cashcatami nin . Ñucaca pai imata nishcallatami nini — nirca .
43008027	Paicunaca Diosmanta Jesús huillacushcata mana entendircachu .
43008028	Chaimantami Jesusca : — Runa Tucungapac shamushca ñucata chacatashpami , ñuca pi cashcata , ñuca munaimanta imatapish mana ruhuac cashcata , ashtahuanpish ñuca Taita yachachishcata nic cashcata yachanguichic .
43008029	Ñucata Cachacca ñucahuanmi . Ñucaca pai munashcallatami ruhuani . Chaimantami paica mana ñucallata saquin — nirca .
43008030	Chaicunata Jesús nicpica , achcacunami crircacuna .
43008031	Jesusca paita cric israelcunataca : — Cancunaca ñuca rimashcata cazushpaca , ñuca yachacuccunatacmi canguichic .
43008032	Chashnami cashcata nic cashcata ricsinguichic . Chai cashcata nic rimashcami cacharichinga — nirca .
43008033	Shina nicpimi paicunaca : — Ñucanchicca Abrahampac huahua huahuacunami canchic . Jaicapi huatashca shina servicca mana canchicchu . ¿ Ima nishpatac cacharichingami ninguiyari ? — nirca .
43008034	Shina nicpimi Jesusca : — Maijanpish juchata ruhuacca juchapi huatashca shinami . Chaica chashnatacmi can .
43008035	Shuc servicca mana amopac huasipi huiñaita causanchu , ashtahuanpish churimi taitahuan causacungalla .
43008036	Chaimanta Diospac Churi cancunata huatashca shinamanta cacharichicpica , cacharishcatacmi canguichic .
43008037	Cancuna Abrahampac huahua huahuacuna cashcataca yachanimi . Chashna cacpipish , ñuca yachachishcata mana entendishpami , ñucataca huañuchishun nicunguichic .
43008038	Ñucaca , ñuca Taitahuan cashpa , ricushcallatami huillani . Cancunaca cancunapac taita nishcallatami ruhuanguichic — nirca .
43008039	Shina nicpimi paicunaca : — Ñucanchic taitaca Abrahammi — nirca . Shina nicpimi Jesusca : — Cancuna Abrahampac huahuacuna cashpaca , Abraham ruhuashcatachari ruhuanguichicman .
43008040	Ñuca Diosmanta uyashcata , cashcata nishcata nicucpipish cancunaca huañuchishun ninguichicmi . Abrahamca jaicapi mana chashna ruhuarcachu .
43008041	Cancunaca cancunapac taita ruhuashcatami ruhuanguichic — nirca . Shina nicpimi paicunaca : — ¡ Ñucanchicca mana huainapac huahuacunachu canchic , ashtahuanpish shuc taitallatami charinchic ! ¡ Chaica Diosmi ! — nirca .
43008042	Shina nicpimi , Jesusca : — Dios cancunapac taita cacpica , cuyanguichicmanmi . Ñucaca Diosmantami shamurcani . Mana ñuca munaimantachu shamurcani , ashtahuanpish Diosmi cacharca .
43008043	¿ Ima nishpatac ñuca rimashcataca mana entendinguichic ? Ñuca rimashcata mana uyashun nishpami , mana entendinguichic .
43008044	Cancunaca diablopac huahuacunami canguichic . Chaimantami pai munashcata ruhuanguichic . Diabloca callarimanta pachami huañuchic , llullac cashca . Paica jaicapi mana cashcata ninchu . Paica llullapac taitami . Pai llullashpaca , pai ima shina cashca shinallatacmi ricuchin .
43008045	Chaimantami ñuca imapish cashcallata nicpica , mana cringuichic .
43008046	¿ Cancunapuramanta maijantac ñuca juchayuc cashcataca ricuchinguichic ? Diosmanta ñuca huillacpica , ¿ ima nishpatac mana cringuichic ?
43008047	Maijanpish Diospac huahua cashpaca , pai rimashcatami uyasha nin , ashtahuanpish cancunaca mana Diospac huahua cashpami , pai rimashcataca mana uyashun ninguichic — nirca .
43008048	Chaimantami mandac israelcunaca Jesustaca : — Ñucanchic : “ Canca Samaria llactamantami cangui , shinallatac supaihuanmi cangui ” nishpaca , allitami nishcanchic — nirca .
43008049	Shina nicpimi Jesusca : — Ñucaca mana supaihuan canichu . Ñucaca Taitatami jatunyachini , ashtahuanpish cancunaca ñucataca mana jatunyachinguichicchu .
43008050	Gentecuna ñucata alli nichunca mana munanichu , ashtahuanpish ñuca Taitata alli nichunmi munan . Paillami taripanga .
43008051	Maijanpish ñuca nishcata cazucca mana huañungachu . Chaica , chashnatacmi canga — nirca .
43008052	Shina nicpimi , mandac israelcunaca : — Cunancarin supaihuan cashcata yachanchictacmi . Abrahampish , Dios ima nishcata huillaccunapish huañurcami . Shina cacpica , ¿ ima nishpatac canca “ maijanpish ñuca nishcata cazuccunaca mana huañungachu ” ninguiyari ?
43008053	¿ Canca Abrahamta yallichari cangui ? Paipish , Dios ima nishcata huillaccunapish huañurcami . Canca , ¿ ima nishpatac chashnaca nicunguiyari ? — nirca .
43008054	Shina nicpimi , Jesusca : — Ñucallata “ allimi cani ” nirishpaca , chaica yangami canman . Ñucata alli nicca , ñuca Taitami . Paillatatacmi cancunaca “ ñucanchic Dios ” ninguichic .
43008055	Cancunaca paitaca mana ricsinguichicchu . Ñucaca ricsinimi . Ñuca “ mana ricsinichu ” nishpaca , cancuna shinallatac llullacmi caiman . Ñucaca ricsinitacmi . Chaimantami pai ima nishcataca cazuni .
43008056	Taita Abrahamca ñuca cai pachaman shamuna punzhata ricushpami cushicurcami . Ña ricushpaca , ashtahuanmi cushicurca — nirca .
43008057	Shina nicpimi , mandac israelcuna Jesustaca : — Manarac pichca chunga huatatapish charinguica . ¿ Ima shinatac taita Abrahamta ricurcangui ? — nirca .
43008058	Shina nicpimi Jesusca : — Manarac taita Abraham tiyacpimi , ñucaca ña tiyarcani . Chaica chashnatacmi can — nirca .
43008059	Shina nicpimi , paicunaca rumihuan shitangapac rumicunata japircacuna . Ashtahuanpish Jesusca miticushpami , Diosta mañana huasimanta llucshishpa rirca .
43009001	Chaimanta Jesús rishpaca , huacharishca pachamanta ñahui mana ricuc runatami ricurca .
43009002	Yachacuccuna Jesustaca : — Yachachic , cai runa ñahui mana ricuc huacharichunca , ¿ taita mamachu juchallirca ? ¿ Mana cashpaca paipac juchallamantachu chashna tucushca canga ? — nirca .
43009003	Chaimantami Jesusca : — Mana paipac juchamantachu , shinallatac mana taita mamapac juchamantachu chashnaca tucushca , ashtahuanpish Dios munashcata cai runapi ricuchingapacmi , chashnaca huacharirca .
43009004	Punzha tiyacpiracmi , ñucata Cachac Diospacta ruhuana canchic . Ña tutayacpica , pi imata mana ruhuai pudinchu .
43009005	Cai pachapi cashcacamanca , cai pachapi causaccunata achicyachic luzmi cani — nirca .
43009006	Chaita nishpami , pambapi tucashpa , turuta ruhuashpa chai runapac ñahuipi llutarca .
43009007	Shina llutashpaca : — Cunanca , Siloé uchilla cuchapi jahuaringapac ri — nirca . ( “ Siloé ” nishpaca , “ cachashca ” nisha ninmi ) . Chai runa jahuaringapac rishpaca , ñahui ricucucmi cutirca .
43009008	Chaimantami vecinocunapish , mañashpa tiyacta ricuccunapish : — Cai runaca , ¿ manachu mañashpa tiyacuc runa ? — ninacurca .
43009009	Maijanca : — Ari , paimi — nirca . Maijanca : — Mana paichu . Shuc pailaya runami — ninacurca . Shina ninacucpimi paica : — Ari , ñucallatacmi cani — nirca .
43009010	Shina nicpimi paicunaca : — ¿ Ima shinatac ñahuica pascarirca ? — nirca .
43009011	Shina nicpimi paica : — Jesús shuti runami turuta ruhuashpa , ñahuipi llutashpaca : “ Siloé cuchapi jahuarigri ” nirca . Siloeman rishpa , ñahuita jahuarishpaca , ña ricurcanillami — nirca .
43009012	Chashna nicpimi paicunaca : — ¿ Maipitac chai runaca ? — nirca . Shina nicpimi paica : — Mana yachanichu — nirca .
43009013	Chai alli tucushca runataca fariseocunapacmanmi pusharcacuna .
43009014	Jesusca samana punzhapimi chai runataca alliyachishca carca .
43009015	Fariseocunaca ima shina alliyashcatami tapurca . Shina nicpimi paica : — Turutami ñahuipi llutarca . Quipaca jahuarircanimi . Cunanca ñami ricucuni — nirca .
43009016	Shina nicpi , maijan fariseocunaca : — Samana punzhata mana cazunchu , paica mana Diosmantachu shamushca — nirca . Cutin maijanca : — Shuc juchayuc runaca , ¿ ima shinatac milagrocunataca ruhuangayari ? — nirca . Chashna ninacushpami , paicunapura chicanyarinacurca .
43009017	Cutinllatac alliyashca runata fariseocunaca : — Ñahuita alliyachic runataca , ¿ canca imatatac ningui ? — nirca . Shina nicpimi paica : — Dios ima nishcata huillacmi — nirca .
43009018	Mandac israelcunaca pai ñahui mana ricuc cashcatapish , alliyashcatapish mana crircacunachu . Chaimantami paipac taita mamata
43009019	cayachishpa : — ¿ Paichu ñahui mana ricuc huacharishca cancunapac huahua ? ¿ Ima shinatac cunanca ricucunyari ? — nirca .
43009020	Chaimantami taita mamaca : — Ari , caica ñucanchic huahuami . Pai ñahui mana ricuc huacharishcataca yachanchicmi .
43009021	Cunan ima shina alliyashcatapish , pi alliyachishcatapish , mana yachanchicchu . Paillamantac tapuichic . Paica ña juizhu runami . Paimi ima cashcata ninga — nirca .
43009022	Fariseocuna : “ Maijanpish ‘ Jesusca Cristomi ’ nishpa huillacpica , israelcunapac tandanacuimanta llucchishpa cachashcami canga ” nishpami , ñaupaman yuyarinacushca carca . Chaimantami mandac israelcunata manchashpa , taita mamaca chashna nirca .
43009023	Chaimantami paipac taita mamaca : “ Paillamantac tapuichic . Paica juizhu runami ” nirca .
43009024	Shina nicpimi , cutin alliyashca runata mandac israelcuna cayashpaca : — Diospac shutipi huillai . Ñucanchicca chai Jesús runataca juchayuc cashcatami yachanchic — nirca .
43009025	Shina nicpimi paica : — Chai runa , juchayuc cashcata , mana juchayuc cashcata mana yachanichu , ashtahuanpish ñuca ñahuita alliyachicpi , cunan ricucushcallatami yachani — nirca .
43009026	Shina nicpimi , cutinllatac tapushpaca : — ¿ Imatatac ruhuarca ? ¿ Ima shinatac ñahuita alliyachirca ? — nirca .
43009027	Shina nicpimi paica : — Ña huillanica , ¿ manachu uyarcanguichic ? ¿ Cutinchu huillachun ninguichic ? ¿ Cancunapish paita caticcunachu tucushun ninguichic ? — nirca .
43009028	Shina nicpi , paicuna piñarishpaca : — Canmi paita catic cangui . Ñucanchicca Moisesta caticcunami canchic .
43009029	Dios rimashcata Moisés huillashcallatami yachanchic , ashtahuanpish chai runa maimanta cashcataca mana yachanchicchu — nirca .
43009030	Shina nicpimi , chai runaca : — Cancuna pai maimanta shamushcata mana yachanaca shuc mancharinami . Paimi ñuca ñahuita alliyachirca .
43009031	Diosta mana cazuccuna mañashcata mana uyac cashcataca allimi yachanchic . Ashtahuanpish paita manchacta , pai munashcata ruhuac mañashcataca uyanmi .
43009032	Huacharishcamanta pacha ñahui mana ricuc runata alliyachishcataca , jaicapi pi mana uyashcachu .
43009033	Chai runa mana Diosmanta shamushca cashpaca , imatapish mana ruhuanmanchu — nirca .
43009034	Shina nicpimi paicunaca : — Canca juchasapami huacharircangui . ¿ Chashna cashca jahuachu ñucanchicta yachachisha ningui ? — nirca . Chashna nishpami , paitaca tandanacuna huasimanta llucchishpa cacharca .
43009035	Chai alliyashca runata tandanacuimanta llucchishpa cachashcata Jesús yachashpami , paita mashcarca . Ña tupashpaca : — ¿ Canca Runa Tucungapac shamushcataca cringuichu ? — nirca .
43009036	Shina nicpimi paica : — Amito , ¿ pitac chaica , ñuca paita cringapac ? — nirca .
43009037	Shina nicpimi Jesusca : — Ña ricucunguimi . Canhuan rimacucllatacmi cani — nirca .
43009038	Shina nicpimi paica : — Apunchic Jesús , crinimi — nishpa , cungurishpa , Jesusta alli nirca .
43009039	Chashna nicpimi Jesusca : — Ñucaca taripangapacmi cai pachaman shamurcani . Ñahui mana ricuccunata alliyachingapac , cutin ricuccunataca ñahui mana ricucta ruhuangapacmi shamurcani — nirca .
43009040	Maijan fariseocuna chaita uyashpaca : — ¿ Shinashpaca ñucanchicpish ñahui mana ricuccunachu canchic ? — nircacuna .
43009041	Shina nicpimi Jesusca : — Ñahui mana ricuccuna cashpaca , manachari juchayuccuna canguichicman . Ashtahuanpish “ ricushpami causacunchic ” nishcamantacarin , juchayuccunami canguichic — nirca .
43010001	Jesusca : — Maijanpish oveja corralman mana punguta yaicucca shuhuac , huañuchicmi . Chaica chashnatacmi can .
43010002	Ashtahuanpish pipish punguta yaicucmi oveja michicca can .
43010003	Chai michic chayacpica , corral punguta cuidacca punguta pascanmi . Ovejacunaca Michic rimashcata uyanmi . Paica ovejacunataca shutipi cayashpami , corralmanta llucchin .
43010004	Ña tucui llucchishpaca , ovejacunapac ñaupatami paica rin . Ovejacunaca michicpac rimashcata ricsishcamantami catin .
43010005	Ashtahuanpish mana ricsishca runapac rimashcata uyashpaca , mancharishpami rin , paitaca mana catinchu — nirca .
43010006	Cai chimbapurashca parlohuan Jesús yachachishpaca , imata nisha nishcataca mana entendircacunachu .
43010007	Jesús cutinllatac rimashpaca : — Ñucami ovejacuna yaicuna punguca cani . Chaica chashnatacmi can .
43010008	Manarac ñuca shamucpi , tucui shamuccunaca shuhuaccunami , huañuchiccunami carca , ashtahuanpish ovejacunaca mana catircacunachu .
43010009	Ñucami punguca cani . Maijanpish ñucamanta yaicucca quishpiringami . Paica llucshic , yaicucmi puricunga . Micunatapish taringami .
43010010	Shuhuacca shuhuangapac , huañuchingapac , chingachingapacmi yaicun . Ñucaca causaita cungapac , yalli causaita cungapacmi shamurcani .
43010011	Ñucami alli michicca cani . Alli michicca , ovejacunamanta huañuna cacpipish huañungalla .
43010012	Ashtahuanpish cullquillamanta michicca mana alli michicchu . Mana paipac ovejacuna cashcamantaca atuc shamucpica , shitashpa rinllami . Atucca ovejacunata manchachishpa , maitapish shic-huashpa cachanllami .
43010013	Cullquillamanta michicca ovejacunata mana llaquishpa shitashpa rinllami . Paica ovejacunata mana llaquinchu .
43010014	Ñucami alli michicca cani . Ima shinami ñuca Taita ñucata ricsin , shinallatacmi Taitataca ricsini . Chashnallatacmi ñuca ovejacunapish ñucata ricsin . Ñuca ovejacunamantaca huañuna cacpipish huañushallami .
43010015	
43010016	Shinallatac mana cai corralpi cac shuctac ovejacunatapish charinimi . Paicunatapish pushamunami cani . Paicunaca ñuca rimashcata uyangacunami . Chashna uyashpa tandarishpaca , shuc shinallami tucunga , shinallatac shuc michicllami tiyanga .
43010017	Ñucaca huañuna cacpipish , huañushpa causarishami . Chaimantami ñuca Taitaca cuyan .
43010018	Pipish ñuca causaita mana quichungachu , ashtahuanpish ñucallatacmi cusha . Huañungapacpish , causarinatapish poderta charinimi . Chashna ruhuachunmi , ñuca Taitaca mandarca — nirca .
43010019	Israelcuna chaita uyashpaca , paicunapurami cutinmi chicanyarinacurca .
43010020	Paicunapuramanta taucacunami : — ¿ Ima nishpatac paita uyanguichic ? Paica supaihuanmi , shinallatac yuyai illacmi — ninacurca .
43010021	Ashtahuanpish maijancunaca : — Supaihuan cashpaca , mana chashna rimanmanchu . Maijanpish supaihuan cashpaca , ñahui mana ricuctaca mana alliyachinmanchu — ninacurca .
43010022	Chai punzhacunaca Jerusalenpica Diosta mañana huasita mingana fiestami carca . Chai punzhacunaca tamya punzhacunami carca .
43010023	Jesusca Diosta mañana huasipimi Salomón ruhuashca pungu pambapi puricurca .
43010024	Chaipi Jesuspac muyundipi israelcuna shayarishpaca : — Can Cristo cashpaca , cunanllatac alli huillai : ¿ Ima horascamantac can pi cashcata mana yachashpa puricushunyari ? — nirca .
43010025	Chaimantami Jesusca : — Ña nircanica . Chashna nicpipish , mana crircanguichicchu . Ñuca Taitapac poderhuanmi imatapish ruhuani . Chai ruhuashcacunami ñuca pi cashcataca ricuchicun .
43010026	Cancunaca mana ñuca ovejacuna cashpami , chaita ricushpapish mana cringuichic .
43010027	Ovejacunaca ñuca rimashcata uyanmi . Ñucapish paicunataca ricsinimi .
43010028	Ñucaca huiñai causaitami paicunamanca cuni . Paicunaca mana chingaringachu , pipish ñuca maquimantaca mana quichungachu .
43010029	Paicunata ñucaman cuc Taitaca tucuimanta yallimi . Paipac maquimantaca pi mana quichungachu .
43010030	Ñuca Taitahuanca shuc shinallami canchic — nirca .
43010031	Shina nicpimi , israelcunaca Jesusta shitangapac rumita japircacuna .
43010032	Chashna cacpipish Jesusca : — Ñuca Taitapac poderhuanmi tauca allicunata ruhuarcani . ¿ Maijan ruhuashcacunamantatac rumihuan shitashun ninguichic ? — nirca .
43010033	Shina nicpimi israelcunaca : — Mana allicunata ruhuashcamantachu rumicunahuan shitashun ninchic , ashtahuanpish Dios tucushpa , paita piñachishcamantami shitashun ninchic . Canca ñucanchic shina runallami cangui . Chashna cashpapish Dios shina tucusha nishpami , chashnaca nicungui — nirca .
43010034	Chashna nicpimi Jesusca : — Dios quillcachishcapica : “ Cancunami dioscuna canguichic ” nicunmi .
43010035	Dios quillcachishcataca mana llullanchu . Chaitaca yachanguichicmi . Diosca pai rimashcata uyaccunataca “ cancunami dioscuna canguichic ” nircami .
43010036	Diosca chicanyachishpami , ñucataca cai pachaman cacharca . ¿ Chashna cashca jahuachu ñucataca : “ Diospac Churimi cani ” nishpaca , “ Diostami piñachicun ” ninguichic ?
43010037	Ñuca Taita ruhuachun nishcacunata mana ruhuacpica , ama cringuichicchu .
43010038	Ñucaca ñuca Taita mandashcallatami ruhuani . Ñucata mana crishpapish , ñuca ruhuashcacunata crichicyari . Chashna crishpami , ñuca Taitaca ñucahuan , ñucaca paihuan cashcata alli yachanguichic — nirca .
43010039	Chaimantami israelcunaca cutinllatac Jesusta japishun nircacuna . Shina cacpipish , paica paicunapac chaupimanta rircallami .
43010040	Jesusca Jordán yacu chimba ladoman cutishpami , chaipi saquirirca . Chaipimi Bautizac Juan utcaman bautizac carca .
43010041	Chaipi achca gentecuna paipacman shamushpaca : — Juanca milagrocunataca mana ruhuarcachu . Shina cacpipish , Juan cai runamanta huillashcaca chashnatacmi cashca — ninacurca .
43010042	Chaipica achca runacunami Jesusta crircacuna .
43011001	Betania pueblomanta Lázaro runami ungushca carca . Paica , paipac panicuna Mariahuan , Martahuanmi chai pueblopi causarca .
43011002	Chai Mariami quipamanca Jesuspac chaquicunapi mishquilla ashnacucta churashpa , acchahuan chaquichirca .
43011003	Lazaropac panicuna Jesuspacman cachashpaca : — Apunchic Jesús , canhuan apanacuc Lazaromi ungushca — nichun cacharca .
43011004	Jesús chaita uyashpaca : — Chai ungüica mana huañuchic ungüichu , ashtahuanpish Diostapish , paipac Churi ñucatapish jatunyachingapacmi — nirca .
43011005	Jesusca Mariatapish , Martatapish , Lazarotapish mai cuyacmi carca .
43011006	Jesusca Lázaro ungushcata yachashpapish , ishcai punzhacamanmi chaillapitac saquirirca .
43011007	Chai quipami , Jesusca paipac yachacuccunataca : — Cutinllatac Judea llactaman jacuchic — nirca .
43011008	Shina nicpimi yachacuccunaca : — Yachachic , sarunllami israelcunaca rumihuan shitashun nircacuna . ¿ Chashna cashca jahuachu cutin chaillamantac risha ningui ? — nirca .
43011009	Shina nicpimi Jesusca : — ¿ Manachu punzhaca chunga ishcai horasta charin ? Maijanpish punzhapi puricca , mana mitcarinchu .
43011010	Maijanpish tuta purishpaca , luzta mana charishcamantami mitcarin — nirca .
43011011	Chaita nishca quipaca Jesusca : — Ñucanchic-huan apanacuc Lazaromi sueñushca . Paitami ricchachingapac rigrini — nirca .
43011012	Yachacuccuna chaita uyashpaca : — Apunchic Jesús , sueñucushpaca alliyangami — nirca .
43011013	Ashtahuanpish Jesusca , Lázaro huañushcamantami chashna nicurca . Cutin yachacuccunaca sueñunamantami nicurca .
43011014	Chaimanta Jesús alli entendichishpaca : — Lazaroca huañushcami .
43011015	Ñucaca chaipi mana cashcamantaca cushicunimi . Paica cancuna ashtahuan ñucata crichunmi huañushca . Chaimi cancunamanca ashtahuan alli . Cunanca jacuchic , ricushun — nirca .
43011016	Shina nicpimi , ishcaipura huacharishca Tomasca caishuc yachacuccunataca : — Ñucanchicpish Jesus-huan huañungapac jacuchic — nirca .
43011017	Jesusca Lazarota ña chuscu punzhata enterrashca cacpimi chayarca .
43011018	Betania puebloca Jerusalenmanta quimsa kilómetro shinallapimi carca .
43011019	Martapac , Mariapac turi huañushcamantaca , tauca israelcunami llaquinacungapac shamushca carcacuna .
43011020	Jesús shamucucta Marta uyashpaca , tupangapacmi llucshirca . Ashtahuanpish Mariaca huasipimi saquirirca .
43011021	Chashna tupangapac llucshishpami Martaca : — Apunchic Jesús , can caipi cashca cacpica , ñuca turica mana huañunmanchu carca .
43011022	Shina cacpipish , Diosta mañacpica , Diosca uyangami — nirca .
43011023	Shina nicpimi Jesusca : — Cambac turica causaringami — nirca .
43011024	Shina nicpimi Martaca : — Ari , tucuri punzhapica causaringami . Chaitaca yachanimi — nirca .
43011025	Shina nicpimi Jesusca : — Ñucami causaita cucpish , huañushcacunata causachicpish cani . Ñucata cricca huañushpapish causaringami .
43011026	Maijanpish causacushpa , ñucata cricca , mana huiñaita huañungachu . ¿ Chaitaca cringuichu ? — nirca .
43011027	Shina nicpimi Martaca : — Ari , Apunchic Jesús crinimi . Canca Diospac Churimi cangui . Cai pachaman shamuna cashca Cristomi cangui — nirca .
43011028	Chaita nishca quipa , Marta huasiman tuctishpa , paipac ñaña Mariata pacallaman cayashpaca : — Yachachicmi caipi . Cantami cayacun — nirca .
43011029	María chaita uyashpaca , utcami Jesus-huan tupangapac rirca .
43011030	Jesusca manarac chai puebloman yaicurcachu . Martahuan tupashca pushtupimi carca .
43011031	Huasipi cushichishpa , compañashpa tiyacuc israelcuna María jatarishpa , utca ricta ricushpaca : — Enterrashcapimi huacangapac rin — nishpami , catishpa rircacuna .
43011032	María Jesuspacman chayashpa , paipac ñaupapi cungurishpaca : — Apunchic Jesús , can caipi cashca cacpica , ñuca turica mana huañunmanchu carca — nirca .
43011033	Mariapish , paita compañac israelcunapish huacacucta Jesús ricushpa , shungupi llaquirishpaca :
43011034	— ¿ Maipitac enterrarcanguichic ? — nishpa tapurca . Shina nicpimi paicunaca : — Apunchic Jesús , shamui , ricungui — nirca .
43011035	Jesuspish huacarcami .
43011036	Chaimantami israelcunaca : — Riquichic , Lazarota yallitami cuyashca — ninacurca .
43011037	Ashtahuanpish maijancunaca : — Cai runaca ñahui mana ricuc runataca alliyachircami . Shina cashpaca , ¿ ima nishpatac Lázaro ama huañuchunca imata mana ruhuarca ? — nirca .
43011038	Cutinllatacmi Jesusca shungupi llaquirishpa , chai enterrashca cuchuman rirca . Chai jutcuca quingraipimi jatun rumihuan jarcashca carca .
43011039	Chaipimi Jesusca : — Rumita cutichichic — nirca . Shina nicpimi , chai huañushcapac pani Martaca : — Apunchic Jesús , pai huañushcaca ñami chuscu punzha , ashnacungami — nirca .
43011040	Shina nicpimi Jesusca : — ¿ Manachu ñucaca : “ Crishpaca , Dios imatapish ruhuaclla cashcata ricunguimi ” nircani ? — nirca .
43011041	Jesús shina nicpimi , enterrashcata tapashca rumita cutichirca . Jesús jahua pachata huichailla ricushpaca : — Taitalla , ñuca mañashcata uyashcamanta pagui ninimi .
43011042	Ñuca mañashcata can uyac cashcataca yachanimi . Caipi ñucahuan cac gentecuna ñucata can cachashcata crichunmi , cashna nini — nirca .
43011043	Chaita nishca quipaca : — ¡ Lázaro , chaimanta llucshi ! — nishpami , sinchita caparirca .
43011044	Chashna caparicpimi , chai huañushcaca chaqui , maqui pillushca , umapish lienzohuan pillushca llucshimurca . Shina llucshimucpimi Jesusca : — Pai purichun , pillushcata pascaichic — nirca .
43011045	Mariata compañac tauca israelcuna Jesús imata ruhuashcata ricushpaca , paita crircacunami .
43011046	Cutin maijancunaca fariseocunamanmi Jesús imata ruhuashcata huillangapac rircacuna .
43011047	Shina huillacpi , curacunata mandac curacunapish , fariseocunapish mandaccunapura tandanacushpaca : — Chai runataca , ¿ imatatac ruhuanchic ? Paica tauca milagrocunatami ruhuacun .
43011048	Chashnalla saquicpica , tucuimi paita cringacuna . Shina cacpica , Roma llacta gentecuna shamushpami Diosta mañana huasitapish , ñucanchic gentecunatapish tucuchinga — nirca .
43011049	Shina nicpi , paicunapuramanta chai huatapi curacunata mandac Caifasca : — Cancunaca imatapish mana yachanguichicchu .
43011050	Ñucanchic llacta tucui gentecuna tucurinapac randica , shuc runalla tucui israelcunamanta huañunami ashtahuan alli . ¿ Chaitaca manachu yachanguichic ? — nirca .
43011051	Chaitaca mana paipac yuyaimantachu nirca , ashtahuanpish chai huatapi curacunata jatun mandac cashcamantami , Dios yuyaita cucpi , israelcunamanta Jesús huañuna cashcata huillarca .
43011052	Mana chai llactallamantachu huañuna carca , ashtahuanpish caita chaita rishpa causacuc Dios acllashcacunata tandarishpa , shucllata ruhuangapacmi huañuna carca .
43011053	Chai punzhamanta pachami , Jesusta ima shina huañuchinata yuyarinacurca .
43011054	Chaimantami Jesusca israelcunapurapica ña mana purirca , ashtahuanpish chaimanta llucshishpa , shitashca pamba cuchulla Efraín puebloman rishpa , chaipi paipac yachacuccunahuan carca .
43011055	Israelcunapac Pascua fiesta punzhacunaca ñami caillapi carca . Chaimantami chai punzhacuna manarac chayamucpi , achca gentecuna chuyayangapac Jerusalenman rircacuna .
43011056	Chaipi Jesusta mashcashpa , Diosta mañana huasipi yaicushpaca : — ¿ Imatatac ninguichic ? ¿ Manachu fiestaman shamunga ? — ninacurca .
43011057	Fariseocunapish , curacunata mandac curacunapish Jesusta japingapacmi , maijan ricushpaca , paicunaman huillachun mandarca .
43012001	Pascua fiestapac sucta punzha siricpimi , Jesusca Betania puebloman rirca . Jesús causachishca Lazaropish chaipimi causarca .
43012002	Chaipimi Jesusman shuc cenata ruhuarca . Chaitaca Martami caracurca . Lazaropish Jesus-huanmi mizapi micushpa tiyacurca .
43012003	Chaipimi Mariaca achca valishca chaupi litro nardo nishca mishquilla ashnacucta apamushpa , Jesuspac chaquita cahuirca . Chaimantaca acchahuanmi chaquichirca . Chashna cahuicpica , tucui huasi ucumi mishquilla ashnacuc saquirirca .
43012004	Chashna ruhuacpimi , yachacuccunapuramanta quipaman Jesusta japichigricuc Judas Iscarioteca :
43012005	— Cai mishquilla ashnacuctaca , quimsa patsac denario cullquipi catushpa huacchacunaman cunachari , ashtahuan alli canman carca — nirca .
43012006	Judasca mana huacchacunata llaquishcamantachu chaitaca nirca , ashtahuanpish shuhuac cashcamantami chashna nirca . Paimi cullquita tandashpa huacaichic carca . Chashnami maijan cutinca shuhuac carca .
43012007	Shina nicpimi Jesusca : — Paica ñuca enterrana punzhapacmi mishquilla ashnacucta huacaichishpa charicushca , saquilla .
43012008	Huacchacunaca punzhantami cancunahuan . Ashtahuanpish ñucaca mana cancunahuan causacushallachu — nirca .
43012009	Tauca israelcunami Jesús Betaniapi cashcata chayac chayashpaca , chaiman rircacuna . Mana Jesusta ricungapacllachu rircacuna , ashtahuanpish Jesús causachishca Lazarota ricuna yuyaihuanpishmi rircacuna .
43012010	Curacunata mandac curacunaca Lazarota huañuchinatami yuyarinacurca .
43012011	Chaica , Lázaro causarishcamantami achca israelcuna paicunamanta caruyashpa , Jesusta crircacuna .
43012012	Quipa punzha , Jerusalén Pascua fiestaman ric achca gentecuna Jesús Jerusalenman shamucucta uyashpami ,
43012013	ramacunata pitishpa tupangapac llucshirca . Chashna llucshishpaca : — ¡ Quishpichicca alli nishca cachun ! ¡ Mandac Diospac shutipi shamuc , israelcunata Jatun Mandacca tucuipac alli nishca cachun ! — nishpami caparirca .
43012014	Dios quillcachishcapi nishca shinami , Jesusca pactalla burropi tiyarishpa shamurca .
43012015	Chai quillcashcapica : « Sión pueblopi causaccunalla , ama mancharichicchu . Jatun Mandacca shuc pactalla burropimi montashpa shamucun » ninmi .
43012016	Cai nishcataca yachacuccunaca chai horasca mana entendircacunachu . Ashtahuanpish Jesús causarishca quipami , paimanta ñaupaman quillcachishca pactashcataca yuyarircacuna .
43012017	Jesus-huan cac gentecunaca Lazarota enterrashca jutcumanta cayashpa , causachishcatami tucuiman huillashca huillarca .
43012018	Chaimantami gentecunaca Jesús milagrota ruhuaclla cashcata yachashpa , paihuan tupangapac llucshirca .
43012019	Ashtahuanpish fariseocuna parlanacushpaca : — Riquichic , tucuimi paita caticun . Ñucanchicca imata mana ruhuai pudinchicchu — nicurca .
43012020	Jerusalén fiestapi Diosta alli ningapac riccunapurapica , maijan griego gentecunapishmi carca .
43012021	Paicunami Galilea llacta Betsaida pueblomanta Felipepacman chayarca . Chashna chayashpaca : — Amito , Jesus-huanmi tupashun ninchic — nirca .
43012022	Felipeca Andresmanmi huillarca . Chaimantami ishcai tucushpa Jesusman huillarca .
43012023	Shina huillacpimi Jesusca : — Runa Tucungapac shamushca ñucata jatunyachina punzhami chayamushca .
43012024	Trigo muyu allpapi mana urmashpa , mana huañushpaca paillami saquirin . Ashtahuanpish allpapi urmashpa , huañushpaca achcatami pucun . Chaica chashnatacmi can .
43012025	Maijanpish quiquin causaita cuyacca chingaringami . Ashtahuanpish maijanpish quiquin causaita cai pachapi mana cuyacca huiñaitami causanga .
43012026	Maijanpish ñucata servisha nicca ñucata catichun . Ñucata servicca maipimi ñuca cani , chaipimi canga . Maijanpish ñucata servictaca ñuca Taitami alli ninga .
43012027	Cunanca yallita llaquillami cani . ¿ Cunanca imatac nisha ? ¿ Taitalla , cai llaquimanta anchuchiyari nishachu ? Mana chashna nishachu , llaquita apangapacmi shamurcani .
43012028	¡ Taitalla , cambac shutita jatunyachiyari ! — nirca . Shina nicpi , jahua pachamantaca : « Ña jatunyachircanimi . Cutinpish ricuchishami » nishcami uyarirca .
43012029	Chaipi cac maijan caccuna chaita uyashpaca : “ Urcumi tulun ninacun ” nircami . Cutin shuccunaca : “ Angelmi rimacun ” ninacurca .
43012030	Chaimantami Jesusca : — Cai rimashcaca mana ñucamantachu uyarin , ashtahuanpish cancunamantami uyarin .
43012031	Cunanmi cai pachapi causaccunaca taripashca canga . Cunanmi cai pachata mandactapish llucchishpa shitashca canga .
43012032	Caspipi jahuaman huarcushca cashpami , tucuita ñucapacman pushamusha — nirca .
43012033	Chaitaca pai ima shina huañuna cashcata entendichingapacmi nirca .
43012034	Chaipi caccunaca : — Dios quillcachishcapica “ Cristo huiñaitami causanga ” ninmi . ¿ Ima nishpatac canca : “ Runa Tucungapac shamushcaca caspipi huarcushcami canga ” nicungui ? ¿ Pitac chai Runa Tucungapac shamushcaca ? — nirca .
43012035	Chaimantami Jesusca : — Asha punzhacamanllami Achicyachicca cancunahuan canga . Achicyachic cancunahuan cashcacamanca , achicpi purichic . Amsapi puricca maiman ricushcatapish mana yachanchu .
43012036	Cancunahuan Achicyachic cacpirac Achicyachicta crichic . Chashnami Achicyachicpac huahua canguichic — nirca . Shina nishca quipaca , Jesusca paicunapacmanta rishpa chingarircallami .
43012037	Jesús tauca milagrocunata ruhuacucpipish , israelcunaca mana crircacunachu .
43012038	Dios ima nishcata huillac Isaías huillashca pactachunmi chashna tucurca . Pai huillashpaca : « Dioslla , ¿ pitac huillashcataca crishcayari ? Diospac podertaca , ¿ pitac ricushcayari ? » nishcami .
43012039	Chaimantami mana crircacuna . Chaica , Isaiasllatacmi :
43012040	« Paicunapac ñahuita huichcarcami . Paicunapac shungutapish sinchiyachircami . Ñahuicunahuan ama ricuchun , paicunapac shungu ama yuyaita japichunmi cashna ruhuarca . Chaimantami ñucapacman mana cutimunga . Paicunataca mana alliyachishachu » nishcami .
43012041	Isaiasca Jesuspac sumaimana cashcata ricushpami , paimanta chashna huillarca .
43012042	Chashna cacpipish , mandac israelcunacamanmi taucacuna crirca . Ashtahuanpish tandanacuna huasimanta fariseocuna llucchishpa cachanata manchashpami , mana piman huillarca .
43012043	Paicunaca Dios alli nishca canapac randica , gentecunapac alli nishca canatami ashtahuan munarca .
43012044	Jesús sinchita rimashpaca : — Maijanpish ñucata cricca mana ñucallatachu crin , ashtahuanpish ñucata cachac Taitatami crin .
43012045	Maijanpish ñucata ricucca , ñucata cachac Taitatami ricun .
43012046	Maijanpish ñucata cricca ama amsapi cachunmi , ñucaca achicyachic luz shina cai pachaman shamurcani .
43012047	Maijanpish ñuca rimashcata uyashpapish mana cazuctaca , mana ñucachu taripasha . Mana cai pachapi causaccunata juchanchingapacchu shamurcani , ashtahuanpish quishpichingapacmi shamurcani .
43012048	Maijanpish ñucata piñashpa ñuca rimashcata mana cazucca , taripashcami canga . Ñuca rimashcallatacmi , tucuri punzhapica juchanchinga .
43012049	Mana ñuca munaimantachu rimacuni , ashtahuanpish ñucata cachac Taita imata mandashcallatami huillashpa rimani .
43012050	Ñuca Taita mandashcacunaca huiñai causaita cuc cashcatami yachani . Chaimantami ñuca rimashpaca , ñuca Taita mandashcallata huillacuni — nirca .
43013001	Pascua fiesta punzhacuna manarac chayacpimi , Jesusca cai pachamanta paipac Taitapacman rina horas chayashcata yacharca . Cai pachapica paita caticcunataca yallitami Jesusca cuyarca . Shinami tucuringacaman cuyarca .
43013002	Jesús manarac paipac yachacuccunahuan micungapac tiyaricpimi , diabloca Simonpac churi Judas Iscariotepac shungupi Jesusta japichina yuyaita churashca carca .
43013003	Jesusca paiman Dios poderta cushcatapish , Dios cachashca shamushcatapish , paipacman cutina cashcatapish yacharcami .
43013004	Chaimanta jatarishpami , Jesusca jahualla churanata anchuchishpa , shuc lienzota cinturapi churarca .
43013005	Chashnashpaca , yacuta bateapi churashpami , yachacuccunapac chaquita jahuashpa , lienzohuan chaquichi callarirca .
43013006	Simón Pedropac chaquita jahuagricpimi paica : — Apunchic Jesús , ¿ canchu ñuca chaquita jahuagringui ? — nirca .
43013007	Shina nicpimi Jesusca : — Ñuca cashna ruhuacushcataca manarac entendinguichu , quipamanmi entendingui — nirca .
43013008	Shina nicpimi Pedroca : — ¡ Jaicapi ñuca chaquita jahuachun , mana saquishachu ! — nirca . Shina nicpimi Jesusca : — Cambac chaquita ñuca jahuachun , mana saquishpaca , mana ñuca yachacucchu cangui — nirca .
43013009	Shina nicpimi , Simón Pedroca : — Shinashpaca Apunchic Jesús , ama chaquillata jahuaichu . Umatapish , maquitapish jahuaiyari — nirca .
43013010	Shina nicpimi Jesusca : — Maijanpish ña armarishcaca chuyanllami , ashtahuanpish chaquillatami jahuana can . Cancunaca ña chuyanllami canguichic . Shina cashpapish , mana tucuichu chuyanlla canguichic — nirca .
43013011	Jesusca maijan paita japichigricushcata yachashcamantami : “ Mana tucuichu chuyanlla canguichic ” nirca .
43013012	Jesús chaquita ña jahuashpa , churanata churarishpa , cutin mizapi tiyarishpaca : — ¿ Imamantatac caita ruhuashcataca entendinguichicchu ?
43013013	Cancuna ñucata ‘ Yachachic ’ shinallatac ‘ Apunchic Jesús ’ nishpaca , allitami ninguichic . Chaica , chaimi cani .
43013014	Ñuca Mandac cashpapish , Yachachic cashpapish , cancunapac chaquita jahuashcanimi . Chaimanta cancunapish , caishucpac , chaishucpac chaquita jahuaichic .
43013015	Cancunapish chashnallatac ruhuachunmi , ñucaca chashna jahuashpa ricuchini .
43013016	Servicca mana amota yallichu . Cachashcapish mana cachacta yallichu . Chaica chashnatacmi can .
43013017	Caicunata entendishpa , chaitatac ruhuashpaca , mai cushicuimi canguichic .
43013018	Mana tucui cancunamantachu nicuni . Maijanlla ñuca acllashca cashcataca yachanimi . Dios quillcachishcapi : “ Ñucahuan micucucllatacmi ñucataca piñanga ” nishca pactachunmi , chashnaca tucunga .
43013019	Manarac chaicuna pactacpimi , ñuca pi cashcata cancuna crichun , cunanmanta pacha huillacuni .
43013020	Maijanpish ñuca cachashcata chasquicca , ñucatami chasquin . Ñucata chasquicca , ñucata Cachactami chasquin . Chaica chashnatacmi can — nirca .
43013021	Chaita nishca quipa , Jesús shungupi yallita llaquirishpaca : — Cancunapuramanta shucmi ñucata japichigrin . Chaica chashnatacmi can — nirca .
43013022	Chaimantami yachacuccunaca pimanta nicushcata mana yachashpa , caishuc chaishuc ricunacurca .
43013023	Jesuspac shuc cuyashca yachacucmi paihuan quimirishpa tiyacurca .
43013024	Paitami Simón Pedroca pimanta chashna nicushcata tapuchun señata ruhuarca .
43013025	Chai yachacuc Jesuspacman ashtahuan cuchuyashpaca : — Apunchic Jesús , ¿ pitac chai japichicca ? — nirca .
43013026	Chashna nicpimi Jesusca : — Maijanmanmi tandata jucuchishpa cuni , chaimi — nirca . Jesusca tandata jucuchishpami , Simón Iscariotepac churi Judasman curca .
43013027	Judas tandata japincami , Satanasca paipac shungupi yaicurca . Chaimantami Jesusca : — Can imata ruhuagricushcataca utca ruhuailla — nirca .
43013028	Imamanta Jesús chashna nishcataca , chai mizapi tiyacuccunaca pipish mana entendircachu .
43013029	Judasca cullquita tandacmi carca . Chaimantami maijan yachacuccunaca : « Judastami fiestapac imallata randichun nicunga , mana cashpaca , huacchacunaman cullquita cuchunmi nicunga » nishpa yuyacurca .
43013030	Judas tandata japishcahuanmi , llucshishpa rirca . Chashna llucshicpica , ñami tuta carca .
43013031	Judas llucshishpa ricpimi Jesusca : — Cunanmi Runa Tucungapac shamushca ñucaca jatunyachishca cagrini . Diospish ñucamantami jatunyachishca canga .
43013032	Dios ñucamanta jatunyachishca cashpaca , Runa Tucungapac shamushca ñucatapish jatunyachingami . Chaitaca utcami ruhuanga .
43013033	Cuyashca yachacuccunalla , ashacamanllami cancunahuan cagrini . Cancunaca ñucata mashcanguichicmi . Mandac israelcunata nishca shinami cancunatapish nini : Ñuca maiman ricushcamanca , mana ri pudinguichicchu .
43013034	Mushuc mandashcatami saquini : Caishuc chaishuc-huan cuyanacuichic . Ñuca ima shinami cuyani , chashnallatac cancunapish cuyanacuichic .
43013035	Cancuna caishuc chaishuc-huan cuyanacucpimi , tucui cai pachapi causaccunaca ñucapac yachacuccuna cashcata yachangacuna — nirca .
43013036	Simón Pedro Jesusta tapushpaca : — Apunchic Jesús , ¿ maimantac rigringui ? — nirca . Chashna nicpimi Jesusca : — Ñuca maiman ricushcamanca mana cati pudinguichu , ashtahuanpish quipatami catingui — nirca .
43013037	Chashna nicpimi Pedroca : — Apunchic Jesús , ¿ ima nishpatac cunanca mana cati pudini ? ¡ Ñucaca canmanta huañuna cacpipish huañushallami ! — nirca .
43013038	Chashna nicpimi Jesusca : — ¿ Ñucamantachu huañugringui ? Manarac gallo cantacpimi , quimsa cutin ñucata negangui . Chaica chashnatacmi canga — nirca .
43014001	Jesusca : — Ama shungupi llaquiringuichicchu , ashtahuanpish Diostapish , ñucatapish cringuichic .
43014002	Ñuca Taitapac huasipica achca causanami tiyan . Mana chai shina tiyacpica , huillaimanmi carcani . Cancuna causanata allichingapacmi rigrini .
43014003	Ñuca rishpaca cancuna causanata allichishpami cancunata apangapac cutimusha . Maipimi ñuca causani , chaipimi cancunapish ñucahuan causanguichic .
43014004	Ñuca maiman ricushcatapish yachanguichicmi , ñantapish ricsinguichicmi — nirca .
43014005	Shina nicpimi Tomasca : — Apunchic Jesús , can maiman rictapish mana yachanchicchu . ¿ Ima shinatac ñantacarin yachashunyari ? — nirca .
43014006	Shina nicpimi Jesusca : — Ñucami cashcata nicpish , ñanpish , causaita cucpish cani . Maijanpish ñucallamantami Diospacman chayanga .
43014007	Cancuna ñucata ricsishpaca , ñuca Taitatapish ricsinguichicmanmi . Cunanmanta pachami Taitataca ricsinguichic , ricunguichic — nirca .
43014008	Chaimantami Felipeca : — Apunchic Jesús , Taitata ricuchiyari . Chaillatami munanchic — nirca .
43014009	Shina nicpimi Jesusca : — Ña unaitami cancunahuan cani . Felipe , ¿ chashna cashca jahuachu ñucata mana ricsingui ? Maijanpish ñucata ricucca ñuca Taitatapish ricunmi . ¿ Ima nishpatac canca : “ Taitata ricuchi ” ningui ?
43014010	¿ Manachu ñucaca Taitahuan , Taitaca ñucahuan shuclla cashcataca cringui ? Ñucaca , mana ñuca munaimantachu rimani , ashtahuanpish ñuca Taita ñucapi cashpami , pai munashcata ruhuachicun .
43014011	Ñucaca Taitahuan , Taitaca ñucahuan shuclla cashcata crichicyari . Ñucata mana crishpaca , ñuca ima ruhuashcata ricushpa crichicyari .
43014012	Ñucaca Taitapacmanmi rini . Chaimantami maijanpish ñucata cricca , ñuca ruhuashca shina ruhuanga . Chaicunapish yallitami ruhuanga . Chaica chashnatacmi canga .
43014013	Ñucapac shutipi imatapish mañacpica , ñuca Taita jatunyachishca cachunmi cusha .
43014014	Imatapish ñuca shutipi mañacpica , chaitami cusha .
43014015	Ñucata cuyashpaca , ñuca mandashcacunata cazunguichic .
43014016	Ñuca Taitaman mañacpica , shuctac Cushichictami cachanga . Chai Cushichicca huiñaitami cancunahuan canga .
43014017	Paica cashcata nic Espiritumi . Paitaca cai pacha runacunaca mana ricunchu , mana ricsinchu . Chaimantami mana chasqui pudin . Shina cacpipish , cancunaca ricsinguichicmi .
43014018	Mana cancunallata saquishachu , cancunapacman cutimushami .
43014019	Cai pachapi causaccunaca asha punzhacuna quipaca mana ñucata ricungachu . Shina cacpipish cancunaca ricunguichicmi . Chaica , ñucaca causacunimi , cancunapish causacunguichicmi . Chaimantami ricucunguichic .
43014020	Chai punzhami ñucaca Taitahuan shuclla cashcata , cancunaca ñucahuan , ñucaca cancunahuan shuclla cashcata yachanguichic .
43014021	Maijanpish ñuca mandashcacunata chasquishpa cazucmi ñucata cuyan . Ñucata cuyactaca Taitapish cuyanmi . Ñucapish cuyashpami Taitaman ricsichisha — nirca .
43014022	Shina nicpimi chaishuc Judasca : — Apunchic Jesús , ¿ ima nishpatac ñucanchicllaman ricurishpa , mana tucui gentecunaman ninguiyari ? — nirca .
43014023	Shina nicpimi Jesusca : — Maijanpish ñucata cuyacca , ñuca rimashcacunatami cazun . Paitaca ñuca Taitapish cuyanmi . Chaimantami paihuan causangapac shamushun .
43014024	Maijanpish ñucata mana cuyacca , ñuca rimashcacunataca mana cazunchu . Cancuna uyacuc ñuca rimashcacunaca mana ñuca munaimantachu , ashtahuanpish ñucata cachac Taitamantami .
43014025	Tucui caicunataca cancunahuan cashpami nicuni .
43014026	Chaica , Dios ñucapac shutipi cachagricuc Cushichic Espíritu shamushpami , tucuita yachachinga , tucui ñuca nishcacunatapish yuyachinga .
43014027	Sumac cushicui causaitami cuni , sumac cushicui causaitami saquini . Ñucaca mana gentecuna cushca cushi causaitachu cuni . Chaimanta ama llaquirichicchu , ama manchaichicchu .
43014028	Cancunaca ñuca : “ Ñuca rishpapish cancunapacman cutishami ” nishcataca , uyarcanguichicmi . Ñuca Taitaca ñucata yallimi . Ñucaca Taitapacmanmi rigrini nishcamantaca ciertota ñucata cuyashpaca cushicunguichicmanmi .
43014029	Chaicuna tucucta ricushpa ñucata crichunmi , utcashpa huillacuni .
43014030	Mana ashtahuan cancunahuan parlacushallachu . Chaica , ñami cai pachata mandac shamucun . Paica ñucata mana ati pudinchu .
43014031	Ñuca Taitata cuyac cashcata , Taita mandashcata pactachicusha . Cai pachapi causaccuna yachachunca , chashnallatacmi cana can . Jatarichic , caimanta jacuchic — nirca .
43015001	Jesusca : — Ñucaca alli pucuc uvas yurami cani . Ñuca Taitaca uvas chagrata tarpucmi .
43015002	Ñucapi cac , mana pucuc ramacunataca tucuitami pitinga . Cutin alli pucuc ramataca ashtahuan pucuchunmi , sumacta allichinga .
43015003	Cancunaca ñuca yachachishcata uyashcamantaca , ñami chuyayashca canguichic .
43015004	Ñucahuan shuc shina caichic , ñucapish cancunahuan shuc shinami casha . Ramaca yurapi mana cashpaca , mana pucui pudinchu . Chashnallatacmi cancunapish ñucahuan mana cashpaca , imata mana ruhuai pudinguichic .
43015005	Ñucaca uvas yurami cani . Cancunaca ramacunami canguichic . Cancunaca ñucahuan shuc shina cashpaca alli pucuc shinami canguichic . Ñucapish shuc shinami cancunahuan casha . Ñucamanta caruyashpaca imata mana ruhuai pudinguichicchu .
43015006	Maijanpish ñucahuan mana cactaca , mana pucuc ramata shinami pitinga . Ña chaquicpica , tandashpami ninapi rupachingami .
43015007	Ñucahuan shuc shina cashpa , yachachishcacunatapish cazushpaca mañaichiclla . Tucui mañashcatami Taitaca cunga .
43015008	Chashna alli pucuc ramacuna shina cacpimi , ñuca Taitaca jatunyachishca canga . Shinallatac ñuca yachacuccuna cashcatapish ricuchinguichicmi .
43015009	Ñuca Taita ñucata cuyac shinallatacmi , cancunatapish cuyani . Chashna cuyanacushpa catichiclla .
43015010	Ima shinami ñuca Taita mandashcacunata pactachishpa , paipac cuyashca cani , chai shinallatacmi cancunatapish ñuca mandashcacunata pactachicpica cuyasha .
43015011	Ñuca cushicuc shina cancunapish cushicuchun , shinallatac yallita cushicuihuan causachunmi , caicunataca nini .
43015012	Caitami ñucaca mandani : Ñuca cancunata cuyashca shina , caishuc chaishuc cuyanacuichic .
43015013	Maijanpish quiquin amigomanta huañucmi , yallita cuyashcataca ricuchin .
43015014	Cancuna ñuca mandashcacunata pactachishpaca , ñuca amigocunami canguichic .
43015015	Servicca amo imata ruhuacushcata mana yachanchu . Chaimantami cancunataca mana serviccuna nishpaca , cayani . Tucui ñuca Taita nishcacunatami cancunaman huillashcani , chaimantami cancunataca ñuca amigocuna nishpa cayani .
43015016	Mana cancunachu ñucataca acllarcanguichic , ashtahuanpish ñucami cancunataca acllarcani . Cancuna rishpaca , allita , huiñaita pucuc yura shina causaichic , Shina causashpa , ñuca shutipi imata mañacpica , ñuca Taitaca cungallami .
43015017	Caishuc chaishuc cuyanacuichic nishpami , mandani .
43015018	Cai pachapi causaccuna piñacpica , ñucatarac piñashcata yuyanguichic .
43015019	Cancuna cai pachapac causacpica , cai pachapac causaccunaca cuyanmanmi . Ashtahuanpish cancunata paicunapuramanta ñucaca acllashcamantami cai pachapac causaccunaca piñancuna .
43015020	Ñuca : “ Shuc servicca mana amota yallichu ” nishcata yuyarichic . Ñucatapish llaquichircacunami . Cancunatapish llaquichingami . Ñuca rimashcata cazushpaca , cancuna rimashcatapish cazungami .
43015021	Ñucata Cachacta mana ricsincunachu . Chaimantami cancunataca ñucata caticushcamanta llaquichingacuna .
43015022	Ñuca mana shamushca cacpi , paicunata mana rimashca cacpica , mana juchayucchu canman carca . Ashtahuanpish cunanca paicunapac juchamantaca mana quishpiri pudincunachu .
43015023	Maijanpish ñucata piñaccunaca , ñuca Taitatapish piñanmi .
43015024	Pi mana ruhuaipaccunata paicunapac ñaupapi ñuca mana ruhuashca cacpica , paicunaca mana juchayucchu canman carca . Ashtahuanpish cunanca ñuca ruhuashcacunata ricushpapish ñucatapish , ñuca Taitatapish piñancuna .
43015025	Chaica mandashpa quillcashcapi : “ Manapish juchayuc cacpimi , piñarca ” nishca pactachunmi , chashnaca tucurca .
43015026	Ashtahuanpish Taitamanta ñuca cachashca Cushichic Diospac Espíritu shamushpami , ñucataca ricsichinga . Paica cashcata nicmi .
43015027	Cancunaca callarimanta pacha ñucahuan cashcamantami ñucamanta huillaccuna canguichic .
43016001	Caicunataca ñucata crinata ama saquichunmi huillacuni .
43016002	Tandanacuna huasicunamanta llucchishpa cachangami . Shinallatac cancunata huañuchishpa , Diosmanmi alli ruhuanchic nina punzhami chayamunga .
43016003	Ñuca Taitatapish , Ñucatapish mana ricsishcamantami chashna ruhuanga .
43016004	Caicunataca chai punzhacuna shamucpi , ñuca utcaman nishcata yuyarichunmi nicuni . Ñuca cancunahuan cashcamantami , caicunataca callaripica mana huillarcani .
43016005	Cunanca ñucata cachac Taitapacmanmi rigrini . Shina cacpipish pipish : “ ¿ Maimantac ringuichic ? ” nishpa mana tapunguichicchu .
43016006	Ashtahuanpish caicunaman chashna huillashcamantami yallita llaquiringuichic .
43016007	Shina cacpipish , cancunapac allipac rinami cani . Chashna ñuca mana ricpica , cancunata Cushichicca mana cancunapacman shamungachu . Ñuca rishpami , paitaca cachasha . Chaica chashnatacmi canga .
43016008	Pai shamushpami , cai pachapi imami jucha cashcatapish , mana jucha cashcatapish , Dios taripana cashcatapish ricuchinga .
43016009	Paimi ñucata mana crishpaca juchayuc cashcata ricuchinga .
43016010	Ñuca Taitapacman rishpa , mana ricuricpimi , imami cashcata ruhuanata ricuchinga .
43016011	Cai pachata mandacta Dios ña juchanchishca cashcamantami , imami taripana cashcataca ricuchinga .
43016012	Cancunaman imata ninata chariniracmi . Shina cacpipish , cunanca mana tucui entendinguichicchu .
43016013	Cashcata nic Diospac Espíritu shamushpaca , mana paipac munaillamantachu rimanga , ashtahuanpish imata uyashcallatami huillanga . Chaimantami cashcata ruhuanata yachachinga . Shinallatac tucui imalla tucugricushcatapish yachachinga .
43016014	Paica ñucamanta chasquishpami cancunaman yachachinga . Chaimantami ñucata jatunyachinga .
43016015	Tucui imapish Taitapac cacca ñucapacmi . Chaimantami “ Diospac Espirituca ñucamanta chasquishpa , cancunamanca yachachinga ” nircani .
43016016	Asha pacha quipaca ñucata mana ricunguichicchu . Shina cacpipish , asha quipami cutin ricunguichic — nirca .
43016017	Chaimanta maijan Jesuspac yachacuccuna tapunacushpaca : — Pai : “ Ñuca Taitapacmanmi rigrini , asha quipaca mana ricunguichicchu , asha quipami cutin ricunguichic ” nishpaca , ¿ imatatac nisha nin ?
43016018	Pai : “ Asha quipaca ” nishpaca , ¿ imatatac nisha nin ? Chaitaca mana entendinchicchu — ninacurca .
43016019	Paicuna tapunata munacucta yachashpami , Jesusca : — Ñuca : “ ¿ Asha quipaca ñucata mana ricunguichicchu , cutin asha quipami ricunguichic ” nishcamantachu tapunacucunguichic ?
43016020	Cancuna llaquilla cacpipish , huacailla cacpipish , cai pachapac causaccunaca cushicungami . Shina cacpipish , cancunapac llaquica cushicuimi tucunga .
43016021	Shuc huarmica sajuarina punzha chayacpica , nanaihuanmi llaquirin . Shina cacpipish sajuarishca quipaca , shuc huahua cai pachaman apamushcamantami tucui nanaita cungarishpa cushicun .
43016022	Shinallatacmi cancunaca llaquiringuichic . Shina cashpapish , ñuca cutimucpica , cancunapac shungupi yallitami cushicunguichic . Chai cushicuitaca pi mana quichungachu .
43016023	Chai punzhacunapica ña mana ashtahuan imata tapunguichicchu . Ñuca shutipi ñuca Taitaman mañacpica paica cungami . Chaica chashnatacmi canga .
43016024	Cunancamanca , ñuca shutipi imata mana mañashcanguichicchu . Cancunapac shungupi yallita cushicui tiyachun mañaichic , chasquinguichicmi .
43016025	Tucui caicunataca chimbapurashpallami parlarcani . Ña mana ashtahuan chimbapurashpa parlana punzha chayamucpica , ñuca Taita ima shina cashcatatacmi huillasha .
43016026	Chai punzhacunapica cancunallatacmi ñuca shutipi mañanguichic . Ña mana cancunamanta ñuca Taitata mañashachu ,
43016027	ashtahuanpish ñuca Taitallatacmi cancunataca cuyan . Chaica , ñucata cuyashcamanta , ñuca Diosmanta shamushca cashcata crishcamantami chashna cuyan .
43016028	Ñuca Taitapacmantami cai pachaman shamurcani . Cunanca cai pachata saquishpami , ñuca Taitapacman cutigrini — nirca .
43016029	Shina nicpimi yachacuccunaca : — Cunanmi entendinallatac parlacungui , ashtahuanpish ña mana chimbapurashpachu parlacungui .
43016030	Cunanmi can tucuita yachac cashcata yachanchic . Pipish manarac tapucpimi , canca yachangui . Chaimantami cantaca Diosmanta shamushca cashcata crinchic — nirca .
43016031	Shina nicpimi Jesusca : — ¿ Cunanca cringuichicchu ?
43016032	Chai punzhaca chayamun , ña caillapimi . Cancunaca ñucallata saquishpa , caita chaita ringuichic . Shina cacpipish , mana ñucallachu cani , ashtahuanpish ñuca Taitaca ñucahuanmi .
43016033	Tucui caicunataca ñucahuan yallita cushicuita charichunmi nini . Cai pachapica llaquita apanguichicmi . Shina cacpipish , cai pacha mana allicunata ñuca atishcamanta ñucata crichic — nirca .
43017001	Chaicunata nishca quipa Jesús jahua pachata huichailla ricushpaca : — Ñuca Taitalla , ñucata japichina pachaca ñami chayamushca . Chaimanta cambac Churi canta jatunyachichun , cambac Churitapish jatunyachiyari .
43017002	Canca ñucaman cushcacunaman huiñai causaita cuchunmi , tucui gentecunata ñuca maquipi churarcangui .
43017003	Cai huiñai causaitaca , shuclla Dios cashcata crishpa , Jesucristoca Dios cachashca cashcata crishpami chasquinga .
43017004	Ñucaca cai pachapica canta jatunyachishcanimi , shinallatac imata ruhuachun nishcatapish tucuchishcanimi .
43017005	Cunanca ñuca Taitalla , cai pacha manarac tiyacpi , ima shinami cambac ladopi jatunyachishca carcani , Chashnallatac cunanpish jatunyachiyari .
43017006	Cai pacha gentecunamanta can acllashpa , ñucaman cushcacunamanca , ñami can pi cashcataca huillashcani . Cambacmi carcacuna , canmi ñucaman curcangui . Paicunaca can rimashcacunata cazushcacunami .
43017007	Cunanca tucui ñucaman cushcacunaca , canmanta shamushca cashcatami yachancuna .
43017008	Can huillachun nishcata huillarcani . Paicuna chasquishpami , ñucataca Dios cachashcata yachac chayashpa crincuna .
43017009	Ñucaca paicunamantami mañani . Mana cai pachapac caccunamanta mañanichu , ashtahuanpish ñucaman cushcacunaca cambac cashcamantami paicunamanta mañani .
43017010	Tucui cambac cashcacunaca ñucapacmi , ñucapac cashcacunaca cambacmi . Paicunamantami jatunyachishca cani .
43017011	Ñucaca ña mana cai pachapi cagrinichu , cambacmanmi rigrini . Ñucata caticcunaca cai pachapimi saquirin . Jucha illac Taitalla , ima shinami canhuan shuc shinalla canchic , chai shinallatac paicunapish shuc shinalla cachun , cambac poderhuan cuidaiyari .
43017012	Cai pachapi paicunahuan cashpaca , cambac poderhuanmi cuidarcani . Can cushcacunataca tucuitami cuidarcani . Shucllapish mana chingarircachu , ashtahuanpish chingaringapac cashca runallami can quillcachishcapi nishca shina pactachun chingarirca .
43017013	Can maipi cashcamanmi rini . Ñuca shinallatac paicunapish yallita cushicuchunmi , cai pachapi cashparac cashna mañani .
43017014	Can rimashcata paicunaman huillashcanimi . Chaimantami cai pachapac caccunaca paicunata piñancuna . Paicunaca ña mana cai pachamantachu , ñucapish mana cai pachamantachu cani .
43017015	Mana cai pachamanta paicunata anchuchichunchu mañanichu , ashtahuanpish tucui millaimanta huacaichichunmi mañani .
43017016	Paicunaca mana cai pachamantachu , ñucapish manallatac cai pachamantachu cani .
43017017	Paicunata cambaclla cachun cambac rimashca shimihuan millaimanta huacaichingui . Canca cashcata nicmi cangui .
43017018	Ima shinami cai pacha gentecunapacman cacharcangui , chashnallatacmi paicunatapish cai pacha gentecunapacman cachacuni .
43017019	Paicunapish cashcata nic rimashcahuan cambaclla tucuchunmi , ñucapish paicunapac allipac cambaclla tucuni .
43017020	Mana paicunallamantachu mañani , ashtahuanpish paicunapac huillashcata uyashpa , ñucata criccunamantapishmi mañani .
43017021	Taitalla , ima shinami ñucaca canhuan , canca ñucahuan shuc shinalla canchic , chai shinallatac paicunapish ñucanchic-huan shuc shinalla cachunmi mañani . Cai pachapi causaccuna can ñucata cachashcata crichunmi , chashna mañani .
43017022	Canca ñucata jatunyachishcanguimi . Ñucanchic ima shinami shuc shinalla canchic , chai shinallatac paicunapish shuc shinalla cachunmi paicunatapish jatunyachini .
43017023	Ñucaca paicunahuan , canca ñucahuan cacpimi , paicunaca shuc shinalla canga . Shina cacpimi , cai pachapi causaccunaca can cachashcata , shinallatac ñucata ima shinami cuyangui , chashnallatac paicunatapish cuyac cashcata yachangacuna .
43017024	Taitalla , cai pacha manarac tiyacpimi , ñucataca cuyashcangui . Chaimantami can cushcacunaca ñuca maipimi cani , paicunapish chaipi cachun munani . Chaipi cashpami ñuca jatunyachishca cashcata ricunga .
43017025	Cashcata ruhuac Taitalla , cai pachapac causaccuna canta mana ricsicpipish , ñucaca ricsinimi . Can ñucaman cushcacunapish , can ñucata cachashcata yachanmi .
43017026	Can ñucata cuyac shinallatac paicunapish cuyanacuchun , shinallatac ñucahuan shuc shinalla cachunmi , can rimashcacunataca ricsichini , shinallatac ricsichishpa catishami — nirca .
43018001	Jesusca chashna nishca quipaca , paipac yachacuccunahuanmi Cedrón yacu chimbaman rirca . Chaipimi shuc huerta tiyarca . Chaimanmi Jesusca paipac yachacuccunahuan yaicurca .
43018002	Jesusca tauca cutinmi paipac yachacuccunahuan chaipi tandanacuc carca . Chaimantami , japichic Judaspish chai huertata ricsirca .
43018003	Chaimanmi Judasca achca soldadocunahuan , curacunata mandac curacunahuan , fariseocuna cachashca Diosta mañana huasita cuidaccunahuan chayarca . Paicunaca macanacunahuan , lamparacunahuan , linternacunahuanmi chayarca .
43018004	Jesusca , pai ima tucunata ña yachashpami paicunataca : — ¿ Pitatac mashcacunguichic ? — nirca .
43018005	Shina nicpimi paicunaca : — Nazaret pueblomanta Jesusta — nirca . Shina nicpimi Jesusca : — Ñucami cani — nirca . Jesusta japichic Judaspish chaipimi paicunahuan carca .
43018006	Jesús : “ Ñucami cani ” nicpica , huashaman cutirishpami , azhacman urmarcacuna .
43018007	Jesús cutinllatac tapushpaca : — ¿ Pitatac mashcacunguichic ? — nirca . Shina nicpimi , paicunaca : — Nazaret pueblomanta Jesusta — nirca .
43018008	Chaimantami Jesusca : — Ña : “ Ñucami cani ” nircanica . Ñucata mashcacushpaca , cai ñucata caticcuna richun saquichic — nirca .
43018009	Jesusca utcaman : “ Taitalla , can cushcacunataca shucllapish mana chingarircachu ” nishca pactachunmi , chashnaca nirca .
43018010	Chaimantami Simón Pedroca paipac espadata llucchishpa , jatun mandac curata servic Malco runapac alli lado ringrita huactashpa pitirca .
43018011	Chaimantami Jesusca Pedrotaca : — Espadata maipi charicushcallapitac huacaichi . Ñuca Taita cushca cai jayac ubiana shina llaquitaca ¿ manachu apana cani ? — nirca .
43018012	Shinami soldadocunapish , soldadocunata mandacpish , Diosta mañana huasita cuidaccunapish Jesusta japishpa huatashpa ,
43018013	puntaca Anaspacman aparcacuna . Anasca Caifaspac suegromi carca . Caifasca chai huatapica , curacunata jatun mandac curami carca .
43018014	Utcamanmi Caifasca mandac israelcunataca : “ Tucui israelcuna chingarinapac randica , shuc runallami huañuna alli canga ” nishpa , yuyaita cushca carca .
43018015	Simón Pedropish , caishuc yachacucpishmi Jesustaca catishpa rirca . Chai yachacucca , curacunata jatun mandac curapac ricsishca cashpami , Jesus-huan jatun mandac curapac huasi ucuman yaicurca .
43018016	Ashtahuanpish Pedroca canzhallapimi saquirirca . Chaimantami jatun mandac curapac ricsishca yachacucca canzhaman llucshishpa , huasita cuidac huarmihuan parlashpa Pedrotaca ucuman yaicuchirca .
43018017	Chashna yaicucpimi , chai huasita cuidac huarmica Pedrotaca : — ¿ Manachu canpish chai runapac yachacuc cangui ? — nirca . Shina nicpica Pedroca : — ¡ Mana chaichu cani ! — nirca .
43018018	Yalli chiri cashcamantami Diosta mañana huasita cuidaccunapish , serviccunapish ninata japichishpa masharicurca . Pedropish chaillapitacmi paicunahuan masharicurca .
43018019	Curacunata mandac Anasmi paipac yachacuccunamanta , paipac yachachishcamanta Jesusta tapurca .
43018020	Chashna tapucpimi Jesusca : — Ñucaca tandanacuna huasicunapipish , Diosta mañana huasipipish tucuipac ñaupapimi yachachircani . Mana pacalla yachachishcanichu .
43018021	¿ Imamantatac ñucata tapungui ? Ñuca nishcata uyaccunaman tapui . Paicunami imata nishcataca yachancuna — nirca .
43018022	Jesús chashna nicpica , Diosta mañana huasita cuidac shuc runami : — ¿ Chashnachu mandac curata ningui ? — nishpa , ñahuipi huactarca .
43018023	Chashna huactacpimi Jesusca : — Mana alli rimashca cacpica , ima mana allita rimashcata ni . Ashtahuanpish allita nishca cacpica , ¿ imamantatac huactangui ? — nirca .
43018024	Anasca curacunata jatun mandac Caifaspacmanmi Jesusta huatashpa cacharca .
43018025	Pedroca ninapi masharishpami shayacurca . Chaipimi paihuan caccunaca : — ¿ Manachu canpish chai runapac yachacuc cangui ? — nirca . Chashna nicpi , Pedro negashpaca : — ¡ Ñucaca mana chaichu cani ! — nirca .
43018026	Cutinllatacmi curacunata jatun mandacpac servicca : — ¿ Manachu cantapish Jesus-huan ricurcani ? — nirca . Paica Pedro ringrita pitishca runapac aillumi carca .
43018027	Cutinllatacmi Pedro negarca . Chai ratomi galloca cantarca .
43018028	Curacunata mandac Caifaspac huasimantaca , Roma llactata mandashpa tiyana huasimanmi Jesusta aparcacuna . Ña tutamantami carca . Chaimantami Pascua micuita micungapacca ama mapayashun nishpa , israelcunaca jatun mandacpac ucuman mana yaicurca .
43018029	Chaimantami mandac Pilato llucshishpaca : — ¿ Cai runataca imamantatac juchanchishpa apamunguichicyari ? — nirca .
43018030	Shina nicpimi paicunaca : — Cai runa ima millaita mana ruhuashca cacpica , manachari apamunchic carca — nirca .
43018031	Chaimanta Pilatoca : — Cancunapac mandashcapi nishca shina , taripashpa llaquichingapac apaichic — nirca . Shina nicpimi , mandac israelcunaca : — Ñucanchicca mana pita huañuchinallachu canchic — nirca .
43018032	Chashnami , Jesús pai ima shina huañunata huillashcaca pactarca .
43018033	Pilato pai mandashpa tiyana ucuman cutin yaicushpa , Jesusta cayashpaca : — ¿ Canchu israelcunata Jatun Mandac cangui ? — nirca .
43018034	Chashna nicpimi Jesusca : — ¿ Cambac yuyaimantachu chashna ningui ? Mana cashpaca , ¿ maijanchu chashnaca huillarca ? — nirca .
43018035	Shina nicpimi Pilatoca : — ¿ Ñucaca Israel runachu cani ? Cambac llacta gentecunallatacmi curacunata mandac curacunahuan ñucapacman apamurca . ¿ Imatatac ruhuarcanguiyari ? — nirca .
43018036	Shina nicpimi Jesusca : — Ñuca mandanaca mana cai pachapichu . Cai pachapi mandana cacpica , ñucata caticcuna macanacushpa , israelcuna japichun mana saquinmanchu . Ñuca mandanaca mana caipichu — nirca .
43018037	Chaimantami Pilatoca : — Shinashpaca , ¿ canca jatun mandacchu cangui ? — nirca . Shina nicpimi Jesusca : — Ari , can nishca shinallatacmi cani . Ñucaca cashcata huillangapacmi cai pachapi huacharingapac shamurcani . Cashcata rimashcata cazuccunallami , ñuca rimashcata uyancuna — nirca .
43018038	Chaimantami Pilatoca : — ¿ Imatac chai cashcata ninaca ? — nirca . Shina nishpami , Pilatoca cutin llucshishpa israelcunataca : — Ñucaca ima mana allita mana cai runapi tarinichu .
43018039	Shina cacpipish , cancunaca Pascua fiestapi shuc prezuta cacharichun ninatami yachanguichic . ¿ Manachu israelcunata Jatun Mandacta cacharichun ninguichic ? — nirca .
43018040	Shina nicpi , tucui mashna caparishpaca : — ¡ Paitaca ama cacharichu , Barrabasta cachari ! — nircacuna . Barrabasca millai shuhuacmi carca .
43019001	Chaimantami Pilatoca Jesusta macachirca .
43019002	Soldadocunaca casha angumanta ahuashca shuc coronata umapi churachishpami , morado churanatapish Jesusman churachirca .
43019003	Chaimanta paipac cuchuman chayashpaca : — Israelcunata Jatun Mandac alli nishca cachun — nishpa , ñahuipi huactarca .
43019004	Pilato cutin llucshishpaca : — Riquichic , ima juchata paipica mana tarinichu , chaita yachaichic — nirca .
43019005	Jesús casha coronata umapi churashca , morado churanatapish churashcami llucshirca . Chashna llucshimucpimi Pilatoca : — Caipimi chai runaca — nirca .
43019006	Chaita curacunata mandac curacunapish , Diosta mañana huasita cuidaccunapish ricushpaca : — ¡ Paitaca chacatailla , chacatailla ! — nishpami caparircacuna . Shina caparicpimi Pilatoca : — Ñucaca paipica ima juchata mana tarinichu . Cancunallatac apashpa chacatagrichic — nirca .
43019007	Shina nicpimi israelcunaca : — Pai ‘ Diospac Churimi cani ’ nishcamantaca , ñucanchicta mandashcapi nishca shinaca , huañunami can — nirca .
43019008	Pilato chaita uyashpaca ashtahuan mancharishpami ,
43019009	mandashpa tiyana ucuman yaicurca . Chashna yaicushpaca Jesustaca : — ¿ Maimantatac cangui ? — nirca . Shina tapucpipish , Jesusca imata mana nircachu .
43019010	Shina upalla cacpimi Pilatoca : — ¿ Manachu imata huillagringui ? Ñuca mandacpimi , chacatana cacpipish chacatanga , cacharina cacpipish cacharinga . Chaitaca , ¿ manachu yachangui ? — nirca .
43019011	Shina nicpimi Jesusca : — Dios mana canman cushca cacpica , ñucataca imata mana ruhuai pudinguimanchu . Shina cacpipish ñucata japichicmi canta atishpa yalli juchayucca — nirca .
43019012	Chaimanta pachami Pilatoca , ima shinapish Jesusta cacharinata munarca . Shina cacpipish israelcunaca : — ¡ Cai runata cacharishpaca , mana jatun mandac Cesarpac partechu cangui ! ¡ Maijanpish ‘ jatun mandacmi cani ’ niricca , jatun mandac Cesarta piñacmi ! — nishpa caparirca .
43019013	Pilato chaita uyashpaca , Jesusta canzhaman llucchishpami mandashpa tiyanapi tiyarirca . Chai tiyanaca Gábata nishca pambapimi carca . Hebreo rimaipica , “ rumihuan ruhuashca pamba ” nisha ninmi .
43019014	Pascua fiestapac allichirina punzha , chaupi punzhapimi Pilatoca israelcunataca : — Riquichic , caipimi Jatun Mandacca — nirca .
43019015	Shina nicpipish paicunaca : — ¡ Chacatailla , chacatailla ! — nishpami caparircacuna . Shina caparicpimi Pilatoca : — ¿ Cancunata Jatun Mandactachu chacatachun ninguichic ? — nirca . Shina nicpimi , curacunata mandac curacunaca : — Jatun mandac Cesarllatami charinchic . Shuctac mandactaca mana charinchicchu — nirca .
43019016	Shina nicpimi , Pilatoca Jesusta chacatachun paicunaman curca . Chaimantami Jesusta apashpa rircacuna .
43019017	Jesusca cruzta aparishpami , Gólgota urcuman llucshirca . Gólgota nishpaca , Hebreo rimaipi , “ uma tullu ” nisha ninmi .
43019018	Chaipimi Jesustaca chacatarca . Ishcai runacunahuanmi shuctaca shuc ladoman , shuctaca shuc ladoman chacatashpa , Jesustaca chaupipi chacatarca .
43019019	Pilatoca shuc quillcatami cruz jahuapi churarca . Chaipica : “ Israelcunata Jatun Mandac , Nazaret pueblomanta Jesusmi ” nishpami quillcashca carca .
43019020	Jesusta chacatashcaca Jerusalén pueblo cuchullapimi carca . Chaimantami achca israelcuna chai quillcata ricurca . Chai quillcaca hebreo rimaipi , latín rimaipi , griego rimaipimi carca .
43019021	Chai quillcata curacunata mandac curacuna ricushpa Pilatotaca : — Ama ‘ Israelcunata Jatun Mandacmi ’ nishpa quillcaichu , ashtahuanpish ‘ Israelcunata Jatun Mandacmi cani ’ nishpa quillcai — nirca .
43019022	Chaimantami Pilatoca : — Ña quillcashcaca , chashnatacmi cana can — nirca .
43019023	Ña chacatashca quipaca , soldadocunaca Jesuspac churanacunata chuscu partepi chaupishpami cada shuc japinacurca . Jesuspac ucu churana mana sirashca , shucllami carca .
43019024	Chaimantami soldadocunaca : — Ama lliquishun , ashtahuanpish suerteta ruhuashpa , japishun — ninacurca . Chashnami Dios quillcachishcapi : « Ñuca churanacunataca chaupinacurcami . Cutin ucu churanataca suerteta ruhuashpami japirca » nishcaca pactarca . Chashnami soldadocunaca ruhuarca .
43019025	Jesusta chacatashca cuchupica paipac mamapish , paipac mamapac ñañapish , Cleofaspac huarmi Mariapish , Magdala pueblomanta Mariapishmi carca .
43019026	Jesús paipac mamata , paipac cuyashca yachacucta ricushpa , paipac mamataca : — Mama , caipimi cambac huahuaca — nirca .
43019027	Chai quipaca , paipac yachacuctapish : — Caipimi cambac mamaca — nirca . Chaimanta pachami chai yachacucca Jesuspac mamata huasiman pusharca .
43019028	Chai quipami , Jesusca tucuita pactachishcata ña yachashpa , Dios quillcachishcapi nishca pactachun “ yacunayanmi ” nirca .
43019029	Chaipica , vinagre jundachishca shuc mangami tiyacurca . Chaipi shuc hisopo caspipi esponjata huatashpa satishpa , Jesuspac shimiman chayachirca .
43019030	Chai vinagreta Jesús ubiashpaca : “ Ña tucuchishcami ” nircami . Chashna nishpaca , umata huarcushpa , paipac espirituta Diosman mingashpa huañurcallami .
43019031	Chai punzhaca Pascua fiestapac allichina punzhami carca . Chaimantami israelcunaca samana punzhapi huañushcacuna cruzpi cainachun mana munarcacuna . Chai punzhaca israelcunamanca jatun punzhami carca . Chaimantami chacatashcacunapac changacunata paquishpa , chaimanta anchuchichun Pilatota mañarca .
43019032	Chaimantami soldadocuna rishpa , chacatashcacunataca caishuctapish chaishuctapish changacunata paquirca .
43019033	Ashtahuanpish Jesuspacman chayashpaca , ña huañushcata ricushpami , mana changacunata paquirca .
43019034	Shina cashpapish , shuc soldadoca lanzahuanmi Jesuspac costillasta chugrichirca . Chai chugrimantaca yacupish , yahuarpish llucshircami .
43019035	Tucui caicunata ricushpami , mana llullashpa huillacuni . Cai huillashcaca mana llullachu . Cancuna crichunmi , imatapish cashcata yachashpa huillacuni .
43019036	Caicunaca Dios quillcachishcapi : “ Shuc tullullatapish mana paquingachu ” nishcami pactarca .
43019037	Shuctac quillcachishcapica : “ Lanzahuan chugrichishcatami ricungacuna ” ninmi .
43019038	Chai quipami , Arimatea pueblomanta José Pilatopacman rishpa , Jesuspac cuerpota enterrangapac mañagrirca . Chai Joseca mandac israelcunata manchashcamantami , pacalla Jesusta caticurca . Pilato apachun nicpimi , Jesuspac cuerpota aparca .
43019039	Shinallatac shuc tuta Jesus-huan parlanacuc Nicodemopish mirrahuan , aloehuan chapushca shuc quintal shina mishquilla ashnacuctami apamurca .
43019040	Chashnami Jesuspac cuerpota apashpa , mishquilla ashnacucta churashpa , lienzohuan pillurca . Chashnami israelcunaca enterrac carca .
43019041	Jesusta chacatashca cuchupica , shuc huertami tiyarca . Chai huertapica pitapish manarac enterrashca , shuc mushuc sepulturami tiyarca .
43019042	Israelcuna Pascua fiestapac allichirina punzha chayamucushcamanta , chai sepultura cuchullapi cashcamantami , Jesuspac cuerpotaca utca chaillapi churarca .
43020001	Semana callari punzha , manarac alli achicyacpimi , Magdala pueblomanta Mariaca Jesusta enterrashcaman rirca . Chayashpaca enterrashca pungupi churashca rumita anchuchishcatami ricurca .
43020002	Chaimantami Simón Pedropacman , shinallatac Jesús cuyashca caishuc yachacucpacman huillangapac callparca . Paicunapacman chayashpaca : — Apunchic Jesuspac cuerpotaca , maimanchari apashcami . Maipi churashcata mana yachanichu — nirca .
43020003	Pedropish , caishuc yachacucpish maipi enterrashcapimi ricungapac rirca .
43020004	Ishcaitami callparca . Shina callpashpapish , caishuc yachacucmi Pedrota atishpa , maipi enterrashcamanca chayarca .
43020005	Ña chayashpaca , mana yaicushpami canzhallamanta cumurishpa , cuerpota pillushca lienzota ricurca .
43020006	Chai quipata Pedro chayashpaca , ucuman yaicushpami cuerpota pillushca lienzo siricucta ricurca .
43020007	Jesuspac umata pillushca lienzopish mana caishuc lienzocunahuan cashcata , ashtahuanpish chican pillushca siricuctami ricurca .
43020008	Utca ñaupashpa chayac yachacucpish ucuman yaicushpami , tucui ima tucushcata ricushpa crirca .
43020009	Paicunaca Dios quillcachishcapi : “ Paica causaringatacmi ” nishpa huillashcataca manarac entendircachu .
43020010	Chai quipaca , yachacuccunaca huasimanmi rirca .
43020011	Mariaca enterrashca pungullapitacmi huacashpa saquirishca carca . Chaipi huacashpa shayacushpami , cumurishpa ucuta ricurca .
43020012	Chashna ricushpami , ishcai angelcunata shucca Jesuspac cuerpota churashca uma ladoman , shucca chaqui ladoman yuranlla churashca tiyacucta ricurca .
43020013	Chai angelcuna tapushpaca : — ¿ Ima nishpatac huacacungui ? — nicpimi paica : — Ñucata Mandac Apunchic Jesuspac cuerpotami maimanchari apashcacuna . Maipi churashcata mana yachanichu — nirca .
43020014	Chashna nishcahuan huashata ricucpica , Jesusmi chaipi shayacushca carca . Shina ricushpapish , Jesús cashcataca mana yacharcachu .
43020015	Jesusca chai huarmitaca : — ¿ Ima nishpatac huacacungui ? ¿ Pitatac mashcacungui ? — nirca . Shina nicpi , chai huarmica “ huertata cuidacmi canga ” yuyashpami : — Amito , can maipi churangapac apashca cashpaca huillai , ñuca mashcangapac ringapac — nirca .
43020016	Chashna nicpimi Jesusca : — ¡ María ! — nirca . Shina nicpimi pai tigrarishpaca , hebreo rimaipimi : “ ¡ Raboni ! ” nirca . “ Raboni ” nishpaca , “ yachachic ” nisha ninmi .
43020017	Shina nicpimi Jesusca : — Ñucaca manarac ñuca Taitapacman huichai rinichu . Chaimanta ama ashtahuan tuparichu . Shina cacpipish ri , ñuca yachacuccunamanca : ‘ Ñucaca ñucapacpish , cancunapacpish Taitapacman , shinallatac ñucapacpish , cancunapacpish Diospacmanmi huichai rigrini ’ ninmi , nishpa huillagri — nirca .
43020018	Chashna nicpi , Magdala pueblomanta María rishpaca , Apunchic Jesusta ricushcatapish , imata pai nishcatapish tucuimi paipac yachacuccunamanca huillarca .
43020019	Semana callari chai domingo punzhapitacmi ña tutayamugricucpi , yachacuccunaca mandac israelcunata manchashcamanta pungucunata huichcarishpa , tucui tandarishpa tiyacurcacuna . Chashna cacpimi , Jesús paicunapacman chayashpa , chaupipi shayarishpaca : — Cushicuichic , ama manchaichicchu — nirca .
43020020	Chashna nishca quipami , paipac maquicunatapish , costillas quingraitapish ricuchirca . Chashna ricuchicpica , Apunchic Jesusta ricushpami cushicurcacuna .
43020021	Cutinllatac Jesusca : — Cushicuichic , ama manchaichicchu . Ima shinami ñuca Taita ñucata cacharca , chashnallatacmi cancunataca ñucaca cachani — nirca .
43020022	Chashna nishpa paicunata pucushpami : — Diospac Espirituta chasquichic .
43020023	Pipish cancunata mana allita ruhuacpi perdonacpica , paicuna juchata ruhuashcamanta perdonashcami canga . Shinallatac pipish cancunata mana allita ruhuacpi mana perdonacpica , paicuna juchata ruhuashcamantaca mana perdonashcachu canga — nirca .
43020024	Chashna cacpipish , chunga ishcai yachacuccunapuramanta ishcaipura huacharishca Tomasca , Jesús chayacpica mana paicunahuanchu carca .
43020025	Tomás chayamucpi , caishuc yachacuccunaca : — Apunchic Jesustami ricurcanchic — nircacuna . Chashna nicpimi Tomasca : — Paipac maquicunapi clavocuna yaicushcata mana ricushpa , chai clavo yaicushcapi ñuca dedota mana satishpa , shinallatac paipac costillas quingraipi chugririshcata ñuca maquihuan mana tuparishpaca , manatac crishachu — nirca .
43020026	Pusac punzha quipami , cutin yachacuccunaca chai ucullapitac tandanacushca carcacuna . Shinallatac Tomaspish chaipimi carca . Huasi pungucuna huichcashca cacpimi , Jesusca cutin paicunapacman chayashpa chaupipi shayarishpaca : — Cushicuichic , ama manchaichicchu — nirca .
43020027	Chashna nishca quipami Tomastaca : — Cambac dedota ñuca maqui chugripi satishpa ricui , shinallatac cambac maquita ñuca costillas quingrai chugripi satishpa ricui . Ama mana crishpa puricuichu , ashtahuanpish criyari — nirca .
43020028	Chashna nicpimi Tomasca : — ¡ Ñucata Mandac Apunchic Jesuslla , ñuca Dioslla ! — nirca .
43020029	Chashna nicpimi Jesusca : — Tomás , canca ricushpatacmi cringui . Manapish ricushpa criccunaca , yallita cushicuichic — nirca .
43020030	Jesuspac yachacuccuna ricucucpica , ashtahuan achca milagrocunatami ruhuarca . Chaicunaca mana tucuichu cai libropica quillcashca .
43020031	Chashna cacpipish cancuna Jesusta Quishpichic Cristo cashcatapish , Diospac Churi cashcatapish crichun , shinallatac paita crishpa huiñai causaita charichunmi , caicunataca quillcani .
43021001	Chai quipaca , cutinllatacmi Tiberias jatun cucha patapi paipac yachacuccunaman Jesusca cai shina ricurirca :
43021002	Chaipica Simón Pedropish , ishcaipura huacharishca Tomaspish , Galileapi tiyac Caná pueblomanta Natanaelpish , Zebedeopac churicunapish , shinallatac Jesuspac yachacuccunapuramanta caishuc ishcai yachacuccunapishmi carca .
43021003	Chaipi cashpami Pedroca : — Ñucaca challuatami japigrini — nirca . Chashna nicpi , caishuc yachacuccunaca : — Ñucanchicpish canhuan challuata japingapac rishun — nirca . Chashna ninacushpami , canoapi huichicushpa rirca . Shina rishpapish , chai tutaca ima challuata mana japircacunachu .
43021004	Chai tuta ña achicyamucucpimi , Jesusca yacu patapi ricurirca . Shina ricuricpipish , yachacuccunaca Jesús cashcataca mana yacharcacunachu .
43021005	Chashna cacpimi Jesusca : — Huahuacuna , ¿ manachu ima challuata japishcanguichic ? — nishpa tapurca . Chashna tapucpi paicunaca : — Imata mana japinchicchu — nirca .
43021006	Chashna nicpimi Jesusca : — Canoamanta alli ladoman linchita shitaichic . Chaipica challuacunata japinguichicmi — nirca . Chashna nicpica , pai nishca shinallatacmi linchita yacupi shitarcacuna . Chashna shitashpaca , challuacuna yallimana linchipi junda cacpimi , linchita mana llucchi pudircacuna .
43021007	Chashna tucucpimi , Jesuspac mai cuyashca yachacucca Pedrotaca : — Paica Apunchic Jesusmi — nirca . Pedroca “ Apunchic Jesusmi ” nicta uyashcahuanmi , churanata churarishpa yacuman shitarirca . Challuata japicushcamantami Pedroca lluchulla carca .
43021008	Caishuc yachacuccunaca challua junda linchitaca aisashpallami , canoahuanca yacu pataman cuchuyamurca . Paicunaca yacu patamanta patsac metro shinallapimi carca .
43021009	Paicuna canoamanta uricushpaca , nina brazas jahuapi challua cusaricuctapish , tanda chaipi tiyacuctapish ricurcacunami .
43021010	Chaipimi Jesusca : — Ñaca japishca maijan challuacunata apamuichic — nirca .
43021011	Chashna nicpimi , Simón Pedroca canoaman huichicushpa , jatun challuacuna junda linchita japishpa , aisashpalla yacu pataman cuchuyachirca . Challuacunaca patsac pichca chunga quimsami carca . Chashna cai tucui challuacunahuan cashpapish , linchica mana lliquirircachu .
43021012	Chaipimi Jesusca : — Shamuichic , micunguichic — nirca . Yachacuccunaca Apunchic Jesús cashcata yachashpami maijanllapish : “ ¿ Canca pitac canguiyari ? ” nishpaca , mana tapusha nircacuna .
43021013	Chai quipaca cuchuyashpa tandata japishpami , Jesusca paicunaman curca . Challuacunatapish shinallatacmi curca .
43021014	Jesús chaipi ricurishcahuanca , quimsa cutinmi yachacuccunamanca huañushcacunapuramanta causarishca quipaca ricurirca .
43021015	Micushca quipami , Jesusca Simón Pedroman tapushpaca : — Juanpac churi Simón , ¿ caishuccunata atishpachu ñucata cuyangui ? — nishpa tapurca . Chashna tapucpi Pedroca : — Ari , Apunchic Jesús , canta cuyac cashcataca canllatac yachanguimi — nirca . Chashna nicpimi Jesusca : — Shinashpaca ñuca pactalla ovejacunata cuidangui — nirca .
43021016	Chashna nicpipish , cutinllatacmi Jesusca : — Juanpac churi Simón , ¿ ñucataca cuyanguitacchu ? — nishpa tapurca . Chashna tapucpi Pedroca : — Ari , Apunchic Jesús , canta cuyac cashcataca canllatac yachanguimi — nirca . Shina nicpimi Jesusca : — Shinashpaca , ñuca ovejacunata cuidangui — nirca .
43021017	Ña quimsa cutinhuan Jesús tapushpaca : — Juanpac churi Simón , ¿ ñucataca cuyanguitacchu ? — nirca . Ña chaihuanca quimsa cutin tapushcamantami , Pedroca llaquilla tucushpaca : — Apunchic Jesús , canllatacmi tucuita yachangui . Shina cashpaca , canllatac ñuca canta cuyac cashcataca yachanguimi — nirca . Shina nicpimi Jesusca : — Shinashpaca , ñuca ovejacunata cuidangui .
43021018	Huambrarac cashpaca , canllatacmi chumbillirishpa maiman risha nishpapish ric carcangui . Shina cacpipish yuyac cacpica , rigrata chutacpimi , cantaca shuc chumbillichinga , shinallatac can mana risha nishcamanmi pushanga . Chaica chashnatacmi canga — nirca .
43021019	Jesús chashna nishpaca , Pedro ima shina huañunamanta , shinallatac huañushpa Dios jatun cashcata ricuchinamantami entendichicurca . Chai quipaca : — Ñucata catilla — nircami .
43021020	Pedro huashata tigrarishpa ricushpami , Jesuspac cuyashca yachacuc caticushcata ricurca . Chai yachacucllatacmi Jesús Pascuata yuyarishpa micucucpica , paipac ladopi quimirishpa tiyacushca carca . Shinallatac paillatatacmi : “ Apunchic Jesús , ¿ pitac chai canta japichicca ? ” nishpa tapushca carca .
43021021	Chaita Pedro ricushpami : — Apunchic Jesús , ¿ paica imatac tucugrin ? — nishpa tapurca .
43021022	Chashna tapucpi Jesusca : — Ñuca cutimungacaman paita causacuchunlla nicpipish , ¿ canmanca imatac curinyari ? Ashtahuanpish canca ñucata catilla — nirca .
43021023	Chaimantami Jesusta caticcunapurapica : “ Chai yachacucca jaicapi mana huañungachu ” nishpa parlanacui tiyarca . Jesusca mana chai yachacuc huañunamantachu nicurca , ashtahuanpish : “ Ñuca cutimungacaman paita causacuchunlla nicpipish , ¿ canmanca imatac curinyari ? ” nishcami carca .
43021024	Chai yachacucllatacmi caicunamanta huillacpish , caicunata quillcacpish can . Shinallatac pai huillashcaca mana llulla cashcatapish yachanchicmi .
43021025	Jesusca mana caicunallatachu ruhuarca , ashtahuanpish shuctac taucacunatami ruhuarca . Chashna tucui chaicunata shucllancaman shucllancaman quillcacpica , cai pachapi maipi librota churanallapish mana pactanmanchu .
44001001	Cuyashca Teófilo , punta quillcashcapimi Jesús imacunata ruhuashcatapish , yachachishcatapish callarimanta pacha quillcashpa cacharcani .
44001002	Chaica , Diospac Espíritu apostolcunata poderhuan mandashca quipa , Apunchic Jesusta jahua pachaman pushashca punzhacaman ima tucushcatami quillcani .
44001003	Jesús huañushpa causarishca quipaca , chuscu chunga punzhacamanmi tauca cutin apostolcunaman ricurishpa , pai causacushcata allita ricuchirca . Chashnami Dios mandacucmantapish paicunaman yachachirca .
44001004	Paicunahuan cashpa , Jesús paicunata mandashpaca : — Ñuca huillashca shina , ñuca Taita cusha nishca Espíritu shamungacaman , Jerusalén pueblomanta maiman mana rishpa , chaipi shuyacunguichic .
44001005	Juanca yacullahuanmi bautizarca , ashtahuanpish asha punzhacuna quipaca , Diospac Espirituhuanmi bautizashca canguichic — nirca .
44001006	Apostolcuna tandanacushpa , Jesusta tapushpaca : — Apunchic Jesús , ¿ cunanllatacchu Israel llactata mandanata cutin allichigringui ? — nirca .
44001007	Chashna nicpimi Jesusca : — Chaitaca ñuca Taitallami yachan . Cancunaca ima punzha , ima hora chashna tucunataca mana yachai pudinguichicchu .
44001008	Diospac Espíritu cancunapacman shamucpimi , poderta chasquinguichic . Chaimantami Jerusalén pueblopipish , tucui Judea llactapipish , Samaria llactapipish , tucui llactacunapipish ñucamanta huillanguichic — nirca .
44001009	Chaita nishca quipami , paicuna ricucucpi , Jesusca jahua pachaman apashca carca . Paita puyu pacacpica , ña mana ricurcacunachu .
44001010	Jesús huichai ricucta paicuna ricuracucpimi , ñapish ishcai yuranlla churarishca runacuna paicunapac cuchupi ricurirca .
44001011	Chashna ricurishpaca : — Galilea llacta runacuna , ¿ ima nishpatac huichailla ricucunguichic ? Cai cancunapacmanta jahua pachaman pushashca Jesusllatacmi , cutin shamunga . Ima shinami pai ricta ricurcanguichic , chashnallatacmi cutimunga — nirca .
44001012	Chai quipami , apostolcunaca Olivos urcumantaca Jerusalén puebloman cutimurca . Chai urcuca Jerusalenmanta shuc kilómetro shinapimi carca .
44001013	Jerusalenman chayashpaca , paicuna pozacushca huasi altomanmi huichicurca . Chaipimi Pedropish , Jacobopish , Juanpish , Andrespish , Felipepish , Tomaspish , Bartolomepish , Mateopish , Alfeopac churi Jacobopish , Celote nishca Simonpish , Jacobopac huauqui Judaspish carca .
44001014	Tucui paicunami shuc yuyailla Diosta mañacurca . Jesuspac huauquicunapish , paipac mama Mariapish , caishuc huarmicunapishmi chaipi carca .
44001015	Chai punzhacunapica , patsac ishcai chunga criccunami tandanacushca carcacuna . Paicunapac ñaupapi Pedro shayarishpaca :
44001016	« Huauquicuna , Jesusta Judas japichina cashcataca , ñaupamanmi Diospac Espíritu yuyaita cucpi , Davidca quillcachishca . Chaica pactanami carca .
44001017	Judasca ñucanchicpuramantami carca . Paipish ñucanchic shinallatac shuc ruhuaita ruhuachun acllashcami carca .
44001018	Judasca millaita ruhuashcamanta japishca cullquihuanca allpatami randirca . Chai allpallapitacmi jahuamanta urai singa urmashpa , huicsa tucyashpa , chunzhulli tallirishpa huañurca .
44001019	Chashna tucushcataca tucui Jerusalenpi causaccunami yachac chayarca . Chaimantami chai allpataca quiquin rimaipi “ Aceldamata ” shutichirca . “ Acéldama ” nishpaca , “ Yahuar Allpa ” nisha ninmi .
44001020	Salmos libropica : “ Paipac huasica shitashca saquirichun , chai huasipica pipish ama causachun ” nicunmi . “ Pai ruhuanataca , shuc runa ruhuachun ” nicunmi .
44001021	Apunchic Jesus-huan ñucanchic puricucpi , punzhanta ñucanchic-huan puric runacunaca tiyanmi .
44001022	Paicunaca Juan bautizacui punzhamanta pacha , Jesús jahua pachaman ringacamanmi ñucanchic-huan puric carca . Paimanta shucta Jesús causarishcata ñucanchic-huan huillachun acllashunchic » nirca .
44001023	Pedro chashna nicpimi , ishcai runata chicanyachirca . Shucca Justo nishca José Barsabasmi carca . Cutin caishucca Matiasmi carca .
44001024	Chaimanta Diosta mañashpaca : « Mandac Dioslla , canmi tucuipac shunguta ricsingui . Cunanca , cai ishcai runacunamanta , maijan can acllashcata ricuchiyari .
44001025	Maijan can acllashcataca Judaspac randi ñucanchic-huan canmanta huillachunmi munanchic . Judasca millaita ruhuashcamantami canmanta huillanata saquishpa huañushpa , llaqui tucurca » nirca .
44001026	Chashna mañashpami suerteta ruhuacpica , Matiasman urmarca . Chaimantami Matiasca chunga shuc apostolcunahuan tandanacurca .
44002001	Pentecostés punzha chayamucpica , tucui criccunami shuc shinalla tandanacushca carcacuna .
44002002	Chashna tiyacucpimi , jahua pachamanta cungailla huaira huaj nic shina shamushpa , paicuna tiyacuc huasipi jundarca .
44002003	Chaimantaca nina japirishpa pitiric shinami , tucui criccunapac jahuapi asha asha tiyarirca .
44002004	Chashnami tucui chaipi caccunapi Diospac Espíritu yaicurca . Chaimantami Diospac Espíritu rimachicpi , chican chican rimaicunata rimai callarirca .
44002005	Chai punzhacunapica tucui llactacunamantami , Diosta yuyariccunaca Jerusalén pueblopi causacurca .
44002006	Chai huaira huaj nicucta uyashpami , taucacuna tandanacumurca . Chai shamuccunaca paicunapac quiquin rimaicunapi rimacucta uyashpami , yallita mancharirca .
44002007	Chashna mancharishpa , caishuc chaishuc parlanacushpaca : — Riquichic , cai rimacuccunaca , ¿ manachu Galilea llactamanta ?
44002008	Ñucanchicca quiquin rimaipi rimacuctami uyanchic . ¿ Imamantac quiquin rimaipi rimacuncuna ?
44002009	Caipica Partia llactamanta , Media llactamanta , Elam llactamanta , Mesopotamia llactamanta , Judea llactamanta , Capadocia llactamanta , Ponto llactamanta , Asia llactamanta ,
44002010	Frigia llactamanta , Panfilia llactamanta , Egipto llactamanta , Africa , Cirene pueblo cuchulla llactacunamantami canchic . Roma llactapi causac israelcunapish , Israel aillucunapishmi canchic . Maijancunaca israelcuna yachachishcata caticcunallami canchic .
44002011	Shinallatac Creta llactamanta , Arabia llactamantami caipi canchic . Dios mancharinata ruhuashcataca , tucui shamuccunami quiquin rimaipi uyacunchic — ninacurca .
44002012	Chashnami tucui mashna mancharishpaca : — ¿ Imatatac nisha nin ? — nishpa tapunacurca .
44002013	Ashtahuanpish maijancunaca : — Caicunaca machashcacunami — nishpami asircacuna .
44002014	Pedro caishuc chunga shuc apostolcunahuan shayarishpa , sinchita rimashpaca : « Israelcunapish , tucui Jerusalenpi causaccunapish ñuca huillashcata alli uyaichic .
44002015	Cunanca chairac tutamantaracmi . Caicunaca mana cancuna yuyashca shina machashcacunachu .
44002016	Ashtahuanpish Dios ima nishcata huillac Joel huillashcami pactashca . Pai huillashpaca :
44002017	“ Diosca : Tucuri punzhacunapica Espiritutaca tucuimanmi cachasha . Chashna cachacpimi , cancunapac churicunapish , ushicunapish ñucamanta huillanga . Cancunapac quipa huiñaicunapish , muscuipi shina ricungacunami . Pushac yuyaccunapish muscungacunami .
44002018	Chai punzhacunapica ñucata cazuc caricunamanpish , huarmicunamanpish ñuca Espirituta cachashami . Chashna cachacpica , ñucamanta huillangacunami .
44002019	Jahua pachapica , mancharinacunatami ricuchisha . Cai pachapica , yahuarta , ninata , cushni puyutami ricuchisha .
44002020	Ñuca taripana jatun punzha manarac chayamucpimi , intica amsayanga , quillaca yahuar shina puca tucunga .
44002021	Chaipica tucui ñuca shutipi mañaccunaca quishpiringami ” ninmi .
44002022	Tucui israelcuna , cai ñuca huillashcata alli uyaichic . Diosca Nazaret pueblomanta Jesusta cachashpami , mancharinacunata ruhuachishpa , milagrocunata ricuchishpa , Jesús pi cashcata cancunaman ricuchirca . Chaitaca cancunallatacmi alli yachanguichic .
44002023	Dios ñaupaman yachashca shina , munashca shinami , chai Jesustaca prezushpa , chacatachun millai runacunaman curcanguichic . Chashnami huañuchircanguichic .
44002024	Chashna huañuchicpipish , Diosca llaquiman apac huañuimantaca cacharichishpami causachirca . Huañuica Jesustaca mana charicui pudircachu .
44002025	David Jesusmanta huillashpaca : “ Ñucata Mandac punzhanta ñucahuan cactami ricuni . Paica ñuca alli ladopimi . Chaimanta ñucataca pi mana urmachingachu .
44002026	Chaimantami ñuca shungupi cushicushpa , ñuca shimihuan cantani . Ñuca huañushca quipapish , Diostami shuyasha .
44002027	Dioslla , ñuca almataca ucu pachapi cachunpish , cambaclla cuerpo ismuchunpish mana saquinguichu .
44002028	Huiñai causai ñantapish , canmi ricuchishcangui . Can ñucahuan cacpica , yallitami cushicuni ” nishcami .
44002029	Tandanacushca huauquicunalla , ñaupa mandac Davidmantaca , tucui ima shina cashcatami huillagrini . Pai huañucpica , enterrarcami . Pai maipi enterrashcatapish yachanchicmi .
44002030	Davidca Dios ima nishcata huillacmi carca . Chaimantami Diosca paitaca : ‘ Cambac huahua huahuacunapuramantami Quishpichic Cristoca shamunga . Pai shamushpaca , can mandashca shinami mandanga ’ nishpa ari nirca .
44002031	Davidca pai ricushca shinami Quishpichic Cristo causarinamanta , paipac cuerpo ucu pachapi mana saquirinamanta , paipac aicha mana ismunamanta ñaupaman huillarca .
44002032	Diosca pai cachashca Jesusllatatacmi causachirca . Ñucanchicca chai ricushcata huillaccunami canchic .
44002033	Jesús causarishpaca , jahua pacha Diospac alli maquimanmi tiyacun . Chashnami Diosca pai cusha nishca paipac Espirituta Jesusman cucpi , paica ñucanchicman cachashca . Chaitami cunanca cancunaca ricucunguichic , uyacunguichic .
44002034	Mana Davidchu jahua pachaman rirca . Ashtahuanpish paillatacmi : “ Jesusmanta huillashpaca : ‘ Mandac Diosca ñucata Mandactaca :
44002035	Canta piñaccunata cambac chaqui sarunapi churangacaman , canca ñuca alli maquiman tiyacuilla ’ ninmi ” nirca .
44002036	Chaimanta tucui israelcuna , caitaca alli yachaichic . Chai cancuna cruzpi chacatashca Jesusllatatacmi Diosca , Mandac cachunpish , Quishpichic Cristo cachunpish churashca » nirca .
44002037	Chaipi caccunaca Pedro chashna huillacta uyashpami , shungupi llaquirirca . Chaimantami Pedrotapish , apostolcunatapish tapushpaca : — Huauquicuna , ¿ imatatac ruhuashun ? — nirca .
44002038	Chashna tapucpimi , Pedroca paicunataca : — Juchayuc cashcamanta llaquirishpa , Diosman cutirishpa , Jesucristopac shutipi bautizarichic . Chashna ruhuacpimi , Diosca juchacunata perdonashpa , paipac Espirituta cunga .
44002039	Chaitaca Mandac Diosmi cancunamanpish , cancunapac huahuacunamanpish , tucui carupi causaccunamanpish , tucui pai acllashcacunaman cusha nishca — nirca .
44002040	Pedro cutin cutin cunashpaca : — Cunan millaita ruhuaccunataca , Diosca llaquichingami . ¡ Chai llaquimanta quishpirichic ! — nircami .
44002041	Pedro huillashcata shungupi chasquiccunaca bautizarircami . Chai punzhapica , quimsa huaranga shinami cric tucushpa , caishuc criccunahuan tandanacurca .
44002042	Paicunaca apostolcuna yachachishcata allimi cazuccuna carca . Caishuc chaishuc-huan allimi apanacuc carca . Shinallatac Jesús huañushcata yuyarishpa tandata micungapacpish , Diosta mañangapacpish tandanacucmi carca .
44002043	Apostolcunaca milagrocunatapish , mancharinacunatapish tauca cutinmi ruhuarca . Chaita ricushpaca , tucui gentecunami mancharishpa saquirircacuna .
44002044	Tucui criccunami shuc yuyailla carcacuna . Tucui paicunapac charishcacunaca tucuipacmi carca .
44002045	Paicunapac allpatapish , ima charishcacunatapish catushpami , mana chariccunaman caishuc chaishucman cuc carca .
44002046	Punzhantami Diosta mañana huasipi tandanacuc carca . Shinallatac paicunapac huasicunapipish tandanacushpa , Jesús huañushcata yuyarishpa , cuyai shunguhuanmi micuc carca .
44002047	Shinallatac Diosta “ allimari cangui ” niccunami carca . Tucuipac alli nishcacunapishmi carca . Maijanpish quishpirisha niccunataca , punzhantami Diosca quishpichishpa , criccunata mirachirca .
44003001	Quimsa horas chishimi , Pedroca Juanhuan Diosta mañangapac Diosta mañana huasiman rirca . Chai horasmi mañana horas carca .
44003002	Chaiman yaicuna Sumac nishca pungupimi , huacharishcamanta pacha suchu runa tiyacurca . Chai runataca chaiman yaicuccunaman imallatapish mañachunmi , chai punguman punzhanta apac carca .
44003003	Chai runaca , Pedropish , Juanpish Diosta mañana huasiman yaicugricucta ricushpami imallatapish mañarca .
44003004	Chaimanta Juanpish , Pedropish chai runata ricushpaca : — ¡ Caita uyai ! — nirca .
44003005	Chashna nicpimi , chai runaca “ imallata cungapishchari ” yuyashpa , chaparacurca .
44003006	Chashna chaparacucpimi Pedroca : — Cullquitapish , curitapish mana charinichu . Chashna cashpapish ñuca charishcatami canman cuni . Nazaret pueblomanta Jesucristopac shutipimi , “ jatarishpa puri ” nini — nirca .
44003007	Chashna nishpa , alli maquimanta japishpa jatarichicpica , chai runapac chaqui mucucunaca sinchiyarcami .
44003008	Chaimantaca jatarishpa , puri callarircami . Chashnami paicunahuan Diosta mañana huasiman yaicushpa , cushicuihuan saltarishpa , Diostaca “ allimari cangui ” nirca .
44003009	Tucui gentecunami pai puricuctapish , Diosta “ allimari cangui ” nicuctapish ricurca .
44003010	Chai runataca Sumac nishca pungupi imallatapish mañashpa tiyacuctami ricuc carcacuna . Chaimantami pai alliyashcata ricushpaca , yallita mancharircacuna .
44003011	Pedropish , Juanpish ñaupa mandac Salomonpac corredorpi shayacucpimi , chai alliyashca runaca paicunamanta mana raquirisha nishpa shayacurca . Chaimantami tucui gentecuna mancharishpa , paicunapacman tandanacumurca .
44003012	Pedro chaita ricushpaca : « Israelcuna , ¿ caita ricushpachu mancharicunguichic ? ¿ Ima nishpatac ñucanchic ñahuita ricuracunguichic ? Mana ñucanchic poderhuanchu alliyachishcanchic . Shinallatac mana Dios mañaccuna cashcallamantachu alliyachishcanchic .
44003013	Ashtahuanpish ñucanchic ñaupa taita Abrahamta , Isaacta , Jacobota Mandac Diosmi , paipac Churi Jesús alli nishca cachun alliyachirca . Cancunaca chai Jesustami huañuchiccunaman japichircanguichic . Pilato , paita cacharisha nicucpipish , cancunaca mana cacharichun saquircanguichicchu .
44003014	Jucha illac , cashcata ruhuac Runata cacharichun ninapac randica , huañuchic runatami cacharichun nircanguichic .
44003015	Chashnami cancunaca huiñai causaita cuc Jesusta huañuchircanguichic . Ashtahuanpish paitaca Diosmi huañushcacunapuramanta causachirca . Ñucanchicca chai ricushcata huillaccunami canchic .
44003016	Cai cancuna ricushca , ricsishca runaca Jesusta crishpami alliyashca . Paica Jesusta crishcamantami cancunapac ñaupapi alliyashca shayacun . Ima shina pai alliyashcataca cancunami ricucunchic .
44003017	Israel huauquicunalla , cancunapish , cancunata mandaccunapish Jesús pi cashcata mana yachashcamanta huañuchishcatami yachani .
44003018	Dios , pai ima nishcata huillaccunaman : “ Quishpichic Cristoca llaquita apashpami huañunga ” nishpa huillashca pactachunmi , chashnaca tucushca .
44003019	Cancunapac juchacunata perdonachunca , llaquirishpa , Diosman cutirichic . Chashna ruhuacpimi , Diosca cushi causaita cushpa samachinga .
44003020	Shinallatac ñaupaman cancunaman cachasha nishca Jesustapish paica cachangami .
44003021	Dios tucuita mushucta ruhuangacamanmi Jesucristoca jahua pachapi cana can . Chashnami Diosca , jucha illac , pai ima nishca huillaccunaman huillachishca .
44003022	Moisesca ñaupa taitacunataca : “ Mandac Diosmi ñucata cachashca shina cancunapuramanta shuc huillacta cachanga . Pai tucui ima nishcata cazunguichic .
44003023	Pipish chai huillacta mana cazucca , israelcunapuramanta llucchishcami canga ” nishcami .
44003024	Dios ima nishcata huillac Samuelmanta callarishpami , tucui huillaccuna cai punzhacunapi ima tucunamantaca huillashca .
44003025	Cancunaca Dios ima nishcata huillaccunata huillachishcatapish , ñaupa taitacunahuan Dios ari nishcatapish chasquiccunami canguichic . Dios Abrahamhuan ari nishpaca : “ Cambac huahua huahuacunamantami tucui cai pachapi causaccunaca bendiciashca canga ” nishcami .
44003026	Dios , paipac Churita causachishpaca , cancunaman allicunata cuchunmi , cancunapacman punta cacharca . Cancuna millai causaita saquishpa , alli causachunmi , cacharca » nirca .
44004001	Pedropish , Juanpish gentecunahuan parlacucpiracmi , Israel curacunapish , Diosta mañana huasita cuidaccunata mandacpish , saduceocunapish cungailla chayarca .
44004002	Paicunaca Pedropish , Juanpish “ Jesús huañushcacunapuramanta causarishpa , tucui huañushcacuna causarina cashcatami ricuchin ” nishpa , yachachicushcamantami piñarirca .
44004003	Chaimantami paicunata japishpa , cayandi tutamantacaman carcelpi churarca . Ña chishi cashcamantami chashna ruhuarca .
44004004	Chashna cacpipish , paicuna huillashcata uyashpa criccunaca , pichca huaranga shina runacunami carca .
44004005	Cayandi punzhaca Jerusalenpimi israelcunata mandaccunapish , pushac yuyaccunapish , mandashcacunata yachachiccunapish tandanacurca .
44004006	Chaipimi curacunata mandac cura Anaspish , Caifaspish , Juanpish , Alejandropish , curacunata mandac curapac familiacunapish carca .
44004007	Pedrotapish , Juantapish paicuna tandanacushca ñaupaman cayachishpaca : — Cancunaca , ¿ ima poderhuantac suchu runata alliyachircanguichic ? — nirca .
44004008	Chaimantami Pedroca Diospac Espirituhuan cashpa : — Israelcunata mandaccunalla , pushac yuyaccunalla ,
44004009	cunan cancunaca shuc ungushcata alliyachishpa , allita ruhuashcamantami “ ¿ ima shinatac alliyachircanguichic ? ” nishpa tapunguichic .
44004010	Cancunapish , tucui israelcunapish caitami yachana canguichic . Chaica , cancuna chacatashpa huañuchishca , quipata Dios huañushcacunapuramanta causachishca , Nazaret pueblomanta Jesucristomi cai runataca alliyachishca . Chai alliyashca runami cancunapac ñaupapi shayacun .
44004011	Huasita ruhuaccuna mana nishca rumimi huasita ruhuangapac callaripi churana , tucuimanta yalli alli rumica tucushca .
44004012	Cai pachapi causaccunata quishpichichunca , Jesusllatami Diosca cacharca . Ñucanchicta quishpichicca , pi shuctac mana tiyanchu — nirca .
44004013	Pedropish , Juanpish yachacungapacllapish mana rishca yangalla runacunami carca . Chashna cashpapish mana manchashpami , allita rimarca . Chaimantami chai mandaccunaca mancharishpa saquirirca . Chaimantami paicunaca Jesus-huan puriccuna cashcata yachac chayarcacuna .
44004014	Chai alliyashca runapish paicunahuan shayacucta ricushpami , paicunataca imata mana juchanchishpa , upalla saquircacuna .
44004015	Chaimanta paicunata canzhaman cachashpa , tandanacushca mandaccunapura
44004016	parlanacushpaca : — Cai runacunataca , ¿ imatatac ruhuanchic ? Paicuna mancharina milagrocunata ruhuashcataca , Jerusalenpi causaccunapish tucuimi alli yachancuna . Chaitaca mana negai pudinchicchu .
44004017	Chashna cacpipish , caicuna ama shuctac llactacunapi yacharichunca : “ Cunanmanta pacha pacta piman chai Jesusmanta huillanguichicman ” nishpa manchachishun — ninacurca .
44004018	Chai quipa , paicunata cayashpaca : — Chai Jesusmanta ama rimanguichicchu , ama yachachinguichicchu — nirca .
44004019	Shina nicpi , Juanpish , Pedropish rimashpaca : — Cancunallatac alli yuyarichic . Diosmanca , ¿ paita cazunata saquishpa , cancunata cazunachu ashtahuan alli canga ?
44004020	¡ Ñucanchicca , ñucanchic ricushcata , uyashcata huillanataca manatac saquishunchu ! — nirca .
44004021	Pedropish , Juanpish chai runata alliyachishcamantaca tucui gentecunami Diosta “ allimari cangui ” nircacuna . Chaimantami mana juchanchipac cacpi , cacharircalla .
44004022	Chai alliyashca runaca , chuscu chunga huata yallitami charirca .
44004023	Mandaccuna paicunata ña cacharicpica , Pedroca Juanhuanmi caishuc criccunapacman rishpa , curacunata mandac curacunapish , pushac yuyaccunapish ima nishcata tucui parlarca .
44004024	Chashna parlacpi , tucui criccuna shuc yuyailla Diosta mañashpaca : « Mandac Dioslla , canmi jahua pachatapish , cai pachatapish , mama cuchatapish , chaicunapi tucui ima tiyactapish ruhuarcangui .
44004025	Canmi , canta servic Davidman yuyaita cushpaca : “ Mana israelcunaca , ¿ ima nishpatac chashna piñarin ? ¿ Ima nishpatac yangallata ruhuashun nincuna ?
44004026	Cai pachapi jatun mandaccunapish , llactata mandaccunapish Mandac Diosta piñashpa , pai cachashca Quishpichic Cristota piñashpa macashun nishpami tandanacun ” nishcami .
44004027	Chashna nishca shinami , cai pueblota mandac Herodesca Poncio Pilatohuanpish , israelcunahuanpish , mana israelcunahuanpish jucha illac Jesusta llaquichingapac tandanacurca . Diosmi Jesustaca Cristo cachun cacharca .
44004028	Chashnami can ñaupaman alli yachashpa , chashna tucuchun nishcata pactachirca .
44004029	Cunanca Mandac Dioslla , paicuna manchachishpa , jarcashcata ricuiyari . Can mandashcacunata mana manchashpa , huillangapac sinchiyachiyari .
44004030	Can quishpichichun cachashca Jesus-huan ungushcacunata alliyachichun , milagrocunata ruhuachun ñucanchicta ayudaiyari . Canca imatapish ruhuacllami cangui » nishpa mañarcacuna .
44004031	Chashna mañashca quipaca , paicuna tandanacushpa tiyacuc huasica chucchurcami . Diospac Espíritu paicunapi junda cacpimi , mana manchashpa , Diosmanta huillarcacuna .
44004032	Criccunaca achca cashpapish , tucuimi shuc shungulla , shuc yuyailla carcacuna . Pi “ caica ñucapacmi , chaica cambacmi ” mana ninacucchu carca . Chaimantami ima charishcacunapish tucuipac carca .
44004033	Apostolcunaca mana manchashpami , Apunchic Jesús causarishcata shungupi yaicucta huillarca . Diosca criccunata yallita cuyashpami , allicunata tucuiman yallita curca .
44004034	Chashna cacpimi , paicunapurapica maijanpish ima illaclla mana causarca . Maijanpish chariccunaca allpacunatapish , huasicunatapish catushpami ,
44004035	cullquitaca apostolcunaman cuc carca . Chaitaca mana chariccunamanmi imalla illashcata randichun cuc carca .
44004036	Chipre llactamanta curacunata ayudac levita Josepish , criccunahuanmi carca . Paitami apostolcunaca Bernabeta shutichirca . Bernabé nishpaca : “ Cushichic runa ” nisha ninmi .
44004037	Chai runaca pai charishca allpata catushpami , chai cullquitaca apostolcunaman curca .
44005001	Ananías , paipac huarmi Safirami tiyarca . Paicunami allpata caturca .
44005002	Chashna catushpami , huarmihuan huillanacushpa , chaupi cullquita saquichishpa , apostolcunaman curca .
44005003	Chaimantami Pedroca Ananiastaca : — Ananías , ¿ ima nishpatac Satanasta cambac shungupi yaicuchun saquishpa , Diospac Espirituman llullashpa , allpa catushca cullquita mana tucui apamungui ?
44005004	¿ Manachu allpaca cambac carca ? ¿ Manachu catushca cullquipish cambac tucurca ? ¿ Ima nishpatac cambac shungupi chashna millaita ruhuanata yuyarircangui ? Mana runacunallamanchu llullangui , Diosmanmi llullangui — nirca .
44005005	Chaita uyashcahuanmi , Ananiasca chaillapitac huañurca . Tucui chaita uyaccunami yallita mancharirca .
44005006	Ananiaspac cuerpotaca mosocunami pilluchishpa , enterrangapac aparca .
44005007	Quimsa horas shina quipami , paipac huarmi Safiraca chayarca . Paipac cusa ima tucushcataca mana yacharcachu .
44005008	Chaipimi Pedroca : — Cancunaca chai allpataca , ¿ chaillapichu caturcanguichic ? Chaita huillai — nirca . Shina nicpimi , chai huarmica : — Ari , chaillapimi caturcanchic — nirca .
44005009	Shina nicpimi Pedroca : — ¿ Ima nishpatac Mandac Diospac Espirituman llullanata yuyarircanguichic ? Riqui , ñami canzha punguta cambac cusata enterraccuna yaicumucun . Cunan cantapish chashnallatacmi apangacuna — nirca .
44005010	Pedro chashna nincami , chai huarmica chaillapitac huañurca . Cusata enterrac mosocuna ucuman yaicucpica , chai huarmipish huañushcami cashca carca . Chaimantami paitapish , cusa maipi enterrashcallapitac enterrangapac aparcacuna .
44005011	Chaita yachashpaca , tandanacushca criccunapish , tucui uyaccunapish yallitami mancharirca .
44005012	Apostolcunaca israelcunapurapica milagrocunatapish , mancharinacunatapish taucatami ruhuarca . Tucui criccunami Salomonpac corredorpi shuc yuyailla tandanacuc carca .
44005013	Shuctac gentecunaca paicunahuan tandanacunata mana munarcachu . Chashna cacpipish , chai pueblopi causaccunaca , tucuimi crishpa , paicunata allimi nircacuna .
44005014	Caricunapish , huarmicunapish Apunchic Jesusta crishpa , ashtahuanmi achca criccuna tucurca .
44005015	Shinallatac Pedro llandushpallapish alliyachichunmi , gentecunaca ungushcacunataca huandumushcacunandi ñanman apashpa churarca .
44005016	Cuchulla pueblocunamantami ungushcacunatapish , millai supai llaquichishcacunatapish Jerusalenman apamurcacuna . Chai ungushcacunaca tucuimi alliyarca .
44005017	Chaimantami Israel curacunata mandac curapish , paihuan cac saduceocunapish envidiashpa piñarirca .
44005018	Shinami apostolcunataca japishpa , carcelpi churarca .
44005019	Chashna churacpipish , Dios cachashca ángel tuta shamushpa , cárcel punguta pascashpa , paicunata llucchishpaca :
44005020	« Cunanca , Diosta mañana huasiman yaicushpa , tucui uyaccunaman : “ Jesucristoca mushuc causaita cucmi ” nishpa , huillangapac richic » nirca .
44005021	Ángel chashna nicpimi , tutamanta , Diosta mañana huasiman rishpa , yachachi callarirca . Chaimantami curacunata mandac curaca tucui paihuan caccunahuan rishpa , tucui israelcunata pushac yuyaccunatapish , mandaccunatapish tandachirca . Chai quipami , apostolcunata carcelmanta apamuchun cacharca .
44005022	Soldadocuna carcelman chayashpaca , paicunata mana tarircachu . Chaimanta huillangapac cutimushpaca :
44005023	« Ñucanchic chayashpaca , cárcel pungucuna alli huichcashcata , shinallatac soldadocunapish pungucunapi cuidacushcatami ricurcanchic . Cárcel punguta pascashpa yaicushpaca , pita mana tarircanchicchu » nirca .
44005024	Chashna huillashcata uyashpaca , curacunata jatun mandac curapish , Diosta mañana huasita cuidaccunata mandacpish , curacunata mandac curacunapish caishuc chaishuc parlanacushpaca : “ Chai runacunaca , ¿ imashi tucushca canga ? ” nishpami tapunacurca .
44005025	Paicuna chashna tapunacucucpica , cungailla shuc runa chayamushpaca : « Cancuna carcelpi huichcashca runacunaca , Diosta mañana huasipimi tucui gentecunaman yachachicun » nishpa huillarca .
44005026	Chaimantami soldadocunata mandacca soldadocunahuan cutin apostolcunata japingapac rircacuna . Chashna rishpaca , chaipi cac gentecuna rumihuan shitanata manchashpami , mana imata ruhuashpa , sumacta apamurcacuna .
44005027	Paicunata apamushpaca , tandanacushca mandaccunapac ñaupamanmi chayachirca . Chaipi , curacunata mandac cura paicunata tapushpaca :
44005028	— ¿ Manachu ñucanchicca chai runamanta ama cutin yachachun mandarcanchic ? Chashna nishca jahuami tucui Jerusalenpi yachachishcanguichic . Jesús huañushcamantapish ñucanchictami juchanchinguichic — nirca .
44005029	Shina nicpi , Pedropish , caishuc apostolcunapish rimashpaca : — Runacunata cazunapac randica , Diostami cazuna canchic .
44005030	Cancunami Jesustaca chacatashpa huañuchircanguichic . Shina huañuchicpipish , ñucanchic ñaupa taitacunapac Mandac Diosmi paitaca causachirca .
44005031	Chashnami Diosca paitaca tucuita Mandac cachunpish , Quishpichic cachunpish , paipac alli maquiman tiyachirca . Israelcuna juchayuc cashcamanta llaquirishpa , Diosman cutiricpi , juchacunata perdonangapacmi chashnaca ruhuarca .
44005032	Ñucanchicca cai tucui uyashcatapish , ricushcatapish huillaccunami canchic . Diospac Espiritupish cai tucuita huillacunmi . Diosca paita cazuccunamanmi paipac Espiritutaca cushca — nirca .
44005033	Shina nicta uyashpami , chai mandaccunaca piñarishpa , huañuchinata munarcacuna .
44005034	Ashtahuanpish tandanacushca mandaccunapuramanta fariseo Gamalielca apostolcunata canzhaman llucchichun mandarca . Gamalielca tucuipac alli nishcami carca . Shinallatac Moisés mandashcacunata alli yachachicmi carca .
44005035	Ña llucshicpica , mandaccunataca : — Israel runacuna , cai runacunata imata ruhuagricushcataca alli yuyarichic .
44005036	Sarun punzhacunapi ima tucushcataca , alli yuyarichic . Teudas runaca : ‘ Mandacmi cani ’ nishpami , chuscu patsac shina caticcunata charirca . Shina cacpipish , paita huañuchicpica , tucui paita caticcunaca caita chaita rishpami chingarirca . Pai yachachishcapish tucuimi chingarirca .
44005037	Shinallatac shuticunata quillcachina punzhacunapipish , Galilea llactamanta Judasmi yachachi callarirca . Paitapish taucacunami catircacuna . Shina cacpipish , paita huañuchicpica , tucuimi caita chaita rishpa chingarirca .
44005038	Chaimantami cai yuyaita cuni : Cai runacunataca ama imata ruhuashpa saquichiclla . Paicuna yachachishcapish , imata ruhuacushcapish paicunapac yuyailla cacpica , chingaringallami .
44005039	Ashtahuanpish paicuna yachachishca Diosmanta cacpica , mana jarcai pudinguichicchu . Pacta Diospac munaita jarcashun nicunguichicman — nirca .
44005040	Gamaliel chashna nishcata uyashpami , apostolcunataca cutin yaicuchishpa azotichirca . Chashna azotichishpami ama cutin Jesusmanta huillachun mandashpa cacharca .
44005041	Mandaccuna cacharicpi , apostolcuna llucshishpaca , Jesusta caticushcamanta Dios llaquichichun saquishcamantami yallita cushicushpa rircacuna .
44005042	Shinallatac paicunaca Diosta mañana huasipipish , mai huasicunapipish punzhantami yachachishpa , Jesucristomanta alli huillaita huillacurca .
44006001	Chai punzhacunapica , achca gentecunami Jesusta crishpa mirarirca . Chaimantami griego rimaita rimaccunaca hebreo rimaita rimaccunata “ ñucanchic viuda huarmicunaman punzhanta imalla illashcataca mana alli chaupicunguichicchu ” nishpa , rimai callarirca .
44006002	Chaimantami chunga ishcai apostolcuna criccunata tandachishpaca : — Diosmanta huillanata saquishpa , micunata ñucanchic raquinaca , mana allichu .
44006003	Chaimanta , micunata tucuiman raquichunca cancunapuramanta alli yachac , alli causac , Diospac Espíritu junda , canchis runacunata acllaichic .
44006004	Paicuna chaita ruhuacucpica , ñucanchicca Diosta mañanatapish , paimanta huillanatapish mana saquishunchu — nirca .
44006005	Paicuna chashna nishcaca , tucui criccunapac yuyaipi allimi carca . Chaimantami Estebanta acllarca . Paica Diospac Espirituhuan cashpami , alli cric carca . Shinallatac Felipetapish , Procorotapish , Nicanortapish , Timontapish , Parmenastapish , israelcuna yachachishcata catic , Antioquía pueblomanta Nicolastapishmi acllarca .
44006006	Chashna acllashpami apostolcunapacman pushamurca . Paicunaca chai runacunapac uma jahuapi maquita churashpami , Diosta mañarcacuna .
44006007	Ashtahuanmi Diospac shimita Jerusalenpi huillashpa catirca . Jesusta criccunapish ashtahuanmi mirarishpa catirca . Shinallatac Israel curacunapish , achcacunami Jesusta crircacuna .
44006008	Diosca Estebanta cuyashpami , milagrocunatapish , mancharinacunatapish israelcunapurapi ruhuachun poderta curca .
44006009	Chaimantami , maijan “ Servic cashcamanta cacharichishca ” nishcacunapish , Cirene pueblomanta , Alejandría pueblomanta , Cilicia llactamanta , Asia llactamanta runacunapish Estebanhuan rimari callarircacuna .
44006010	Ashtahuanpish Diospac Espíritu yuyaita cushpa , Estebanta rimachicpimi , chai runacunaca mana ati pudircacuna .
44006011	Chaimantami maijanman cullquita pagashpa : “ Cancunaca : ‘ Ñucanchicca cai runataca Moisestapish , Diostapish camishpa rimactami uyarcanchic ’ nichun ” mañarcacuna .
44006012	Paicuna chashna llullacpimi , israelcunata pushac yuyaccunapish , mandashcacunata yachachiccunapish , tucui chaipi caccunapish Estebanta piñai callarirca . Chaimantami paita japishpa , tandanacushca mandaccunapacman aparcacuna .
44006013	Chaipimi llullac huillaccunaca : — Cai runaca Diospac huasitapish , Moisés mandashcacunatapish rimactami uyarcanchic .
44006014	Shinallatac Nazaret pueblomanta Jesusca , Diosta mañana huasitapish urmachingami . Moisés ñucanchicta yachachishcatapish chingachishpa , shuclayatami yachachinga nictami uyarcanchic — nirca .
44006015	Chaipi tucui tiyacuc mandaccuna Estebanta ricushpaca , paipac ñahuica ángel shina cashcatami ricurcacuna .
44007001	Curacunata mandac curaca Estebantaca : — Canmanta chashna huillashcaca , ¿ chashnatacchu ? — nirca .
44007002	Chaimantami Estebanca : — Huauquicuna , taitacuna , ñuca rimashcata uyaichic : « Poderyuc Diosmi ñucanchic ñaupa taita Abraham manarac Harán pueblopi causangapac ricpi , Mesopotamia llactapi cacpi ricurirca .
44007003	Chaipi ricurishpami Diosca : “ Cambac llactatapish , cambac familiatapish saquishpa llucshi . Can maiman rina cashcataca , ñucami ricuchisha ” nirca .
44007004	Chaimantami Abrahamca Caldea llactamanta llucshishpa , Harán pueblopi causangapac rirca . Paipac taita huañushca quipami , Diosca cunan cancuna causacuc llactaman pushamurca .
44007005	Diosca chai llactapica , allpataca chaqui saruillatapish mana curcachu . Shina cacpipish , Diosca : “ Canmanpish , cambac huahua huahuacunamanpish allpata cushami ” nishpami ari nirca . Abraham manarac huahuata charicpimi , chashna nirca .
44007006	Diosca Abrahamtaca : “ Cambac huahua huahuacunaca shucpac llactapi pozashpallami causanga . Chai llactapimi chuscu patsac huatata servishpa , llaquilla causanga ” nirca .
44007007	Shina cacpipish Diosca : “ Servichishpa chariccunataca llaquichishami . Chai quipaca , chai llactamanta llucchishpami , cai llactapi ñucata servingacuna ” nircami .
44007008	Diosca circuncisionta ruhuachunmi Abrahamhuan ari ninacurca . Chaimantami Abrahamca paipac churi Isaac pusac punzhata charicpi , circuncisionta ruhuarca . Isaacpish chashnallatacmi paipac churi Jacobotaca ruhuarca . Jacobopish paipac chunga ishcai churicunatapish chashnallatacmi ruhuarca . Chaicunaca ñucanchic ñaupa taitacunami carca .
44007009	Jacobopac churicunaca paicunapac huauqui Joseta piñashpami , Egipto llactaman catushpa cacharca . Diosca Josehuanmi carca .
44007010	Diosca tucui llaquimantami Josetaca cuidarca . Shinallatac Egipto llactata jatun mandacpac ñaupapi alli cachunpish , alli yuyaitami curca . Chaimantami chai jatun mandacca paipac huasipipish , tucui Egipto llactapipish mandachun churarca .
44007011	Egipto llactapipish , cai Canaán llactapipish ima mana pucucpi , yalli yarcaimi tiyarca . Chaimantami llaquihuan carcacuna . Ñucanchic taitacunapish cai llactapica , ima micunata mana charircachu .
44007012	Jacoboca , Egipto llactapi trigo tiyashcata uyashpami , paipac churicunataca punta chai llactaman cacharca .
44007013	Ishcai cutin huauquicuna Egiptoman ricpimi , Joseca , pai pi cashcata huauquicunaman huillarca . Chaimantami mandac Faraonca José maijan aillumanta cashcata yachac chayarca .
44007014	Chai quipami , Joseca paipac taita Jacobotapish , paipac familiacunapish pushachun cacharca . Paicunaca canchis chunga pichcami carca .
44007015	Chaimantami taita Jacoboca Egipto llactapi causangapac rirca . Chaipimi paipish , paipac churicunapish huañurca . Paicunaca ñucanchic ñaupa taitacunami carca .
44007016	Unai huatacuna quipami paicunapac tullucunataca Siquem llactaman apamurca . Chai Siquem llactapimi , Abrahamca Hamorpac churicunaman enterrana allpata randishca carca . Chaipimi chai tullucunataca enterrarca .
44007017	Dios Abrahamman llactata cungapac ari nishca punzhacuna pactamugricpimi , israelcunaca Egipto llactapi mirarishpa , achca tucurca .
44007018	Chai punzhacunapimi , Joseta mana ricsic jatun mandac Egiptota mandai callarirca .
44007019	Chai mandacmi ñucanchic taitacunata umashpa llaquichirca . Ama ashtahuan mirashpa catichunmi , cari huahuacuna huacharicpica , maipi shitachun mandarca .
44007020	Chai punzhacunapimi Moisesca huacharirca . Paica Diospac alli nishcami carca . Quimsa quillatami paipac taita mamaca huasipi pacashpa charirca .
44007021	Chai huahuata huañuchun shitashcatami mandac Faraonpac ushi tarishpa , quiquin huahuata shina huiñachirca .
44007022	Shinami Moisesca Egipto llactapi ima yachanacunatapish alli yachachishca huiñarca . Chaimantami rimangapacpish , imata ruhuangapacpish alli yachac carca .
44007023	Moisés chuscu chunga huatata charishpami , paipac aillu israelcunata ricugrinata munarca .
44007024	Chashna rishpami , shuc Egipto runa , Israel runata macacucta ricushpa , Israel runata misashpa , Egipto runata huañuchirca .
44007025	Moisesca ‘ Israel aillucunaca ñucatami Diosca millai runacunapac maquimanta cacharichichun cachashcata entendingami ’ yuyarcami . Ashtahuanpish paicunaca mana chashna entendircachu .
44007026	Quipa punzha ricungapac rishpa , israelcunapurallatac macanacucucta ricushpaca : “ Cancunaca huauquindimi canguichic . ¿ Ima nishpatac cashna macanacucunguichic ? ” nirca .
44007027	Chashna nicpi , chai macac runaca Moisesta tangashpaca : “ ¿ Pitac cantaca mandachun , juez cachun churarca ?
44007028	¿ Caina Egipto runata huañuchishca shinachu , ñucatapish huañuchisha ningui ? ” nirca .
44007029	Chaita uyashpami , Moisesca Madián llactaman miticushpa rirca . Chai caru llactapi causacushpami , ishcai churicunata charirca .
44007030	Chuscu chunga huatata chai llactapi causacushpami , Moisesca Sinaí urcu cuchulla shitashca pambapi , shuc zarza yura rupacucta ricurca . Chai rupacuc yura chaupipica , shuc angelmi ricurirca .
44007031	Moisés mancharishpa , ricungapac cuchuyacucpi , Mandac Dios rimashpaca :
44007032	“ Ñucaca cambac taita Abrahampac , Isaacpac , Jacobopac Diosmi cani ” nishcatami uyarca . Chaimantami Moisesca manchaihuan chucchushpa , mana ashtahuan cuchuyanata munarca .
44007033	Chaimantami Mandac Diosca : “ Can shayacuc pambaca ñucapaclla saruna allpami . Chaimanta cambac ushutata llucchi .
44007034	Egiptopi ñuca acllashca israelcuna llaquihuan causacuctami ricuni . Paicuna huacacuctapish uyanimi . Chaimantami llaquimanta llucchingapac shamurcani . Cunanca shamui , cantami Egiptoman cachagrini ” nirca .
44007035	Chai Moisestami israelcunaca Egiptopica : “ ¿ Pitac cantaca mandac cachun , juez cachun churarca ? ” nishpa , piñarishca carca . Ashtahuanpish paicuna piñashca Moisesllatatacmi , Diosca zarza yurapi ricuric angelta rimachishpa , mandac cachun , Egiptomanta israelcunata llucchic cachun churarca .
44007036	Chai Moisesmi israelcunata Egiptomanta mancharinacunata ruhuashpa , Puca Cucha chaupita llucchimurca . Shinallatac shitashca pambapipish chuscu chunga huatatami carca .
44007037	Chai Moisesllatacmi israelcunataca : “ Cancunata Mandac Diosca ñucata cachashca shinami , cancunapuramanta shuc huillacta cachanga . Pai ima nishcata cazunguichic ” nirca .
44007038	Chai Moisesllatacmi shitashca pambapi ñaupa taitacunahuan carca . Paillatacmi Sinaí urcupi ángel rimashcata ñaupa taitacunaman huillangapac apamurca . Chai rimashcacunaca causaita cuc rimaicunami .
44007039	Chashna cacpipish , ñaupa taitacunaca Moisés yachachishcataca mana cazushun nishpami , piñarishpa , Egiptollamantac cutinata munarcacuna .
44007040	Chaimantami Moisespac huauqui Aarontaca : “ Ñucanchicta Egiptomanta llucchimuc Moisesca mana uyarinchu . Cunanca ñucanchicta pushac dioscunata ruhuai ” nirca .
44007041	Chashna nishpami , beciman riccha diosta ruhuashpa , chaicunaman animalta huañuchishpa rupachishpa cushicurca .
44007042	Chaimantami Diosca quiquin munaita ruhuashpa , lucerocunatapish adorachun saquishpa , paicunamanta caruyarca . Dios ima nishcata huillaccuna quillcachishpaca : “ Israelcuna , cancuna chuscu chunga huatata shitashca pambapi cashpa , animalta rupachishpaca , mana ñucamanchu curcanguichic .
44007043	Ashtahuanpish ruhuashcalla Moloc diostami adorashpa , pai tiyanandi huandushpa purircanguichic . Renfán nishca diospac lucerocunatapish , cancunallatac ruhuashpami adorarcanguichic . Chaimantami cancunataca cai llactamanta llucchishpa , Babilonia llactata pasachishpa , ashtahuan caruman cachasha ” nishcami .
44007044	Ñaupa taitacuna shitashca pambapi cashpaca , Dios-huan tupana huasita huandushpami , puric carca . Chai carpa huasitaca Dios Moisesman ricuchishca shinami ruhuashca carca .
44007045	Ñaupa taitacunami chai huasitaca paicunapac ñaupa taitacunamanta japishca carca . Tauca huata quipami , Josué paicunata pushamucpi , chai shitashca pambamantaca cai cunan ñucanchic causacuc llactaman apamurca . Ñucanchic taitacuna cusha nishca llactapi causachunmi , Diosca chai mana israelcunataca llucchishpa cacharca . Chai huasitaca David mandac tucungacamanmi charircacuna .
44007046	Mandac Davidmi Dios cuyashca cashpa , taita Jacobo alli nina Mandac Diospac huasita ruhuangapac mañarca .
44007047	Davidpac churi Salomonmi Diosta mañana huasitaca ruhuachirca .
44007048	Shina cacpipish , jahua pacha Diosca gentecuna ruhuashcalla huasicunapica mana causanchu . Dios ima nishcata huillaccuna quillcachishpaca :
44007049	“ Jahua pachaca ñuca mandashpa tiyarinami . Cai allpaca ñuca chaqui sarunami . ¿ Imalaya huasitatac ruhuagringui ? ¿ Maipitac samarisha ?
44007050	Ñucallatacmi tucui tiyashcatapish ruhuarcani ” ninmi .
44007051	Rumi shungu gentecuna , Dios ima nishcata mana cazuccunami canguichic . Cancunapac ñaupa taitacuna shinami , Diospac Espiritutapish mana cazunguichic .
44007052	Ñaupa taitacunaca , Dios ima nishcata huillaccunata mana ricushun nishpami llaquichirca . Paicunami shamuna cashca Jucha illac , imatapish cashcata ruhuacmanta huillaccunata huañuchircacuna . Chai Jucha illac shamucpica , millai runacunaman cushpami huañuchircanguichic .
44007053	Dios mandashcacunata angelcuna cancunaman cucpipish , mana cazunguichicchu » nirca .
44007054	Esteban chashna nicpimi , chai mandaccunaca quirucuna canirishpa , yallita piñarirca .
44007055	Ashtahuanpish Diospac Espíritu junda cashpami , Estebanca jahua pachata huichailla ricushpa , Diospac sumaimana cashcatapish , Apunchic Jesús paipac alli lado maquiman shayacuctapish ricurca .
44007056	Chashna ricushpami , Estebanca : « Ñucaca jahua pacha pascarishpa , Runa Tucungapac shamushca Jesús Diospac alli lado maquiman shayacuctami ricuni » nirca .
44007057	Chashna nishcata mana uyashun nishpami , ringrita taparishpa caparircacuna . Chaimantaca huaicashpami , Estebanta japirca .
44007058	Chashna japishpami pueblomanta llucchishpa , huañuchingapac rumicunahuan shitai callarirca . Shina shitacucpimi , Estebanta juchanchishpa huillaccunaca paicunapac jahualla churanacunata surcushpa , Saulo mosoman mingarca .
44007059	Chashna rumicunahuan shitacucpimi , Estebanca : « Apunchic Jesús , ñuca almata pushaiyari » nishpa mañarca .
44007060	Esteban cungurishpaca : « ¡ Apunchic Jesús , paicuna cai mana allita ruhuashcamanta ama juchanchinguichu ! » nishpami caparirca . Chashna nishpaca huañurcallami .
44008001	Estebanta huañuchicta Saulo ricushpaca : “ Allitami ruhuanguichic ” nishpami cushicurca . Chai punzhacunapica Jerusalén pueblo criccunataca yallitami llaquichi callarirca . Chaimantami criccunaca Judea llactata , Samaria llactata miticushpa rircacuna . Ashtahuanpish apostolcunallami mana maiman rishpa saquirirca .
44008002	Dios yuyailla causac runacunami yallita huacashpa , Estebantaca enterrarca .
44008003	Ashtahuanpish Sauloca tandanacushca criccunata tucui chingachinata munashpami , huasi huasi yaicushpa , caricunatapish , huarmicunatapish , carcelman cachac carca .
44008004	Ashtahuanpish Jerusalenmanta miticushpa ric criccunaca maita rishpapish , quishpirinamanta alli huillaita huillashpami purirca .
44008005	Felipepish Samaria puebloman rishpami , Jesucristomanta huillarca .
44008006	Tucui gentecunami Felipe milagrocunata ruhuacta ricushpaca , pai huillashcata sumacta uyac carca .
44008007	Taucacunamantami llaquichic supaicunata llucchishpa cacharca . Chai supaicunaca caparishpami llucshic carca . Tauca paralisis ungushcacunatapish , suchucunatapish alliyachircami .
44008008	Chaimantami chai pueblopica yallita cushicurcacuna .
44008009	Chai pueblopica , Simón shuti runami causarca . Paica ñaupaca brujomi carca . Chaimantami chai llactapi causaccunataca “ alli runami cani ” nishpa , umashpa , crichishpa causac carca .
44008010	Chai runa yachachishcataca uchillacunapish , jatuncunapish uyacmi carca . Chai uyaccunaca : « Cai runaca poderyuc Dios shinami » nic carca .
44008011	Tauca huatacunata brujeriata ruhuashpa causashcamantami , tucui chai llactapi causaccunaca paita sumacta uyac carca .
44008012	Chashna cacpipish , Jesucristomanta , Dios mandacucmanta Felipe huillacpica , caricunapish , huarmicunapish crishpami bautizarirca .
44008013	Chai brujo Simonpish Jesusta crishpa , bautizarishpami Felipehuan puricurca . Paica milagrocunata , mancharinacunata ruhuacta ricushpami , mancharishpa puric carca .
44008014	Jerusalenpi cac apostolcunaca Samaria pueblopi causaccunapish alli huillaita uyashpa crishcata yachashpami Pedrotapish , Juantapish chaiman cacharca .
44008015	Paicuna chaiman chayashpaca , criccuna Diospac Espirituta chasquichunmi , paicunamanta Diosta mañarca .
44008016	Paicunapacman Diospac Espíritu manarac shamushca cacpimi , Apunchic Jesuspac shutillapi bautizashca carcacuna .
44008017	Chaimantami Pedropish , Juanpish chai criccunapac uma jahuapi maquita churacpica , Diospac Espirituta chasquircacuna .
44008018	Apostolcuna criccunapac uma jahuapi maquita churacpi , criccuna Diospac Espirituta chasquicta Simón ricushpami , cullquihuan randinata munarca .
44008019	Chashna munashpami : — Ñucapish maijanpac uma jahuapi maquita churashpa , Diospac Espirituta chasquichingapac , ñucamanpish poderta cuichic — nirca .
44008020	Chaimantami Pedroca : — ¡ Can Diospac poderta cullquihuan randisha nishcamantaca , cambac cullquindimi chingarigringui !
44008021	Cambac shungu Dios-huan mana alli cashcamantami , paipac podertaca canman mana cun .
44008022	Can mana allita yuyanata saquishpa , Diosta mañai . Chashna mañacpica , cambac shungu mana allita yuyashcataca perdonangapishchari .
44008023	Cambac shungupica hiel shina jayacmi jundashca . Chaimantami juchapi huatashca shina cangui — nirca .
44008024	Chashna nicpimi Simonca : — Can nishca shina ama pactachun , Mandac Diosta ñucamanta mañaichic — nirca .
44008025	Pedropish , Juanpish Jesucristomanta huillashpa , Dios rimashcacunata yachachishpaca , Samaria llacta tauca uchilla pueblocunapipish alli huillaita huillashpami , Jerusalenman cutircacuna .
44008026	Mandac Diospac angelca Felipetaca : « Jatarishpa , Jerusalenmanta shitashca pamba ñanta Gaza puebloman ri » nirca .
44008027	Chashna nicpimi , Felipe jatarishpa rirca . Chashna ricushpami , Etiopía llactamanta eunuco runahuan tuparca . Paica Etiopía llactata jatun mandac Candace huarmipac charishcacunata cuidacmi carca . Paica Jerusalenpi Diosta alli nishpami , paipac llactaman cuticurca .
44008028	Paica Jerusalenmantami carretapi tiyashpa , Dios ima nishcata huillac Isaías quillcashcata rezashpa cuticurca .
44008029	Diospac Espirituca Felipetaca : « Chai carretaman cuchuyai » nirca .
44008030	Felipe cuchuyashpa , Dios ima nishcata huillac Isaías quillcashcata rezacucta uyashpaca : — ¿ Can rezacushcataca entendinguichu ? — nirca .
44008031	Chashna nicpimi , chai runaca : — Pipish mana yachachicpica , ¿ ima shinatac entendishayari ? — nirca . Shina nishpami , carretaman huichicushpa , tiyarichun mañarca .
44008032	Pai rezacushca Dios quillcachishcaca : « Paitaca maltón ovejata shinami huañuchingapac aparca . Ovejata rutucucpi , upalla cac shinami , paica upalla carca .
44008033	Paita yanga juchanchishpa llaquichicucpipish , pi mana misarcachu . Cai pachapi huañuchircami . Paipac , huahua huahuacunamantaca pi mana huillangachu » nicushca carca .
44008034	Chaimanta eunuco runa Felipeta tapushpaca : — Dios ima nishcata huillacca , ¿ paimantachu , mana cashpaca , maijan shucmantachu nicun ? Huillaiyari — nirca .
44008035	Shina nicpimi , Felipeca pai rezacushca quillcallatatac japishpa ricushpaca , Jesusmanta alli huillaita callaimanta huillarca .
44008036	Yacu cuchuta ricushpami , chai runaca : — Caipica yacu tiyanmi . ¿ Manachu ñucaca bautizari pudini ? — nirca .
44008037	Shina nicpimi Felipeca : — Can tucui shunguhuan crishpaca , bautizari pudinguimi — nirca . Chashna nicpimi , chai runaca : — Ari , Jesucristoca Diospac Churi cashcata crinimi — nirca .
44008038	Chashna nishpami , carretata chaillapi shayachishpa , ishcaita yacuman yaicurca . Chaipimi Felipeca eunuco runata bautizarca .
44008039	Yacumanta llucshicpica , Diospac Espiritumi Felipeta aparca . Chaimantami eunuco runaca Felipetaca mana ricurca . Chashna cacpipish , cushicushpami rirca .
44008040	Ashtahuanpish Felipeca Azoto pueblopimi taririrca . Chaimanta callarishpami , Cesarea puebloman chayangacaman , tucui pueblocunapi alli huillaita huillashpa rirca .
44009001	Sauloca Apunchic Jesusta criccunataca ashtahuan huañuchinata munashpami , Israel curacunata jatun mandac curapacman rirca .
44009002	Chaica , Damasco pueblo tandanacuna huasicunapi yaicushpa , Jesusta catic caricunatapish , huarmicunatapish Jerusalenman prezu apamungapacmi quillcata mañangapac rirca .
44009003	Pai Damasco puebloman ñanta rishpa chayacucpimi , cungailla jahua pachamanta relampa jaguin nishpa , paipac muyundita achicyachirca .
44009004	Chaimanta Saulo pambaman urmashpaca : — Saulo , Saulo , ¿ ima nishpatac ñucata llaquichicungui ? — nishcatami uyarca .
44009005	Chaita uyashpami Sauloca : — Amito , ¿ pitac cangui ? — nirca . Shina nicpimi chai rimacca : — Ñucaca can piñashpa llaquichicuc Jesusmi cani . Canllatami puyapi chugriric shina , llaquita apacungui — nirca .
44009006	Chaimanta Saulo manchaihuan chucchushpaca : — Cunanca , ¿ imatatac ruhuachun ningui ? — nirca . Shina nicpimi , Apunchic Jesusca : — Jatarishpa , Damasco pueblollamantac ri . Chaipimi can imata ruhuana cashcataca huillanga — nirca .
44009007	Saulohuan riccunaca pita mana ricurcachu . Ashtahuanpish rimashcallata uyashpami , yallita manchaihuan carcacuna .
44009008	Saulo pambamanta jatarishpa , ñahuita pascashpapish imata mana ricui pudircachu . Chaimantami maquimanta aisashpa , Damascoman pusharcacuna .
44009009	Chaipimi quimsa punzhata imata mana ricushpa , mana micushpa , mana ubiashpa carca .
44009010	Damasco pueblopica Jesusta cric Ananiasmi causarca . Paiman Apunchic Jesús muscuipi shina ricurishpaca : — Ananías — nirca . Shina nicpimi Ananiasca : — Caipimi cani , Apunchic Jesús — nirca .
44009011	Shina nicpimi , Apunchic Jesusca : — Jatari , Derecha shuti ñanman ri . Judaspac huasipi yaicushpa , Tarso pueblomanta Saulota tapui . Chai huasipimi paica Diosta mañacun .
44009012	Shinallatac muscuipi shinami , can paipacman yaicushpa ñahui cutin ricuchun , cambac maquita paipac uma jahuapi churacta ricurca — nirca .
44009013	Chashna nicpimi Ananiasca : — Apunchic Jesús , taucacuna : “ Chai Sauloca Jerusalenpi causac criccunata piñashpa llaquichicun ” ninacuctami uyarcani .
44009014	Cunanpish canta criccunata huatashpa apangapacmi , curacunata mandac curacunaman quillcata mañashpa shamushca — nirca .
44009015	Chashna nicpipish , Apunchic Jesusca : — Rilla , paitaca mana israelcunamanpish , jatun mandaccunamanpish , israelcunamanpish ñucamanta huillachunmi acllarcani .
44009016	Pai ima shina ñucamanta llaquicunata apana cashcataca , ñucallatacmi ricuchisha — nirca .
44009017	Ananías Saulo tiyacuc huasiman rishpa , Saulopac uma jahuapi maquita churashpaca : — Huauqui Saulo , can caiman shamucucpi , ricuric Apunchic Jesusmi , cambac ñahui cutin ricuchun , shinallatac Diospac Espíritu cambac shungupi junda cachun , cambacman cacharca — nirca .
44009018	Chai ratomi Saulopac ñahui murumanta challua concha shina urmacpica , cutin ricurca . Ñahui ricucpica , jatarishpa bautizarircami .
44009019	Ña micushpaca sinchiyarcami . Quipaca tauca punzhacunatami Damasco pueblopi caishuc criccunahuan carca .
44009020	Saulo israelcuna tandanacuna huasicunapi Quishpichic Cristomanta huillangapac yaicushpaca : “ Jesusca Diospac Churimi ” nishpami , huillai callarirca .
44009021	Chaita tucui uyaccuna mancharinacushpaca : — ¿ Manachu cai runaca Jesusta mañaccunata Jerusalenpi llaquichic carca ? Cunanpish , curacunata mandac curacunapacman huatashpa apangapacmi , shamushca canga — ninacurca .
44009022	Ashtahuanpish Sauloca ashtahuanmi mana manchashpa : “ Jesusmi Quishpichic Cristoca ” nishpa , huillai callarirca . Chaimantami Damasco pueblopi causac israelcunaca upalla saquirca .
44009023	Tauca punzhacuna quipami israelcuna tandanacushpa , Saulota huañuchinata yuyarishpa ,
44009024	punzhai tuta pueblo pungucunapi chapacurca . Chashna yuyarishcataca Sauloca yachac chayarcami .
44009025	Chaimantami criccunaca Saulota shuc jatun canashtapi churashpa , chai pueblo pircata uricuchishpa , tuta cacharcacuna .
44009026	Saulo Jerusalenman chayashpaca , criccunahuanmi tandanacunata munarca . Ashtahuanpish criccunaca : “ Mana cricchu canga ” yuyashpami , Saulotaca mancharca .
44009027	Chaimantami Bernabeca apostolcunapacman Saulota pusharca . Chaipimi Bernabeca Apunchic Jesús Sauloman ñanpi ricurishpa rimashcatapish , Saulo Damascopi mana manchashpa Jesusmanta huillashcatapish parlarca .
44009028	Chaimantami Sauloca Jerusalenpi caishuc criccunahuan tandanacushpa , llucshin yaicun puricurca .
44009029	Sauloca Jerusalenpipish mana manchashpami , Apunchic Jesusmanta huillarca . Griego rimac israelcunahuanpish ñahui ñahuimi rimanacuc carca . Chaimantami Saulotaca huañuchinata yuyarinacurca .
44009030	Criccuna chaita yachashpami , Saulotaca Cesarea pueblocaman pushashpa , Tarso puebloman cacharca .
44009031	Chaimantami Judea llactapi , Galilea llactapi , Samaria llacta tandanacushca criccunaca cushilla causarcacuna . Paicunaca Mandac Diosta manchashpa , ashtahuan sinchi criccunami tucurca . Shinallatac Diospac Espíritu pushacushcamantami , ashtahuan achca criccuna tucurca .
44009032	Pedroca tucui criccunata ricushpa puricushpami , Lida pueblo criccunapacman chayarca .
44009033	Chai pueblopica , paralisis ungüihuan pusac huatata ungushca Eneastami ricurca .
44009034	Pedroca paitaca : — Eneas , cantaca Jesucristomi alliyachin . Jatari , cambac camata tandachi — nirca . Shina nicpica , Eneasca jatarishpa shayarircallami .
44009035	Chashna alliyachishcata ricushpaca , Lida pueblo causaccunapish , Sarón pueblopi causaccunapish tucuimi Apunchic Jesusta crircacuna .
44009036	Jope pueblopica , Tabita shuti cric huarmimi causarca . Chai shutica , griego rimaipica « Dorcas » nisha ninmi . Chai huarmimi huacchacunata ayudashpapish , shuctac allicunata ruhuashpapish causac carca .
44009037	Chai punzhacunapimi , shuc ungüi japicpi huañurca . Pai huañucpica , armachishpa pilluchishpami , shuc ucupi churarca .
44009038	Lida puebloca , Jope pueblo cuchullapimi carca . Chaimantami criccunaca Lida pueblopi Pedro cacta yachashpa , Jope puebloman utca cayamuchun ishcai runacunata cacharca .
44009039	Chaimantami Pedroca jatarishpa paicunahuan rirca . Pai chayacpica , huañushca velaricuc ucumanmi pusharca . Chaiman chayacpimi , viuda huarmicunaca Dorcas causacushpa ruhuashca churanacunata Pedroman ricuchishpa , muyundita shayarishpa huacarca .
44009040	Pedroca tucui chai ucupi caccunata canzhaman llucchishpaca , cungurishpami Diosta mañarca . Chai huañushca huarmita ricungapac tigrarishpaca : — ¡ Tabita , jatari ! — nirca . Shina nicpimi , chai huarmica ñahuita pascashpa , Pedrota ricushcahuan jatarishpa tiyarirca .
44009041	Chaimantami Pedroca maquimanta jatarichishpa , viuda huarmicunatapish , caishuc criccunatapish cayashpa , ña causarishcata ricuchirca .
44009042	Chaitaca Jope pueblopi tucui causaccuna yachashpaca , achcacunami Apunchic Jesusta crircacuna .
44009043	Pedroca Jope pueblopi carata ñutuyachic Simonpac huasipimi unaita carca .
44010001	Cesarea pueblopica , Cornelio shuti runami causarca . Paica Italia llactamanta patsac soldadocunata mandacmi carca .
44010002	Paica Dios yuyaillami causac carca . Chaimantami tucui familiahuan Diosta manchashpa , mañashpa , israelcunapurapi huacchacunaman cullquita cushpa causac carca .
44010003	Shuc punzha , quimsa horas chishita Diosta mañacucpi , Dios cachashca ángel muscuipi shina cungailla ricurishpaca : — Cornelio — nirca .
44010004	Chaimanta Cornelio manchaihuan angelta ricushpaca : — Amito , ¿ imatatac ningui ? — nirca . Chashna nicpimi angelca : — Huacchacunaman cushcatapish , can Diosta mañashcatapish paica chasquishcami .
44010005	Cunanca , Jope pueblomanta Pedro nishca Simonta pushamuchun cachai .
44010006	Paica carata ñutuyachic Simonpac huasipimi pozacun . Chai huasica mama cucha patapimi . Pai shamushpami , can imata ruhuana cashcataca huillanga — nirca .
44010007	Paihuan parlacuc ángel ricpica , Cornelioca ishcai serviccunata shinallatac Dios yuyailla causac soldadotami cayarca .
44010008	Paicunaman tucui ima tucushcata parlashpami , Jope puebloman cacharca .
44010009	Cayandi punzha , chai runacuna Jope puebloman ñanta chayacucpica , chaupi punzha shina cacpimi , Pedroca pai pozana huasi jahuaman huichicushpa , Diosta mañacurca .
44010010	Pedroca yarcachishpami micunata munarca . Micuna ruhuaringacaman yalli yarcaihuan cashpami , muscuipi shina
44010011	jahua pacha pascarictapish , shuc jatun lienzo chuscu puntapi huatashca , pai tiyacucman urai shamucuctapish ricurca .
44010012	Chai lienzopica , tucui cai pachapi tiyac chuscu chaquiyuc animalcunapish , allpata aisarishpa puric animalcunapish , alasyuc animalcunapishmi carca .
44010013	Shuc rimashca uyarishpaca : — Pedro , jatari . Caicunata huañuchishpa micui — nirca .
44010014	Shina nicpimi Pedroca : — Mana , Apunchic Jesús . Mapa animalcunataca mana micushachu , jaicapi mana micushcanichu — nirca .
44010015	Shina nicpi , cutin rimashca uyarishpaca : — Dios chuyayachishcataca , ama mapami nichu — nirca .
44010016	Chai lienzo quimsa cutin ricurishpaca , jahua pachamanmi apashca carca .
44010017	Chaita Pedro ricushpa , mancharishpa shayacucpimi , Cornelio cachashca runacunaca tapushpa , tapushpa Simonpac huasiman cungailla chayarca .
44010018	Chaiman chayashpami , Pedro nishca Simonmanta tapurca .
44010019	Muscuipi shina ricushcata Pedro yuyaricucpimi , Diospac Espirituca : « Quimsa runacunami canta mashcacun .
44010020	Paicunataca ñucami cacharcani . Chaimanta ama caita chaita yuyashpa uricui . Paicunahuan rilla » nirca .
44010021	Chaimanta Pedro Cornelio cachashca runacunapacman uricumushpaca : — Ñucami cancuna mashcacushca Simón Pedroca cani . ¿ Imatatac nicunguichic ? — nirca .
44010022	Chashna nicpimi paicunaca : — Pasac soldadocunata mandac Cornelio cachacpimi shamunchic . Paica Diosta cazucmi , shinallatac tucui israelcunapac alli nishca runami . Dios cachashca angelmi canta huasiman pushamuchun , shinallatac can ima huillashcata uyachun nishca — nirca .
44010023	Chaimantami Pedroca pai pozacuc huasipi paicunata chai tutaca pozachirca . Cayandi punzhaca Pedroca paicunahuanmi rirca . Jope pueblo maijan criccunapish paicunahuan rircacunami .
44010024	Quipa punzha ña Cesarea puebloman chayacpica , Cornelioca paipac familiacunahuan , paipac alli ricsishcacunahuanmi tandarishpa , shuyacushca carca .
44010025	Pedro chayacpica , Cornelio tupangapac llucshishpami , paipac ñaupapi cungurishpa chasquirca .
44010026	Chaimantami Pedroca : — Shayari , ñucapish can shina runallami cani — nishpa jatarichirca .
44010027	Pedroca Corneliohuan parlashpa , ucuman yaicushpaca , achca gentecuna tandanacushcatami ricurca .
44010028	Chaipimi Pedroca : — Israelcuna , mana israelcunahuan mana tandanacuc cashcataca , cancunallatac yachanguichicmi . Paicunapac huasillamanpish mana chayarina cashcatapish yachanguichicmi . Shina cacpipish , Dios ñucaman ricuchishpaca : “ Pitapish ama mana alli nishpa , millanguichu ” nirca .
44010029	Chaimantami can cachashca runacuna ñucapacman chayacpica , imamantapish mana jarcarishpa shamuni . Cancunaca , ¿ imapactac cayachircanguichic ? — nirca .
44010030	Shina nicpimi Cornelioca : — Ñami chuscu punzha tucun . Chaica , cunan shina chishimi , cai ñuca huasipi ayunashpa , Diosta mañacurcani . Chaipimi jagan nicuc churanata churashca runa ñapish ricurirca .
44010031	Chashna ricurishpaca : “ Cornelio , can mañashcataca Diosca uyashcami . Can huacchacunaman imallata cushcatapish ricushcami .
44010032	Cunanca , Jope pueblomanta Pedro nishca Simonta pushamuchun cachai . Paica carata ñutuyachic Simonpac huasipimi . Chai huasica mama cucha patapimi . Pai shamushpami , can imata ruhuana cashcata huillanga ” nirca .
44010033	Chaimantami canta pushamuchun cacharcani . Allitami shamushcangui . Cunanca tucuimi Diospac ñaupapi canchic . Pai tucui imata ñucanchicman huillachun nishcataca huillailla . Ñucanchicca uyashun ninchicmi — nirca .
44010034	Chaimantami Pedro huillai callarishpaca : — Cunanmi allita entendini . Chaica , Diosmanca , tucuimi chai shinallatac canchic .
44010035	Mai llactapipish Diosta manchashpa , cashcata ruhuacpica , Diosca chasquinmi .
44010036	Diosca Jesucristotami israelcunaman paihuan alli tucushpa , sumacta causachun , alli huillaita huillachirca . Paica tucuita mandac Jesucristomi .
44010037	Juan bautizarinamanta huillashca quipa , Galilea llactamanta callarishpa , Judea llactacaman ima tucushcataca cancunallatac yachanguichicmi .
44010038	Diosca Nazaret pueblomanta Jesusman paipac Espirituta cushpami , poderyucta ruhuarca . Dios paihuan cashcamantami Jesusca maipipish allita ruhuashpa , llaquichic Satanás japishcacunatapish alliyachishpa purirca .
44010039	Ñucanchicca Jerusalén pueblopipish , Judea llactapipish Jesús tucui imalla ruhuashcacunata ricushpa , huillaccunami canchic . Chai tucui allita ruhuacucpipish , paitaca cruzpi chacatashpami huañuchirca .
44010040	Chashna huañuchicpipish , Diosca quimsa punzhapi causachishpami , ñucanchicman cutin ricuchirca .
44010041	Mana tucuimanchu ricuchirca . Ñucanchic imalla ricushcata huillachun , Dios ñaupaman acllashcacunallamanmi ricuchirca . Huañushcacunapuramanta Jesús causaricpica , ñucanchicca paihuanmi micurcanchic , ubiarcanchic .
44010042	Diosca ñucanchictami huañushcacunatapish , causaccunatapish taripacca Jesús cashcata huillachun mandarca .
44010043	Dios ima nishcata tucui huillaccunami : “ Jesusmi , paita criccunapac juchacunata perdonanga ” nishpa huillarca — nirca .
44010044	Pedro huillacucpiracmi , chai huillashcata tucui uyaccunapacman Diospac Espíritu shamurca .
44010045	Pedrohuan shamuc Jesusta cric israelcunaca , Diospac Espíritu mana israelcunapacmanpish shamushcata ricushpami mancharircacuna .
44010046	Chaica , shuctac rimaicunatami rimacurca . Diostapish “ allimari cangui ” nicurcami .
44010047	Chaimantami Pedroca : — Cai runacunapish ñucanchic shinallatacmi Diospac Espirituta chasquincuna . Chaimanta paicuna bautizarichunca , pi mana jarcangachu — nirca .
44010048	Shina nishpami Pedroca Apunchic Jesuspac shutipi paicunata bautizachun mandarca . Chaimantami Pedro asha punzhacunata paicunahuan saquirichun mañarcacuna .
44011001	Dios rimashcata mana israelcunapish chasquishcatami , apostolcunapish , Judea llacta criccunapish yachac chayarca .
44011002	Chaimantami Jerusalenman Pedro cuticpica , circuncisionta ruhuashca criccunaca rimarirca .
44011003	Paicunaca : — ¿ Ima nishpatac mana circuncisionta ruhuashca gentecunapac huasiman yaicushpa , paicunahuan micurcangui ? — nirca .
44011004	Chaimanta Pedro sumacta parlashpaca :
44011005	— Ñucaca Jope pueblopi Diosta mañacushpami , muscuipi shina , jatun lienzo chuscu puntapi huatashca , jahua pachamanta ñucapacman shamucucta ricurcani .
44011006	Chaita alli ricushpaca , charina animalcuna , piña sacha animalcuna , pambata aisarishpa puric animalcuna , alasyuc animalcuna chaipi cactami ricurcani .
44011007	Chaimanta shuc rimashca uyarishpaca : “ Pedro , jatari . Caicunata huañuchishpa micui ” nirca .
44011008	Shina nicpimi ñucaca : “ Mana , Apunchic Jesús . Mapa animalcunataca mana micushachu , jaicapi mana micushcanichu ” nircani .
44011009	Ñuca chashna nicpi , jahua pachamanta cutin rimashca uyarishpaca : “ Dios chuyayachishcataca , ama mapami nichu ” nirca .
44011010	Chai lienzo quimsa cutin ricurishpaca , jahua pachamanmi apashca carca .
44011011	Chai ratomi Cesarea pueblomanta cachashca quimsa runacuna ñuca maipi cac huasiman chayarca .
44011012	Chashna paicuna shamucpica , Diospac Espiritumi mana caita chaita yuyashpa , paicunahuan richun nirca . Caishuc sucta criccunapish ñucahuanmi rirca . Chashna rishpami , chai runapac huasiman yaicurcanchic .
44011013	Chai runaca paipac huasipi ángel ricurishpa : “ Pedro nishca Simonta Jope pueblomanta pushamuchun cachai .
44011014	Paimi canpish , cambac huasi familiacunapish ima shina quishpirina cashcataca huillanga ” nishca carca .
44011015	Ñuca paicunaman huillai callaricpica , sarun ñucanchicman shamuc shinallatacmi , Diospac Espíritu paicunapacmanpish shamurca .
44011016	Chashna shamucpimi , Apunchic Jesús huillashcataca yuyarircani . Paica : “ Juanca yacullahuanmi bautizarca . Ashtahuanpish cancunaca asha punzhacuna quipaca , Diospac Espirituhuanmi bautizashca canguichic ” nircami .
44011017	Ñucanchic Apunchic Jesucristota cricpi , Dios paipac Espirituta cushca shinami , paicunamanpish curca . Dios chashna ruhuacucta jarcangapacca ñucaca , ¿ imatac caniyari ? — nirca .
44011018	Chashna nicta paicuna uyashpaca , mana imata nircacunachu . Ashtahuanpish Diostaca “ allimari cangui ” nishpami : — ¡ Diosca mana israelcunapish Diosman cutirishpa , huiñai causaita charichunmi munan ! — nirca .
44011019	Estebanta huañuchishca quipa , llaquichi callaricpimi , criccunaca Fenicia , Chipre llactacunaman , Antioquía puebloman miticushpa rircacuna . Chai llactacunapica pimanpish mana huillashpa , israelcunallaman huillashpami rircacuna .
44011020	Chashna cacpipish , Chipre llactamanta , Cirene pueblomanta , Antioquía puebloman shamuc maijan criccunaca , mana israelcunamanpish Apunchic Jesusmanta alli huillaita huillarcami .
44011021	Diosca paicunahuanmi carca . Chaimantami achcacuna Apunchic Jesusta crishpa , ñaupa mana alli causaita saquircacuna .
44011022	Jerusalenpi tandanacushca criccuna chaita yachashpaca , Bernabetami Antioquía puebloman cacharca .
44011023	Bernabé chaiman chayashpaca , Diosca yallita cuyashpa , quishpichishcata ricushpami cushicurca . Tucui criccunatami Apunchic Jesusllata tucui shunguhuan cazuchun rimarca .
44011024	Bernabeca alli runa , alli cric , Diospac Espíritu jundami carca . Chaimantami pai huillacpica , achca gentecuna Apunchic Jesusta crirca .
44011025	Chaimantami Bernabeca Tarso pueblopi Saulota mashcangapac rirca . Chaipi tupashpaca , Antioquía pueblomanmi pushamurca .
44011026	Chaipica huata jundatami achca gentecunaman yachachishpa , criccunahuan tandanacushpa causarca . Chai pueblopimi Apunchic Jesusta caticcunataca : “ Criccuna ” nishpa , cayai callarirca .
44011027	Chai punzhacunapimi , Dios ima nishcata huillaccunaca Jerusalenmanta Antioquía puebloman shamurca .
44011028	Agabo shuti runa shayarishpa , Diospac Espíritu yuyaita cucpi , tucui llactacunapi ima mana pucucpi yarcai tiyanamanta huillarca . Chaica , jatun mandac Claudio mandacui punzhacunapimi , chashna tucurca .
44011029	Chashna huillacpimi , Antioquía pueblo criccunaca paicuna imallata cui pudishcata Judea llacta criccunaman cuchun cachanata yuyarirca .
44011030	Paicuna chashna ruhuashpaca , Judea llacta criccunata pushaccunaman cuchunmi , Bernabeta , Saulota cacharca .
44012001	Chai punzhacunallatacmi jatun mandac Herodesca maijan criccunata piñashpa , llaquichingapac japichi callarirca .
44012002	Chashnami Juanpac huauqui Jacobota espadahuan huañuchichun mandarca .
44012003	Chashna ruhuashca israelcunaman alli ricuricpimi , Pedrotapish japichirca . Chai punzhacunaca , levadura illac tandata micuna fiestami carca .
44012004	Chaimantami Pedrota carcelpi churashpa , chunga sucta soldadocunata , chuscu chuscu chullayanacushpa cuidachun churarca . Pedrotaca Pascua punzhacuna quipa , tucui gentecunapac ñaupaman llucchishpa juchanchinatami yuyarca .
44012005	Chaimantami Pedrotaca carcelpi alli cuidaracurca . Ashtahuanpish tandanacushca criccunaca Pedromanta Diosta mañanataca manatac saquircachu .
44012006	Mandac Herodesca cayandimi Pedrota carcelmanta llucchishpa , juchanchigricurca . Pedroca chai tutaca ishcai cadenacunahuan huatashca , ishcai soldadocunapac chaupipimi sueñucurca . Caishuc soldadocunaca cárcel pungupimi cuidacurca .
44012007	Chashna Pedro sueñucucpimi , Mandac Dios cachashca ángel cungailla ricurishpa , chai ucuta achicyachirca . Chai ángel Pedrota tuparishpa ricchachishpaca : « ¡ Utca jatari ! » nirca . Chashna nicpica , huatashca cadenaca Pedropac maquicunamanta cacharirishpa urmarcallami .
44012008	Shinallatac angelca : « Chumbilliri , ushutatapish churari » nircami . Pedro chashna ruhuacpica , cutin chai angelca : « Jahualla churanatapish churarishpa , ñucata cati » nirca .
44012009	Chaimantami Pedroca chai angelta catishpa llucshirca . Pedroca ángel chashna llucchicushcataca mana yuyarcachu , ashtahuanpish muscuipi cashcatami yuyarca .
44012010	Paicuna punta cuidacuc soldadocunatapish , quipata cuidacuc soldadocunatapish pasashpa , canzha jatun fierro punguman chayacucpica , chai punguca paillatac pascarircallami . Ñanman llucshishpa , ashata ricucpica , chai angelca chingarircami .
44012011	Chaimanta Pedro yuyaita japishpaca : « Cunanca , israelcunapac maquimantapish , Herodespac maquimantapish quishpichingapac Mandac Dios paipac angelta cachashcatami yachani » nirca .
44012012	Chashna cashcata yuyashpami , Marcos nishca Juanpac mama Mariapac huasiman rirca . Chai huasipica achca criccunami tandanacushpa , Diosta mañacushca carca .
44012013	Pedro calle punguta huactacpica , Rode huarmi huambrami ricungapac llucshirca .
44012014	Chai huambra Pedropac rimaita ricsishpa , punguta manarac pascashpami , yallita cushicushpa , Pedro cashcata huillangapac ucuman callparca .
44012015	Chashna huillacpimi paicunaca : — ¡ Musparinguimi ! — nirca . Chashna nicpi , chai huambraca : — ¡ Mana , paillatacmi ! — nirca . Chashna nicpipish paicunaca : — ¡ Paihuan puric angelmi canga ! — nirca .
44012016	Chaicamanca Pedroca pungupi huactacurcallami . Paicuna punguta pascashpa Pedrota ricushpaca , mancharishpami saquirircacuna .
44012017	Pedroca upalla cachun , maquihuan señata ruhuashpami , Mandac Dios ima shina paita carcelmanta llucchishcata parlarca . Chashna parlashpaca : — Caitaca Jacobomanpish , caishuc criccunamanpish parlanguichic — nishpaca , chaimanta llucshishpa , shuc llactaman rircallami .
44012018	Ña pacaricpi , cuidac soldadocunaca : — ¿ Maipitac Pedroca ? — nishpami , caishuc chaishuc mancharishpa tapunacurca .
44012019	Herodesca Pedrota mashcachishpa , mana tarishpami , cuidac soldadocunata alli tapushpa , paicunata huañuchichun mandarca . Chai quipaca Judea llactamanta llucshishpa , Cesarea pueblopimi causagrirca .
44012020	Mandac Herodesca Tiro pueblopi , Sidón pueblopi causaccunahuanmi yallita piñarirca . Chashna piñarishpami , chai llactapi causaccunaman ama imata catuchun mandarca . Chaimantami paicunaca shuc yuyailla tucushpa , Herodespac mayordomo Blastota Herodes-huan parlashpa cuchun mañarcacuna . Chai llactacunapi causaccunaca Herodespac llactamantami micunata randishpa causac carca . Chaimantami mana piñanacunata munarcacuna .
44012021	Chashna mañacpica , shuc punzhapacmi cayarca . Chai punzhapimi Herodesca mandac churanata churarishca , jatun tiyarinapi tiyarishpa , paicunataca sumacta rimarca .
44012022	Chaimanta chai gentecuna caparishpaca : “ ¡ Canca Dios shinami rimangui , mana runa shinachu rimangui ! ” nircacuna .
44012023	Herodes “ Dios shinami cani ” nishpa , Mandac Diosta mana jatunyachishcamantami chai rato ángel ungüita cachashpa huañuchirca . Chashnami curucuna micushca tucurirca .
44012024	Diospac shimica ashtahuanmi huillarishpa catirca .
44012025	Bernabepish , Saulopish paicuna ruhuana cashcata tucuchishpami , Jerusalenmanta Marcos nishca Juanta pushashpa , cutinllatac Antioquía puebloman cutircacuna .
44013001	Antioquía pueblo tandanacushca criccunapica , Dios ima nishcata huillaccunapish , yachachiccunapishmi tiyarca . Paicunaca : Bernabé , Níger nishca Simón , Cirene pueblomanta Lucio , Galilea llactata mandac Herodes-huan huiñac Manaén , Saulomi carca .
44013002	Paicuna ayunashpa , Diosta mañashpa tiyacucpimi , Diospac Espirituca : « Bernabetapish , Saulotapish huillachun cachaichic . Paicunataca ñami acllarcani » nirca .
44013003	Ayunashpa mañashca quipaca , Bernabepac , Saulopac uma jahuapimi maquita churashpami cacharca .
44013004	Diospac Espíritu Bernabeta , Saulota cachacpica , Seleucia pueblomanmi chayarca . Chaimantaca barcopimi Chipre llactaman rircacuna .
44013005	Salamina puebloman chayashpaca , israelcuna tandanacuna huasicunapimi Diosmanta alli huillaita huillarcacuna . Marcos nishca Juanmi paicunata ayudashpa purirca .
44013006	Tucui Chipre llactapi huillashpa puricushpami , Pafos puebloman chayarcacuna . Chaipimi israelcunapuramanta Barjesús brujohuan tuparcacuna . Paica : “ Dios ima nishcata huillacmi cani ” nishpami , llullac carca .
44013007	Chai brujoca Chipre llactata mandac , alli yachac Sergio Paulohuanmi apanacuc carca . Chai mandacmi Bernabetapish , Saulotapish Diosmanta huillachun cayac cacharca .
44013008	Paicuna huillangapac shamucpica , chai brujoca ama crichunmi chai mandactaca jarcarca . Barjesús shutica griego rimaipica Elimas nisha ninmi .
44013009	Saulo shuti Pablo , paipac shungupi Diospac Espíritu junda cacpimi , chai brujota ricurashpa :
44013010	— ¡ Canca Diablopac huahuami cangui ! ¡ Canca cashcata ruhuanata saquishpami , mana allillata ruhuashpa causangui ! ¿ Ima horacamantac Mandac Dios munashca shina , alli causasha nicuccunataca pandachingui ?
44013011	Cunanca Mandac Dios llaquichicpimi , mana ricuc saquiringui . Tauca punzhacunacamanmi , inti achicyachishcatapish mana ricungui — nirca . Chashna nicpimi , brujopac ñahui amsayacpi , mana ricui pudishpa , maquimanta maijan aisachun mashcarca .
44013012	Mandac Sergio chaita ricushpa , shinallatac Pablo Apunchic Jesusmanta yachachishcata uyashpaca , mancharishcami saquirirca . Chaimantami Jesusta crirca .
44013013	Pafos pueblomanta Pablo paihuan puriccunahuan barcopi rishpaca , Panfilia llacta Perge pueblomanmi chayarca . Marcos nishca Juanca paicunamanta raquirishpami , Jerusalenman cutirca .
44013014	Pablohuan , Bernabehuan Pergemanta llucshishpaca , Pisidia llacta Antioquía pueblomanmi rirca . Chaiman chayashpaca , samana punzha cacpimi , israelcuna tandanacuna huasiman yaicurca .
44013015	Chaipi cacpimi , mandashcacunatapish , Dios ima nishcata huillaccuna quillcachishcatapish uyashca quipaca , chai tandanacuna huasipi mandaccunaca : — Huauquicuna , gentecunata cunashpa rimasha nishpaca rimaichiclla — nichun cacharcacuna .
44013016	Chaimanta Pablo jatarishpa , upallachu maquihuan señata ruhuashpaca : — Israel huauquicunapish , Diosta manchac mana israelcunapish , caita uyaichic .
44013017	Ñucanchic israelcunataca Diosmi ñaupa taitacunamanta pacha acllarca . Chashnami Egipto llactapi pozashpalla causacucpipish , ashtahuan mirachirca . Chai quipami , paipac poderhuan chai llactamanta llucchirca .
44013018	Chashnami shitashca pambapi chuscu chunga huatata paicuna mana allicunata ruhuacpipish , Diosca mana saquirca .
44013019	Diosca Canaán llacta canchis llactacunapi causaccunata huañuchichishpami , ñaupa taitacunaman chai allpataca curca .
44013020	Chai quipaca , chuscu patsac pichca chunga huatatami , Dios ima nishcata huillac Samuel mandacui punzhacaman , alli mandaccunata churarca .
44013021	Samuel mandacui punzhacunapi israelcuna jatun mandacta mañacpica , Diosca Cispac churi Saultami chuscu chunga huatata mandachun curca . Saulca Benjamín aillumantami carca .
44013022	Saulta llucchishpaca , Davidtami jatun mandac cachun churarca . Diosca Davidmanta rimashpaca : “ Isaipac churi Davidllami ñuca ima nishcata ruhuashpa , ñuca munashca shina mandanga ” nirca .
44013023	Israelcunata quishpichichunca , Davidpac huahua huahuacunapuramantami Dios cusha nishca shina , Jesustaca curca .
44013024	Jesús manarac shamucpica , Juanca juchayuc cashcamanta llaquirishpa , Diosman cutirishpa bautizarinamantami israelcunaman huillarca .
44013025	Juan , pai huillanata tucuchicushpaca : “ Cancunaca ñucataca , ¿ pi cashcatatac yuyanguichic ? Ñucaca mana cancuna shuyacushca runachu cani . Shucmi ñucapac quipa shamunga . Ñucaca paipac ushuta huatashcallatapish mana pascaipacmi cani ” nishpami huillarca .
44013026	Abrahammanta mirarishca huauquicunalla , Diosta manchac , mana israelcunapish cai quishpirinamanta huillashcaca cancunamanmi .
44013027	Chaica , Jerusalenpi causaccunapish , paicunata mandaccunapish , Jesús pi cashcataca mana yacharcachu . Dios ima nishcata huillaccuna quillcashcata tucui samana punzhacunapi rezashcata uyashpapish , mana entendircachu . Jesusta huañuchishpaca , paicunallatacmi chai huillaccuna huillashcata pactachircacuna .
44013028	Paicuna Jesusta imamanta mana huañuchi pudishpaca , mandac Pilato huañuchichunmi mañarcacuna .
44013029	Jesusmanta Dios quillcachishcapi tucui nishcacunata pactachishca quipaca , chacatashcamanta uricuchishpami enterrarcacuna .
44013030	Paicuna chashna ruhuacpipish , Diosca huañushcacunapuramanta causachircami .
44013031	Causarishpaca , Galilea llactamanta Jerusalenman paihuan puriccunallamanmi , tauca punzhacunacaman ricurirca . Cunanca , chaita ricuccunami , tucui ñucanchic israelcunamanca huillacun .
44013032	Ñaupa taitacunaman Quishpichicta Dios cusha nishcataca ñucanchicpish huillacunchicmi .
44013033	Diosca Jesusta causachishpa , ñucanchicman cushpami , pai cusha nishcataca pactachishca . Chaimantami quipa Salmopica : “ Canca ñuca Churimi cangui . Cunanca ñuca Huahuami cangui ” nin .
44013034	Diosca Jesusta huañushcacunapuramanta causachishpaca , paipac cuerpo ismuchun mana saquircachu .
44013035	David shuc Salmopica : “ Cambaclla causactaca , cuerpo ismuchunpish mana saquinguichu ” ninmi .
44013036	Davidca pai causai punzhacunapica Dios munashca shinami servishpa causarca . Chashna cashpapish paica huañushpa , paipac ñaupa taitacunahuanmi enterrashca carca . Paipac cuerpopish ismurcami .
44013037	Ashtahuanpish Dios causachishca Jesuspac cuerpoca mana ismurcachu .
44013038	Tandanacushca huauquicunalla , cai ñuca huillashcata alli yachaichic : Cancuna Jesusta cricpimi , Diosca cancunapac juchacunata perdonanga .
44013039	Moisés mandashcacunata pactachishpaca , mana Dios-huan alli tucui pudircanguichicchu , ashtahuanpish Jesusta cricpimi , Diosca paihuan alli tucuchun pitapish chasquin .
44013040	Chaimanta alli yuyarichic . Pacta Dios ima nishcata huillaccunaman huillachishca shina tucunguichicman . Paica :
44013041	“ Ñuca ima nishcata mana cazushpa burlaccunalla , mancharishpa miticuichic . Chaica , cancuna causacuc punzhacunapica , mancharinacunatami ruhuasha . Chaita pi huillacpipish , mana cringuichicchu ” nishcami — nirca .
44013042	Pablohuan , Bernabehuan tandanacuna huasimanta llucshicucpica , mana israelcunaca samana punzhapish caillamantatac yachachichunmi mañarcacuna .
44013043	Tucui chaipi caccuna llucshicpica , tauca israelcunapish , israelcuna yachachishcata caticcunapish Pablota , Bernabetami caticurcacuna . Chai caticcunataca Diosta tucui shunguhuan alli catichun , Dios cuyacushcatapish ama cungarichunmi cunashpa saquirca .
44013044	Chai quipa , samana punzhapica , chai pueblopi causaccunaca maijancunalla saquirishpami , Diosmanta alli huillaita uyangapac tandanacurca .
44013045	Chashna taucacuna tandanacushcata israelcuna ricushpami envidiashpa rimarcacuna . Chashnami Pablo yachachishcata yangapi churashpa , camishpa rimarircacuna .
44013046	Chashna rimacucpipish , Pabloca Bernabehuan manchashpami , cashna nishpa huillarca . Paicunaca : — Cancuna israelcunamanracmi , Diospac shimita huillana carcanchic . Chashna cacpipish , cancunaca mana uyashun nishpami , huiñai causaita mana chasquishun ninguichic . Chaimanta cunanllatacmi mana israelcunaman huillangapac rigrinchic .
44013047	Mandac Diosca ñucanchicta mandashpaca : “ Mana israelcunaman luz shina achicyachichunmi churarcani . Tucui cai pachapi causaccunapish can huillashcamanta quishpirichunmi , churarcani ” nishcami — nircacuna .
44013048	Chashna nicta mana israelcuna uyashpaca : “ ¡ Diosmanta alli huillaica sumacmari ! ” nishpami , yallita cushicurca . Huiñai causaita charichun , Dios acllashcacunaca , tucuimi crircacuna .
44013049	Chashnami , Diosmanta alli huillaitaca tucui chai llactapi huillarca .
44013050	Ashtahuanpish israelcunaca chai runacunata catishpa cachashunmi , gentecunapac alli nishca , Diosta yuyaric huarmicunatapish , chai pueblota mandaccunatapish cunarca . Chaimantami Pablotapish , Bernabetapish llaquichishpa , chai llactamanta llucchishpa cacharcacuna .
44013051	Chashna ruhuacpica , mana chasquishun nishcata ricuchingapacmi , chaquipi catirishca allpatapish chaspi shitashpa , Iconio puebloman rircacuna .
44013052	Chai pueblopi causac criccunaca Diospac Espíritu shungupi junda cacpimi , yallita cushicurca .
44014001	Iconio pueblopimi Pabloca Bernabehuan israelcuna tandanacuna huasiman yaicushpa , alli huillaita huillarca . Chashna huillacpimi , israelcunapish , mana israelcunapish achcacuna Jesusta crircacuna .
44014002	Ashtahuanpish Jesusta mana cric israelcunaca , mana israelcunatami criccunata piñachun cunarca .
44014003	Chaimantami Pablopish , Bernabepish chai pueblopi unaicaman saquirirca . Apunchic Jesús paicunaman poderta cucpimi , mana manchashpa huillarcacuna . Dios cuyac cashcata huillashpami , milagrocunatapish , mancharinacunatapish ruhuarcacuna .
44014004	Chaimantami chai pueblopi causaccunaca maijancunaca israelcuna parte , maijancunaca apostolcuna parte tucushpa chicanyarinacurca .
44014005	Chashna tucushpami israelcunapish , mana israelcunapish mandaccunahuan tandanacushpa apostolcunata camishpa , rumicunahuan shitanata yuyarinacurca .
44014006	Chaita yachashpami , Pabloca Bernabehuan miticushpa , Licaonia llacta Listra pueblomanpish , Derbe pueblomanpish , chai cuchulla llactacunamanpish rishpa ,
44014007	alli huillaita huillarcacuna .
44014008	Listra pueblopica , huacharishcamanta pacha mana puric runami tiyacurca . Paica chaqui tandarishca cashcamantami , mana puric carca .
44014009	Paica Pablo rimashcata allimi uyacurca . Pablo chai runapac ñahuita allita ricushpaca , pai alliyanata cricuctami ricurca .
44014010	Chaimanta sinchita rimashpaca : — ¡ Jatarishpa , alli shayari ! — nirca . Shina nicpimi , chai runaca saltashpa puri callarirca .
44014011	Chaipi caccuna Pablo chashna ruhuacta ricushpa , Licaonia rimaipi rimashpaca : « ¡ Dioscunami gentecuna shina tucushpa , ñucanchicpacman shamushca ! » nishpa caparirca .
44014012	Bernabetaca Júpiter diostami shutichirca . Pablotaca huillac cashcamantami Mercurio diosta shutichirca .
44014013	Chai puebloman yaicuna pungupica , Júpiter diosta adorana huasimi carca . Chai diosta servic curami huagracunatapish , sisacunatapish punguman aparca . Chashna apamushpaca , diosman cuc shinami , Pablopac Bernabepac ñaupapi huagracunata huañuchishpa , rupachinata yuyacurca .
44014014	Chaimanta Pablopish , Bernabepish yallita llaquirishpa , churanata lliquirishpa , chai gentecunapac chaupiman
44014015	yaicushpaca : — ¿ Imapactac chashna ruhuashun ninguichic ? Ñucanchicca cancuna shina runallami canchic . Ñucanchicca cai yangalla ruhuanata saquishpa , causac Diosman cutirichunmi , alli huillaita huillangapac shamurcanchic . Paica jahua pachatapish , cai pachatapish , mama cuchatapish , tucui ima tiyactapish ruhuacmi .
44014016	Paica ñaupaca tucui gentecuna quiquin munashca shina causachunmi saquirca .
44014017	Chashna cacpipish , Diosca tamyahuan granota pucuchishpa , mana nicta carashpami cushichicun . Chashna allita ruhuashpami , pai pi cashcata ricuchin — nirca .
44014018	Chashna rimashpapish diosman cuc shina , huagrata huañuchishpa rupachiccunataca mana jarcai pudircachu .
44014019	Antioquía pueblomantapish , Iconio pueblomantapish maijan israelcuna shamushpami , gentecunata jatarichirca . Pablota rumicunahuan shitashpa , huañunallata ruhuashpami , “ ñami huañun ” nishpa , aisashpa , chai pueblomanta llucchirca .
44014020	Criccuna Pablopac muyundita shayacucpica , paica jatarishpa , cutinmi chai pueblollamantac yaicurca . Cayandi punzhaca Pabloca Bernabehuanmi Derbe puebloman rirca .
44014021	Chai pueblopi alli huillaita huillacpica , achcacunami crirca . Chai quipaca , cutinllatacmi Listra , Iconio , Antioquía pueblocunaman cutircacuna .
44014022	Chaiman chayashpaca , chaipi causac criccunata tucui shunguhuan Jesusta crichunmi cunarca . Shinallatac : « Tucuilaya llaquicunata apashpami , Dios mandacucmanca yaicuna canchic » nircami .
44014023	Tandanacushca criccunapurapica , ayunashpa Diosta mañashpami , pushac yuyaccunata acllashpa saquirca . Chashnami paicuna crishca Apunchic Jesusman mingarca .
44014024	Pablo Bernabehuan Pisidia llactata rishpaca , Panfilia llactamanmi chayarca .
44014025	Chai llacta Perge pueblopi alli huillaita huillashpaca , Atalia pueblomanmi rircacuna .
44014026	Chai Atalia pueblomantaca barcopimi , Pabloca Bernabehuan Antioquía puebloman cutirca . Chai pueblopimi criccunaca paicunata Dios cuyashpa cuidachun nishpa cacharca .
44014027	Antioquía puebloman chayashpaca , chaipi causac tandanacushca criccunatami tandachirca . Chashna tandachishpami , Dios paicunahuan cacpi , ima allicunata ruhuashcatapish , mana israelcunacaman quishpirichun Dios saquishcatapish parlarca .
44014028	Chaipimi paicunaca criccunahuanca unaicaman carcacuna .
44015001	Chai punzhacunapi Judea llactamanta Antioquía puebloman maijancuna shamushpa , criccunata yachachishpaca : « Moisés mandashca shina circuncisionta mana ruhuashpaca , mana quishpiringuichicchu » nishpami yachachirca .
44015002	Chaimantami Pablopish , Bernabepish chai yachachic runacunahuan sinchita rimanacurca . Chaimantami criccunaca Pablotapish , Bernabetapish , maijan criccunatapish Jerusalenman rishpa , apostolcunahuan , criccunata pushaccunahuan parlashpa , allichichun cacharca .
44015003	Tandanacushca criccuna paicunata cachacpica , Fenicia llactata , Samaria llactatami mana israelcunapish Diosman cutirishcata parlashpa rircacuna . Chashna parlacpica , chai criccunaca tucuimi yallita cushicurca .
44015004	Paicuna Jerusalenman chayacpica , apostolcuna , criccunata pushac yuyaccuna shinallatac tucui criccunami chasquirca . Pablopish , Bernabepish Dios paicunahuan ima shina cashcatami parlarca .
44015005	Chashna parlacpipish , fariseopuramanta maijan criccuna shayarishpaca : — Mana Israel criccunataca circuncisionta ruhuashpa , Moisés mandashcacunata pactachichunmi yachachina canchic — nirca .
44015006	Chaimantami apostolcunapish , pushac yuyaccunapish allita yuyarinacungapac tandanacurca .
44015007	Chashna unaita rimanacushca quipa , Pedro shayarishpaca : — Huauquicunalla , alli huillaita ñuca huillacpi , mana israelcunapish crishpa quishpirichunmi , Diosca ña utcaman ñucata acllarca . Chaitaca cancunallatac yachanguichicmi .
44015008	Tucuipac shunguta yachac Diosmi mana israelcunamanpish Espirituta curca . Chashnami ñucanchicta chasquishca shina paicunatapish chasquirca .
44015009	Paicuna cricpica , paicunapac shungumantapish juchacunata anchuchircami . Chaimantami ñucanchicpish , paicunapish chashnallatac canchic .
44015010	Cunanca , ¿ ima nishpatac ñucanchicpish , ñaupa taitacunapish maita mana pactachi pudishcata , pactachichun nishpa , Diosta piñachicunguichic ?
44015011	Ashtahuanpish Apunchic Jesús cuyashcallamantami , ñucanchicpish , paicuna shinallatac quishpichishca cashun . Chaitami crinchic — nirca .
44015012	Shina nicta uyashpami , tucui gentecuna upalla tucushpa , Bernabepish , Pablopish Dios-huan cashpa , mana israelcunapac ñaupapi milagrocunata , mancharinacunata ruhuashcata parlashcata uyarcacuna .
44015013	Paicuna tucui parlashca quipaca Jacoboca : — Huauquicuna , ñuca nishcata uyaichic .
44015014	Dios llaquishpa , mana israelcunatapish paipaclla cachun acllai callarishcatami , Simón Pedroca ña ñucanchicman parlarca .
44015015	Caica , Dios ima nishcata huillaccunaman pai quillcachishca shinami tucushca . Chaipica :
44015016	“ Chai quipaca cutimushpa , Davidpac huahua huahuacunataca urmashca huasita jataric shinami , cutin jatarichisha . Urmashpa chingarishca shinatapish , allichishpa jatarichishami .
44015017	Chashna ruhuacpimi , tucui llactamanta mana israelcuna cashpapish , ñuca cuyashcacunaca ñucata mañanata yuyaringa .
44015018	Ñaupamanta pacha tucui ima tucuna cashcata huillac Mandac Dios ñucami , chashnaca nini ” ninmi .
44015019	Chaimanta mana israelcunapish Diosta catisha nicpica , mana ruhuanacunata ruhuachun nishpa , pandachinaca , mana allichu yuyachin .
44015020	Chaipac randica , paicunataca ruhuashcalla dioscunaman ima cushcatapish , yahuartapish , sipishpa huañuchishca aichatapish ama micuchun , shinallatac ama huacllirichun , cunashpa , quillcashpa cachashunchic .
44015021	Chaica , ñaupa punzhacunamanta pachami mai pueblocunapipish , tandanacuna huasicunapipish , samana punzhacunapi Moisés mandashcacunata rezashpa , uyachincuna — nirca .
44015022	Shina nishcaca apostolcunamanpish , pushac yuyaccunamanpish , tandanacushca criccunamanpish allimi carca . Chaimantami tucui criccuna cuyashca Barsabás nishca Judastapish , Silastapish Pablohuan , Bernabehuan Antioquía puebloman richun acllarca .
44015023	Chai quipaca paicuna apachunmi cartaca quillcarca :
44015024	Manapish ñucanchic mandacpi , ñucanchicpuramanta maijancuna cancunapacman rishpa : “ Circuncisionta ruhuashpa , Moisés mandashcacunata pactachinami canguichic ” nishpa , pandata yachachishcatami uyashcanchic .
44015025	Chaimantami ñucanchic tucui mashna alli yuyarishpa , ñucanchicpurallamantatac cai huauquicunata cancunapacman cachanata yuyarircanchic . Paicunatami ñucanchic cuyashca Bernabehuan , Pablohuan cachanchic .
44015026	Bernabepish , Pablopish huañunata mana manchashpami , Apunchic Jesucristomanta huillarca .
44015027	Paicuna quiquin parlachunmi , Judastapish , Silastapish cancunapacman cachanchic .
44015028	Diospac Espiritumanpish , ñucanchicmanpish alli cacpimi , cancunata mana ashtahuan piñachishpa , cai ruhuanallata ruhuachun ninchic :
44015029	Ruhuashcalla dioscunaman cushca ofrendatapish , yahuartapish , sipishpa huañuchishca aichatapish ama micunguichicchu , shinallatac ama huaclliringuichicchu . Caicunata cazushpaca , allitami ruhuanguichic . Allilla cashca cachun » nishpami quillcarca .
44015030	Chashnami chai acllashca runacuna Antioquía puebloman rishpa , criccunata tandachishpa , chai quillcata curcacuna .
44015031	Chai quillcata rezashcata criccuna uyashpaca , tucuimi yallita cushicurca .
44015032	Judaspish , Silaspish Dios ima nishcata huillaccuna cashpami , chai criccunataca tauca cutin alli cunashpa yachachirca . Chashna yachachicpimi , criccunaca cushicushpa , ashtahuan catina yuyaita japirca .
44015033	Chaipi tauca punzhacunata criccunahuan cashpaca , paicunata cachaccunapacmanmi cutishun nirca . Chaimantami chai criccunaca : “ Allilla ringuichic ” nishpa cacharca .
44015034	Shina nicpipish , Silasca saquirina yuyaita charishpami , chaipi saquirirca .
44015035	Pablopish , Bernabepish , Antioquía pueblollapitac saquirishpami , Apunchic Jesusmanta alli huillaita taucacunahuan huillarca .
44015036	Tauca punzhacuna quipami , Pabloca Bernabetaca : — Sarun Apunchic Jesusmanta alli huillaita ñucanchic huillacucpica , tauca pueblocunapimi uyashpa crirca . Cunanca , paicuna ima shina caticucta jacu ricungapac — nirca .
44015037	Shina nicpimi Bernabeca : — Marcos nishca Juanta pushashun — nirca .
44015038	Chashna nicpimi Pabloca : — Sarun ñucanchic huillanata manarac tucuchicpimi , Panfilia llactacaman rishpa , ñucanchicta shitashpa cutimurca . Chaimantami mana pushasha nini — nirca .
44015039	Chashna rimanacushpami , chicanyarinacushpa , Bernabeca Marcosta pushashpa , barcopi Chipre llactaman rirca .
44015040	Pabloca Silasta acllashpami ri callarirca . Chaimantami criccunaca Dios cuyashpa alli pushachun , Diosman mingarca .
44015041	Chashnami Siria llacta , Cilicia llacta tandanacushca criccunata yuyaita cushpa , cushichishpa rircacuna .
44016001	Chai quipaca Pabloca Silas-huanmi Derbe pueblota rishpa , Listra puebloman chayarca . Chaipimi Jesucristota cric Timoteo causarca . Paipac mamapish israelcunapuramanta cric huarmimi carca . Taitaca griego runami carca .
44016002	Timoteoca Listra pueblo , Iconio pueblo criccunapac alli nishcami carca .
44016003	Pabloca Timoteota pushasha nishpami , circuncisionta ruhuachirca . Chaica , paipac taita griego cashcata tucui israelcuna yachashcamanta , paicunahuan mana piñanacungapacmi chashna ruhuachirca .
44016004	Chashna rishpami , apostolcunapish , pushac yuyaccunapish Jerusalenpi yuyarinacushca imalla ruhuana cashcata cazuchun , tucui pueblocunapi huillashpa purirca .
44016005	Chashna huillacpica , criccunapac tandanacuica maipipish ashtahuanmi sinchiyashpa , punzhanta mirarirca .
44016006	Pablo , paihuan puriccunahuan Asia llactapi alli huillaita huillagricucpimi , Diospac Espirituca jarcarca . Chaimantami Frigia llactata , Galacia llactata rirca .
44016007	Misia llactaman chayashpaca , Bitinia llactamanmi yaicunata munarca . Chaiman yaicuchunpish , Diospac Espirituca mana saquircachu .
44016008	Chaimantami Misia llactata rishpa , Troas puebloman chayarca .
44016009	Shuc tutami Pabloca Macedonia llacta shuc runa shayacucta muscuipi shina ricurca . Chai runaca : « Cai Macedonia llactata ayudaiyari » nishpami mañacurca .
44016010	Pablo chai muscuipi shina ricushcata huillacpica : “ Diosmi chai llactapi alli huillaita huillachun cayashca ” nishpami , Macedonia llactaman utca rinata munarcanchic .
44016011	Troas pueblomantaca shuc barcopimi yacu chaupipi cac Samotracia llactaman chayarcanchic . Cutin cayandi punzhaca Necápolis pueblomanmi rircanchic .
44016012	Chaimantaca Macedonia llacta jatun Filipos pueblomanmi rircanchic . Chai pueblopica , Roma llactamanta shamushcacunami causacushca carca . Chai pueblopimi asha punzhacunata carcanchic .
44016013	Chaipimi samana punzhapi chai pueblomanta llucshishpa , jatun yacu pataman rircanchic . Chai yacu patapimi , israelcunaca Diosta mañangapac tandanacuc cashca carca . Chaipimi , tandanacushca huarmicunaman alli huillaita huillarcanchic .
44016014	Chaipica , Tiatira pueblomanta Lidia huarmimi ñucanchic huillashcata uyacushca carca . Chai huarmica morado sumac lienzota catucmi carca , shinallatac Diosta yuyaricmi carca . Chai huarmimanmi Apunchic Jesusca Pablo huillashcata tucui shunguhuan uyachun , yuyaita curca .
44016015	Chai huarmi paipac tucui familiandi bautizarishpaca : — Apunchic Jesusta ñuca cric cashcata yachashpaca , ñuca huasipi pozaichic — nirca . Chashna nishpami , ñucanchictaca saquichirca .
44016016	Shuc punzha Diosta mañangapac ricucpimi , adivinac espíritu japishca huarmi huambra tupangapac llucshirca . Chai huambraca adivinashpami , paipac amocunata yallita chayucyachirca .
44016017	Chai huambra Pablotapish , ñucanchictapish catishpaca : — ¡ Cai runacunaca jahua pacha Diosta serviccunami ! Paicunaca ima shina quishpirinatami huillancuna — nishpami caparicurca .
44016018	Chashnami tauca punzhacunata caticurca . Chaimantami Pablo ña mana uyanayachishpa , chai huambrapi cac supaitaca : — ¡ Jesucristopac shutipimi , cai huambramanta llucshichun mandani ! — nirca . Chai ratollatacmi supaica chai huambramanta llucshirca .
44016019	Chai huambrapac amocunaca cullqui japina tucuricpimi , Pablotapish , Silastapish prezushpa , jatun plazapi cac mandaccunapacman aparca .
44016020	Chai mandaccunapacman apashpaca : — Cai Israel runacunami ñucanchic pueblopi piñanacuipi churashpa purincuna .
44016021	Ñucanchicman mana yachachinacunatami yachachin . Ñucanchic Roma llacta runacunaca chai yachachishcataca mana uyashun ninchicchu . Mana catishun ninchicchu — nirca .
44016022	Chaimantami tucui gentecunaca Pablotapish , Silastapish piñai callarirca . Shinami mandaccunaca Pablotapish , Silastapish churanata llucchishpa , caspicunahuan macachun mandarca .
44016023	Yallita macachishpami , carcelpi churashpa , carcelta cuidacta allita cuidachun mandarca .
44016024	Chashna mandacpimi , chai cuidacca cárcel ucu cuchuman apashpa , jutcushca tablapi chaquicunata canichishpa churarca .
44016025	Chaupi tuta Pablo Silas-huan Diosta mañashpa cantacucpimi , caishuc prezucunapish uyarcacuna .
44016026	Chashna mañacucpimi , cungailla allpa chucchui callarirca . Chaimantami cárcel pungucunapish , huatashca cadenacunapish pascarirca .
44016027	Carcelta cuidac riccharishpaca , tucui cárcel pungucuna pascarishcata ricushpami : “ ¡ Tucui prezucunami llucshishca canga ! ” yuyashpa , paipac espadallahuantac huañugrirca .
44016028	Chaimantami Pabloca : — ¡ Ama chashna ruhuaichu ! ¡ Tucuimi caillapitac canchic ! — nishpa caparirca .
44016029	Pablo chashna nicta uyashpa , carcelta cuidacca luzta mañashpa , ucuman yaicushpa Pablopac , Silaspac ñaupapi manchaihuan chucchushpa cungurirca .
44016030	Chai ucumanta paicunata llucchishpaca : — Amitocuna , quishpiringapacca , ¿ imatatac ruhuana cani ? — nirca .
44016031	Chashna tapucpimi paicunaca : — Apunchic Jesucristota cri . Canpish , cambac tucui familiapish quishpiringuichicmi — nirca .
44016032	Chashna nishpami paimanpish , paipac familiacunamanpish Apunchic Jesusmanta alli huillaitaca huillarca .
44016033	Chai tutallatacmi carcelta cuidacca paicunapac chugricunata jahuachirca . Quipaca , paipac tucui familiacunandimi bautizarirca .
44016034	Ña bautizarishpaca , paipac huasiman pushashpami , micunata cararca . Paipac tucui familiacunandimi Diosta crishcamanta yallita cushicurca .
44016035	Cayandi tutamanta , mandaccunaca : “ Chai runacunataca cacharishpa cachailla ” nishpami soldadocunata carcelta cuidacpacman cacharca .
44016036	Chaimantami carcelta cuidacca Pablotaca : — Mandaccunami cancunataca cacharichun mandashca . Chaimanta cunanca , cushilla richiclla — nirca .
44016037	Shina nicpipish , Pabloca soldadocunataca : — Ñucanchicca Roma llacta runacunami canchic . Ñucanchictaca manarac imata tapushpami , tucui gentecunapac ñaupapi macachishpa , carcelpi churachirca . Chashna ruhuashca jahuachu , cunanca pacalla cacharichun nishca . Paicuna cacharingapac shamungacamanmi , ñucanchicca mana rishpa , caillapitac cashun — nirca .
44016038	Chashna nicpica , soldadocunaca mandaccunamanmi huillarca . Chaimantami Roma llacta runacuna cashcata yachashpa mancharircacuna .
44016039	Chai mandaccunaca Pablopacman , Silaspacman rishpa , paicunata cacharishpaca : — Ñucanchicca cancuna Roma llactamanta cashcata mana yachashcamantami , cashnaca ruhuashcanchic . Cunanca cai pueblomanta llucshishpa richiclla — nirca .
44016040	Ña carcelmanta llucshishpaca , Lidia huarmipac huasimanmi rircacuna . Chai huasipi tandanacushca criccunata “ alli catinguichic ” nishpaca , chai pueblomanta rircacunami .
44017001	Pablohuan Silas-huan rishpaca , Anfípolis pueblota , Apolonia pueblota pasashpami , Tesalónica puebloman chayarca . Chaipimi israelcuna tandanacuna huasi tiyarca .
44017002	Pabloca maipipish tandanacuna huasiman yaicuclla cashpami , chaiman yaicurca . Chashnami quimsa semanata , samana punzhacunapi tandanacushca gentecuna tapushcata cutichishpa , rimanacushpa purirca .
44017003	Chaipimi Pabloca Quishpichic Cristoca llaquita apashpa , huañuna cashcamantapish , huañushcacunapuramanta causarishcamantapish entendichicurca . Chashna entendichishpami Pabloca : « Ñuca cancunaman huillacushca Jesusca Quishpichic Cristomi » nirca .
44017004	Chaimantami tauca israelcuna crishpa Pablohuan , Silas-huan tandanacurca . Diosta yuyaric mana Israel runacunapish , alli nishca huarmicunapish achcami crirca .
44017005	Chaimantami Jesusta mana cric israelcunaca piñarishpa , millai runacunata , quilla runacunata tandachishpa , chai pueblopi yalli bullata ruhuarca . Chashnami Pablota , Silasta Jasonpac huasimanta llucchishpa , gentecunapac ñaupapi juchanchinata munarca .
44017006	Chai huasipi Pablota Silasta mana tarishpami , Jasonta , caishuc criccunandi japishpa , mandaccunapac ñaupaman apashpa : « Cai runacunaca cai pachapi maipipish llullashpami puricun . Chashnami caimanpish shamushca .
44017007	Cai Jasonpish paipac huasipimi chai runacunata chasquic cashca . Tucui paicunami jatun mandac César mandashcataca mana cazushpa : “ Ñucanchicta jatun mandacca Jesusmi ” nincuna » nishpami caparirca .
44017008	Chaita uyashpami , tucui chaipi caccunapish mandaccunapish yallita piñarirca .
44017009	Jasonpish , paihuan caccunapish llucshingapac cullquita cuna cashcata cucpica , cacharircallami .
44017010	Chai tutallatacmi criccunaca Pablotapish , Silastapish Berea puebloman utca cacharca . Ña Bereaman chayashpaca , israelcuna tandanacuna huasimanmi yaicurca .
44017011	Chai pueblopi causaccunaca Tesalónica pueblopi causaccunata ashtahuan yalli , uyanata munaccunami carca . Pablo huillashcata allita uyashpaca , ashtahuan yachangapacmi , Dios quillcachishcata punzhanta alli ricuc carcacuna .
44017012	Chaimantami paicunamanta taucacuna crirca . Griegocunapuramanta caricunapish , alli nishca huarmicunapish achcacuna crirca .
44017013	Tesalónica pueblo israelcuna Berea pueblopipish Diosmanta Pablo huillacucta uyashpami , chaiman rishpa , gentecunata jatarichishpa bullata ruhuarca .
44017014	Chaimantami criccunaca utca Pablotaca mama cucha pataman maijan criccunahuan cacharca . Silaspish , Timoteopish Berea pueblollapitacmi saquirirca .
44017015	Pablota pushaccunaca Atenas pueblocamanmi pushashpa rirca . Paita pushaccuna cutimucpica Pabloca : “ Timoteotapish , Silastapish utca caiman shamuchun nichic ” nishpami cacharca .
44017016	Pabloca Atenas pueblopi Silasta , Timoteota shuyacushpaca , achca ruhuashcalla dioscunata chai pueblopi ricushpami , paipac shungupi yallita piñarirca .
44017017	Chaimantami tandanacuna huasiman yaicushpa israelcunahuanpish , Diosta yuyaric mana israelcunahuanpish rimanacurca . Jatun plazaman shamuccunahuanpish , punzhantami rimanacurca .
44017018	Maijan Epicúreos nishca , estoicos nishca yachaccunamantapish Pablohuan rimanacungapacmi tandanacurca . Jesusmanta alli huillaita , shinallatac huañushcacuna causarinamanta Pablo huillacucpica maijanca : — Cai rimaridu runaca ¿ imatatac nicun ? — nirca . Cutin maijanca : — Paica shuc dioscunamanta yachachicmi yuyachin — nirca .
44017019	Chaimanta Pablota mandaccuna tandanacuna Areópago huasiman pushashpaca : — Ñucanchic mana uyashca can yachachicushcataca , ¿ manachu ashtahuan alli yachachinguiman ?
44017020	Pipish mana yachashca yachanatami yachachicushcangui . Chaitaca yachanatami munanchic — nirca .
44017021	( Atenas pueblo gentecunapish , carumanta shamushca gentecunapish , ima manarac uyashcata parlana , uyana yuyailla causarcacuna ) .
44017022	Pabloca Areópago huasipi tandanacushcacunapac chaupipi shayarishpaca : — Atenas pueblo gentecunalla , cancunaca dioscunata alli yuyariccuna cashcatami ricuni .
44017023	Cai pueblopi puricushpaca , cancunapac dioscunata yuyarina huasicunatami ricurcani . Shinallatac shuc altarpica : “ Mana Ricsishca Diospac altarmi ” nishpa quillcashcatami ricurcani . Chai Diostaca mana ricsishpapish , yuyariccunami cashcanguichic . Ñucaca chai Diosllamantatacmi huillacuni .
44017024	Pai Diosca cai pachatapish , cai pachapi tucui ima tiyaccunatapish ruhuacmi . Paica jahua pachatapish , cai pachatapish Mandacmi . Paica mana gentecunalla ruhuashca altarpi causanchu .
44017025	Paica causaitapish , samaitapish , tucui imatapish cuc Diosmi . Chaimanta mana gentecunapac ayudata shuyanchu .
44017026	Tucui cai pachapi causachunmi , shuclla runamanta tucui runacunata mirarirca . Paillatacmi gentecuna mashna huatacaman causanatapish , maipi causanatapish churarca .
44017027	Chaica , gentecuna paita mashcachun , amsapi mashcac shina , ima shinapish paihuan tupachunmi , chashna ruhuarca . Chashna cacpipish , Diosca mana carupichu .
44017028	Paimantami causanchic , puricunchic , imatapish ruhuacunchic . Chashnallatacmi cancunapuramanta maijan yachaccunaca : “ Ñucanchicpish Diospac huahuacunami canchic ” nishca .
44017029	Diospac huahuacunatac cashpaca mana : “ Diosca curimanta , cullquimanta , rumimanta ruhuashcami ” nishpa , yuyanachu canchic . Chaica gentecunapac yuyaillami .
44017030	Diosca utcaman runacuna mana yachashcamanta juchallishcataca cungarircami . Ashtahuanpish cunanca tucui cai pachapi causaccuna juchayuc cashcamanta llaquirishpa , paipacman cutirichunmi mandan .
44017031	Diosca pai acllashca punzhapimi , tucui cai pachapi causaccunataca cashcata ruhuashpa taripanga . Chai punzhami pai acllashca runata cachanga . Gentecuna yachachunmi , paitaca huañushcacunapuramanta causachirca — nirca .
44017032	Huañushcacunapuramanta causarinamanta Pablo huillacpica , maijanca burlashpa asircami . Cutin maijanca : « Shuc punzhami can huillashcataca ashtahuan uyashun » nircami .
44017033	Chaimantami Pabloca chaimanta llucshishpa rircalla .
44017034	Chashna cacpipish , maijancuna Pablo huillashcata crishpaca , paihuanmi tandanacurca . Chai criccunapurapica , Areópago huasipi tandanacuc mandaccunapuramanta Dionisiopish , Dámaris huarmipish , shuccunapish carcacunami .
44018001	Chai quipami , Pabloca Atenas pueblomanta llucshishpa , Corinto puebloman rirca .
44018002	Chai pueblopimi Ponto llactamanta Aquila shuti Israel runahuan tuparca . Chaica , Roma llactata jatun mandac Claudio tucui chaipi causac israelcuna chai llactamanta llucshichun nishcamantami , chai Aquilaca paipac huarmi Priscilandi Italia llactamanta llucshishpa , Corinto puebloman cunanlla shamushca carca . Pabloca paicunapacmanmi rirca .
44018003	Pabloca , paipish carpata ruhuac cashpami , paicunahuan carpata ruhuangapac saquirirca . Paicunaca carpata ruhuaccunami carca .
44018004	Pabloca samana punzhacunapica tandanacuna huasiman rishpami , israelcunapish , mana israelcunapish crichun , yachachic carca .
44018005	Silas Timoteohuan Macedonia llactamanta chayamucpicarin , Pabloca ashtahuanmi israelcunamanca : “ Jesusmi Quishpichic Cristoca ” nishpa , alli huillaita huillarca .
44018006	Chashna huillacucpimi , israelcunaca piñarishpa , Pablota camishpa rimai callarirca . Chaimantami Pabloca paipac churanata chaspirishpa : — Cancunapac munaimantami llaquita apanguichic . Diosca ñucataca mana juchanchingachu . Cunanca , mana israelcunamanmi huillangapac rigrini — nirca .
44018007	Chai tandanacuna huasimanta llucshishpaca , Diosta alli cazuc Justopac huasimanmi rirca . Chai huasica tandanacuna huasi ladopimi carca .
44018008	Tandanacuna huasipi mandac Crispopish , paipac tucui familiandimi Apunchic Jesusta crirca . Corinto pueblo gentecunapish , taucacunami alli huillaita uyashpa , crishpa bautizarirca .
44018009	Shuc tuta Apunchic Jesús Pabloman muscuipi shina ricurishpaca : « Ama manchaichu , huillailla . Amatac upalla canguichu .
44018010	Ñucaca canhuanmi cani . Chaimanta pi cantaca imata mana ruhuangachu . Cai pueblopica achca criccunami tiyan » nirca .
44018011	Pabloca Corinto pueblopica huata sucta quillatami alli huillaita yachachishpa causarca .
44018012	Mandac Galión Acaya llactata mandacui punzhacunapimi , israelcunaca tandanacushpa , Pablota llaquichingapac mandacpac ñaupaman aparca .
44018013	Chaiman apashpaca : — Cai runaca mandashcacunapi nishcata mana cazushpami , Diosta yuyarichunca , shuclayata yachachin — nirca .
44018014	Pablo rimari callaricpi , Galión israelcunata rimashpaca : — Israelcuna , cai runa ima mana allita ruhuashca cacpi , mana cashpaca jatun juchata ruhuashca cacpica , ñucaca cancuna huillashcata uyaimanmi carcani .
44018015	Ashtahuanpish rimaicunamanta , shuticunamanta , mandashcacunamanta cacpica , ñucaca mana imata ni pudinichu . Cancunallatac allichichic — nirca .
44018016	Chashna nishpami , paicunataca chai ucumanta llucchishpa cacharca .
44018017	Chaimantami chai huasipi mandac Sostenes runata huaica japishpa , mandac Galionpac ñaupapi macarcacuna . Chashna macacucpipish , Galionca mana imata nircachu .
44018018	Pabloca tauca punzhacunatami Corinto pueblollapi saquirirca . Chai quipami criccunata chaipi saquishpa , Priscilahuan , Aquilahuan Siria llactaman barcopi rirca . Chashna rishpami , Cencrea pueblopi acchata pitichirca . Diospacta ruhuangapac ari nishcata pactachingapacmi chashna ruhuarca .
44018019	Efeso puebloman chayashpaca , Pabloca Aquilamanta , Priscilamanta raquirishpami , tandanacuna huasiman yaicushpa , israelcunahuan rimanacurca .
44018020	Chaipi criccuna ashtahuan punzhacunata saquirichun nicucpipish , Pabloca mana saquirisha nircachu .
44018021	Ashtahuanpish paica : — Ñucaca Pascua fiestataca Jerusalenpimi cana cani . Dios munacpica , cancunata ricungapac cutimushami — nishpami , paicunata chaipi saquishpa , barcopi Efeso pueblomanta rirca .
44018022	Ña Cesarea puebloman chayashpaca , tandanacushca criccunata saludangapacmi Jerusalenman rirca . Quipataca Antioquía pueblomanmi urai rirca .
44018023	Chai pueblopi asha punzhacunata cashpaca , Galacia llactata , Frigia llactata rishpami , chaipi criccunata cunashpa cushichirca .
44018024	Alejandría pueblomanta Apolos Israel runami Efeso puebloman shamurca . Paica Dios quillcachishcata alli yachac , allita huillacmi carca .
44018025	Apolosca Bautizac Juanpac bautismollamantami yacharca . Chashna cashpapish , Apunchic Jesús ima shina causachun nishcamantaca allimi yacharca . Chaimantami tucui shunguhuan Apunchic Jesusmanta allita yachachirca .
44018026	Apolosca israelcuna tandanacuna huasipimi mana manchashpa huillai callarirca . Chaimantami Priscilapish , Aquilapish paillata cayashpa , Dios ima shina causachun nishcata ashtahuan alli yachachirca .
44018027	Acaya llactaman Apolos risha nicpica , Efeso pueblo criccunaca , chai llacta criccuna paita alli chasquichunmi shuc quillcata cacharca . Acaya llactaman chayashpaca , Dios cuyashcallamanta criccunataca yallitami ayudarca .
44018028	Apolosca “ Jesusmi Quishpichic Cristoca ” nishpami , alli huillaita israelcunaman mana manchashpa yachachirca .
44019001	Corinto pueblopi Apolos cacpimi , Pabloca urcu urcuta rishpa , Efeso puebloman chayarca . Chaipi tauca criccunahuan
44019002	tupashpaca : — Cancuna crishpaca , ¿ Diospac Espirituta chasquircanguichicchu ? — nirca . Chashna nicpimi paicunaca : — Diospac Espíritu tiyashcataca , jaicapi mana uyashcanchicchu — nirca .
44019003	Shina nicpimi Pabloca : — ¿ Ima bautismotatac chasquircanguichic ? — nirca . Shina nicpimi paicunaca : — Ñucanchicca Bautizac Juan yachachishcamantami bautizarircanchic — nirca .
44019004	Shina nicpimi Pabloca : — Juanca Diosman cuti richun nishpami : “ Ñucapac quipa shamucta cringuichic ” nishpa bautizarca . Chai shamucca Quishpichic Cristomi — nirca .
44019005	Chashna nishcata uyashpaca , Apunchic Jesuspac shutipimi bautizarircacuna .
44019006	Pablo paicunapac uma jahuapi maquita churacpica , Diospac Espirituta chasquishpami , shuctac rimaicunata rimashpa , Dios yuyaita cushcata huillarcacuna .
44019007	Paicunaca chunga ishcai shinami carcacuna .
44019008	Pabloca quimsa quillatami israelcuna tandanacuna huasiman yaicushpa , gentecuna crichun , Dios mandacucmanta mana manchashpa huillarca .
44019009	Maijancunaca rumi shungu tucushpa , crinata mana munashpami tucuipac ñaupapi “ Jesusta crinaca mana allichu ” nishpa rimarcacuna . Chaimantami Pabloca tucui criccunata Tirano runa yachachina huasiman pushashpa , punzhanta yachachirca .
44019010	Chashnami Pabloca chai Asia llactapica ishcai huatata causarca . Chaipi Apunchic Jesusmanta alli huillaita huillacpica , tucui israelcunapish , mana israelcunapish uyarcacunami .
44019011	Diosca mancharina milagrocunata ruhuachumi Pabloman poderta curca .
44019012	Chaimantami Pablo tuparishca churanacunatapish , lienzocunatapish ungushcacunapac jahuapi churangapac apaccuna carca . Shina churacpica , ungushcacunaca alliyarcacunami . Millai Supaicunapish runamanta llucshicmi carca .
44019013	Rimarishpalla supaicunata llucchic maijan israelcunapish Apunchic Jesuspac shutita rimashpa , supaicunata llucchinatami yuyarcacuna . Chaimantami supaicunataca : « Pablo huillacuc Jesuspac shutipimi llucshi nini » nirca .
44019014	Israel curacunata mandac Escevapac canchis churicunami chashna ruhuaccuna carca .
44019015	Chashna nicucpimi , millai supaica : « Jesustaca ricsinimi , Pablo pi cashcatapish yachanimi . Ashtahuanpish cancunaca , ¿ picunatac canguichic ? » nirca .
44019016	Chashna nincami , chai supai japishca runaca jatarishpa , paicunata chugriricta macashpa , churanacunatapish lliquirca . Chaimantami paicunaca huasimantaca miticushpa lluchulla rircacuna .
44019017	Efeso pueblo israelcunapish , mana israelcunapish chashna tucushcata uyashpaca mancharishpami , Apunchic Jesustaca “ allimari cangui ” nircacuna .
44019018	Tauca criccunami paicuna manarac crishpa , mana allita ruhuashcacunata llaquirishpa , tucuipac ñaupapi huillarca .
44019019	Shinallatac maijan brujocunapish brujianata yachachic librocunatami tucui gentecunapac ñaupapi rupachingapac apamurca . Chai tucui librocunaca pichca chunga huaranga dracma cullqui valicmi cashca carca .
44019020	Apunchic Jesusmanta maipipish huillacpimi , ashtahuan crishpa mirarirca .
44019021	Chai quipami , Pabloca Macedonia llactata , Acaya llactata rishpa , Jerusalenman rinata yuyacurca . Chaimantami : « Roma pueblomanpish rinami cani » nicurca .
44019022	Chashna yuyashpami , paita ayudac Timoteotapish , Erastotapish Macedonia llactaman cacharca . Paica chai Asia llactallapitacmi asha punzhacaman saquirirca .
44019023	Chai punzhacunami Efeso pueblopi Jesusta catinamanta huillashcamanta piña jatarircacuna .
44019024	Chaipica cullquimanta imatapish ruhuac Demetriomi causarca . Paica Diana diosta adorana uchilla huasicunatami , cullquimanta ruhuac carca . Chashna ruhuashpaca paipish , paita ayudaccunapish achca cullquitami japic carca .
44019025	Chaimantami paita ayudaccunatapish , shuctac runacunatapish tandachishpaca : — Huauquicuna , cai ñucanchic yachashcata ruhuashpallami charicyanchic . Chaitaca cancunallatac yachanguichicmi .
44019026	Chai Pablo imata nishpa puricuctaca cancunallatac ricunguichicmi , uyanguichicmi . Paica : “ Maquihuan ruhuashcaca mana dioschu ” nishpami puricun . Mana cai Efeso pueblollapi , ashtahuanpish tucui Asia llactapimi achcacunata crichishca .
44019027	Mana ñucanchic cullqui japinallachu chingaringa . Ñucanchic Diana diosca tucui Asia llactapipish , shuctac llactacunapipish tucuipac alli nishcami . Cunanca jatun llaquimi tucugrin yuyachin . Diana diosta adorana huasita shitashpa , paita cungaringacunami — nirca .
44019028	Paicuna chaita uyashpa , yallita piñarishpaca : « ¡ Ñucanchic cai Efeso pueblopi causaccunapac Dianaca allimari ! » nishpa caparca .
44019029	Chaimantami tucui gentecuna ashtahuan piñarishpa caparicurca . Chashnami Pablohuan puric Macedonia llactamanta Gayotapish , Aristarcotapish japishpa , tandanacuna jatun ucuman aparcacuna .
44019030	Chai gentecunaman huillangapac Pablo yaicusha nicpipish , criccunaca mana yaicuchun saquircachu .
44019031	Asia llactamanta Pablopac ricsishca mandaccunapish Pablo ama chai ucuman yaicuchun jarcaccunata cacharca .
44019032	Chai ucupi caccunaca imapac tandanacushcatapish mana yacharcachu . Chaimantami shuccunaca caita , shuccunaca chaita nishpa caparicurca .
44019033	Chai tandanacushcacunapac chaupimantami , israelcunaca imallatapish nichun , Alejandrota tangashpa cacharcacuna . Chashna cachacpi , Alejandro tucui chaipi caccunapac ñaupapi shayarishpa , upallachun maquihuan señata ruhuashpa , rimanata munarca .
44019034	Ashtahuanpish Alejandrotaca israelcunapura cashcata ricsishpami , tucui chaipi cac gentecunaca : « ¡ Efeso pueblopac Diana diosca jatunmi ! » nishpa , ishcai hora shinata caparirca .
44019035	Chaimanta , chai pueblota mandacpac quillcac gentecunata upallachishpaca : « Huauquicuna , cai Efeso pueblopi causaccunami , tucuipac alli nishca Dianata adorana huasitaca ricuna canchic . Chaitaca tucuimi yachancuna . Chai Dianaca Júpiter nishca luceromanta shamushca diosmi .
44019036	Chaitaca pi mana negai pudinchu . Chaimanta upalla caichic . Imata ruhuacushcataca allita yuyarichic .
44019037	Chaica , cancuna apamushca runacunaca ñucanchic diostaca mana camishcachu . Paita adorana huasimantapish mana imata apashcachu .
44019038	Cai runacuna Demetriotapish , paita ayudaccunatapish piñachishca cacpica , mandaccunapacman , juezcunapacman richun . Chaipi ñahui ñahui juchanchichun .
44019039	Ima shucmanta juchanchina cacpica , mandashcapi nishca shinami , tandanacushpa , yuyarina canchic .
44019040	Cunan cashna bullata ruhuashcamantaca pacta Roma llacta soldadocuna juchanchinman . Paicuna : “ ¿ Imamantatac caita ruhuarcanguichic ? ” nicpica , imata mana ni pudishunchu » nirca .
44019041	Chashna nishpami , chai tucui tandanacushcacunata huasiman cacharca .
44020001	Chai bulla chunlla tucucpimi , Pabloca criccunata cayarca . Paicunata cushichishpa , ucllarishpa , caya minchacaman nishpami , Macedonia llactaman rirca .
44020002	Chai llacta criccunata cunashpa cushichishpami , Grecia llactaman chayarca .
44020003	Chaipica quimsa quillatami carca . Chai quipaca Siria llactamanmi barcopi rinata yuyacurca . Shina cashpapish , israelcuna paita macangapac chapacushcata yachashpami Macedonia llactaman cutinata yuyarirca .
44020004	Pablotaca Berea pueblomanta Sopaterpish , Tesalónica pueblomanta Aristarcopish , Segundopish , Derbe pueblomanta Gayopish , Timoteopish , Asia llactamanta Tiquicopish , Trofimopishmi Asia llactacaman compañarca .
44020005	Paicunaca Troas pueblopi shuyangapacmi ñauparca .
44020006	Ñucanchicca levadura illac tandata micuna fiesta tucuricpimi , Filipos pueblomantaca barcopi rishpa , pichca punzhapi Troas puebloman chayarcanchic . Chaipimi chai ñaupashpa ric criccunahuan tupashpa , canchis punzhata carcanchic .
44020007	Semana callari punzhapica , tucui criccunami Jesús huañushcata yuyarishpa , tandata micungapac tandanacurcanchic . Pabloca cayandi ña rina cashcamantami , chaupi tutacaman yachachicurca .
44020008	Tandanacushca alto ucupica , achca lamparacunami japichishca carca .
44020009	Chaipica Eutico huambrami ventanapi tiyacurca . Pablo unaicaman huillacushcamantami chai huambraca sueñushpa , quimsa alto jahuamanta urmarca . Paita ricungapac ricpica , ñami huañushca cashca carca .
44020010	Jahuamanta Pablo uricushpa , chai huambrata ucllarishpaca : — Ama mancharichicchu . Huambraca causacunmi — nircami .
44020011	Pablo cutin jahuaman huichicushpaca , tandata chaupishpami caishuc criccunahuan micurca . Chai quipapish pacaringacamanmi parlacurca .
44020012	Chai huañuc huambrata causacta huasiman pushacta ricushpami , criccunaca yallita cushicurca .
44020013	Pabloca chaquillahuanmi Asón pueblocaman rinata munarca . Chaimantami ñucanchicca chai pueblopi paihuan tupangapac barcopi ñauparcanchic .
44020014	Chaipi Pablohuan tupashpaca , barcopimi Mitilene puebloman rircanchic .
44020015	Mitilene pueblomanta cayandi barcopi rishpami Quío llacta chimbapura Samos llactaman chayarcanchic . Chaimantaca Trogilio pueblopi samarishpami , cayandica Mileto puebloman chayarcanchic .
44020016	Pabloca ima shinapish Jerusalenpi Pentecostés punzhata canatami yuyarishca carca . Chaimantami Pabloca Asia llactapi mana unaiyashpa , Efeso pueblopi mana yaicushpa , barcopi rircalla .
44020017	Pabloca Mileto pueblopi cashpami , Efeso pueblo tandanacushca criccunata pushac yuyaccunata cayac cacharca .
44020018	Paicuna chayamucpica , Pabloca : « Asia llactaman chayamushca punzhamanta pacha , ñuca cancunahuan ima shina cashcataca cancunallatac alli yachanguichicmi .
44020019	Chaica , mana jatun tucushpami , Apunchic Jesusta servircani . Mana cric israelcuna ñucata llaquichicpipish , llaquita apashpa huacarcanimi .
44020020	Ñucaca cancunapac allipacmi huillacurcanilla , yachachicurcanilla . Chashnami tucuipac ñaupapipish , huasicunapipish huillacurcani .
44020021	Israelcunamanpish , mana israelcunamanpish Diosman llaquirishpa cutirinamanta , Apunchic Jesucristota crinamantami huillarcani .
44020022	Cunanca Diospac Espíritu yuyaita cucpimi , Jerusalenman ricuni . Chai pueblopi ima tucunataca mana yachanichu .
44020023	Ashtahuanpish Diospac Espiritumi ñucataca : “ Mai puebloman rishpapish , llaquitami apangui , carcelpi churashcami cangui ” nishcallatami yachani .
44020024	Huañuna cacpipish , ñucaca mana llaquirinichu , ashtahuancarin Dios cuyac cashcata Apunchic Jesús huillachun nishcatami huañuna punzhacaman cushicushpa pactachina cani .
44020025	Taucacunamanmi Dios mandacucmanta huillashpa pasarcani . Chai uyaccunamantaca ñuca ñahuita mana ashtahuan ricunguichicchu . Chaica chashnatacmi canga .
44020026	Chaimantami cunan caita huillasha nini : Maijan cancuna juchallapitac huañucpica , Diosca ñucataca mana juchanchingachu .
44020027	Chaica , Dios huillachun nishcataca , mana pacashpami tucui huillarcani .
44020028	Apunchic Jesusca paipac yahuarhuanmi , tandanacushca criccunataca randirca . Chaimanta cancunallatac alli yuyaihuan , tucui criccunata cuidanguichic . Diospac Espirituca cancunataca paicunata cuidashpa michic cachunmi churarca .
44020029	Ñuca rishca quipaca shuccuna shamushpami , ovejacunata manchachishpa , caita chaita cachac shina , criccunata chingachinga .
44020030	Cancunapuramantapish maijanca : “ Ñucata catichic ” nishpami , llullashpa huillanga .
44020031	Chaimanta alli yuyaihuan caichic . Ñucaca quimsa huatacamanmi tutapish , punzhapish mana samarishpa , tucui cancunata shucllancaman huacashpa cunacurcani .
44020032	Cunanca , Dios cuyashpa , pai rimashca shimicunahuan sinchiyachichunmi , cancunataca paiman mingani . Pai acllashcacuna japina cashcatapish , paillatacmi cunga .
44020033	Ñucaca pipac cullquitapish , curitapish , churanatapish mana munarcanichu .
44020034	Chaipac randica ñucamanpish , ñucahuan puriccunamanpish ima illashcata charingapacca , ñuca maquihuanmi trabajarcani . Chaitaca cancunallatac yachanguichicmi .
44020035	Chashna trabajashpami huacchacunata ayudana canguichic . Chaitami yachachicurcanilla . Apunchic Jesusca : “ Ayudacmi , chasquicta yalli cushicun ” nircami . Chaita yuyaringuichic » nirca .
44020036	Chaita nishca quipami , Pabloca tucui paihuan caccunahuan cungurishpa , Diosta mañarca .
44020037	Chai quipaca , tucui chaipi caccunami Pablota ucllarishpa , muchashpa huacanacurca .
44020038	Chaica , “ ñucataca ña mana ashtahuan ricunguichicchu ” nishcamantami llaquirishpa , barcocaman Pablohuan rircacuna .
44021001	Picunamanta raquirishpaca , barcopimi Cos llactaman rircanchic . Cayandi punzhaca Rodas llactaman , chaimantaca Pátara pueblomanmi rircanchic .
44021002	Chaimantaca Fenicia llactaman ricuc barcopimi rircanchic .
44021003	Chaita ricucpica , Chipre llactaca lluqui ladomanmi saquirirca . Chai barcoca Siria llacta Tiro pueblopimi cargata saquingapac yaicurca . Chaipimi ñucanchicpish saquirircanchic .
44021004	Chaipi criccunata tarishpaca , canchis punzhatami paicunahuan carcanchic . Chai criccunaman Diospac Espíritu yuyaita cucpimi Pablotaca : “ Jerusalenman ama richu ” nishpa jarcarca .
44021005	Chaimanta ñucanchic rigricpimi , tucui criccuna paicunapac huarmicunandi , huahuacunandi chai pueblo llucshinacaman compañarca . Chai yacu patapimi cungurishpa , Diosta mañarcanchic .
44021006	Quipaca , tucui criccunahuan ucllarishpa , raquirishpami , barcopi tiyarircanchic . Paicunaca huasimanmi cutircacuna .
44021007	Tiro pueblomantaca barcopimi Tolemaida puebloman chayarcanchic . Chaipi criccunata saludashpami , paicunahuan cainarcanchic .
44021008	Cayandi punzhaca , Cesarea pueblomanmi chayarcanchic . Chaiman chayashpaca , alli huillaita huillac Felipepac huasipimi pozarcanchic . Paica criccunata ayudaccunapuramanta shucmi carca .
44021009	Felipeca chuscu ushi solteracunatami charirca . Paicunaca Dios ima nishcata huillacmi carca .
44021010	Ñucanchic tauca punzhacunata chaipi cacpimi , Dios ima nishcata huillac Agabo Judea llactamanta chayamurca .
44021011	Pai ñucanchicpacman cuchuyashpa , Pablopac chumbillinata japishpa , paipac chaqui maquillata huatarishpaca : — Diospac Espirituca : “ Cai chumbiyuctaca Jerusalén pueblo israelcunami huatashpa , mana israelcunaman cunga ” ninmi — nirca .
44021012	Shina nicpimi , ñucanchicpish , Cesarea criccunapish Pablo ama Jerusalenman richun jarcarcanchic .
44021013	Chashna jarcacpipish Pabloca : — ¿ Ima nishpatac chashna huacashpa , ñucata llaquichinguichic ? Jerusalenpi huatashun nicucpipish , chaiman rishallami . Chaipi huañuchishun nicpipish , Apunchic Jesusmantaca huañushallami — nirca .
44021014	Chaimanta ima shina mana jarcai pudishpami : — Mandac Dios pai munashcata ruhuachun — nircanchic .
44021015	Chai quipaca , allichirishpami , Jerusalenman rircanchic .
44021016	Cesarea pueblomanta maijan criccunapish ñucanchic-huanmi rirca . Paicunami Chipre llactamanta unai huatata cric Mnasonpac huasiman pushashpa rircacuna . Chai huasipimi pozarcanchic .
44021017	Jerusalenman chayacpica , tucui criccunami cushicushpa tuparca .
44021018	Chai cayandi punzhaca Pabloca ñucanchic-huanmi Jacobota ricungapac rirca . Chai huasipica pushac yuyaccunami tandanacushca cashca carca .
44021019	Pablo chaipi caccunata saludashca quipaca , mana israelcunaman Diosmanta huillacpi , Dios ima ruhuashcata callaimanta tucui parlarca .
44021020	Chashna parlacta uyashpaca , Diosta “ allimari cangui ” nishpami : — Huauqui , riquiyari , huaranga huaranga israelcunami Jesustaca crishca . Tucui chaicunami : “ Moisés mandashcacunataca cazunami canchic ” nicuncuna .
44021021	Ashtahuanpish cantaca caru llactapi causac israelcunataca : “ Moisés mandashcacunata ama cazuichicchu , circuncisiontapish ama ruhuaichicchu , israelcuna imallata ruhuana cashcatapish ama ruhuaichicchu ” nishpa yachachicushcatami , maijancunaca yachac chayashca .
44021022	Can shamushcata yachashpaca , tucuimi tandanacumunga . Shinashpaca , ¿ imatatac ruhuashun ?
44021023	Cunanca ñucanchic nishcata uyai . Ñucanchicpurapica Diospacta ruhuangapac ari nishca chuscu runacunami tiyan .
44021024	Paicunata Diosta yuyarina huasiman pushashpa , paicunahuan armari . Paicuna acchata pitichunpish cullquita pagangui . Chashna ruhuacpica , tucui israelcunami canmanta ima uyashcatapish : “ Mana chashnachu cashca . Paipish Moisés mandashcacunata pactachicllatacmi cashca ” ningacuna .
44021025	Mana Israel criccunamanca , ñami : “ Moisés mandashcacunamantaca caicunatami pactachina can : Ruhuashcalla dioscunaman cushca yahuartapish , sipishpa huañuchishca aichatapish ama micunguichicchu . Ama huainayanguichicchu ” nishpa , quillcarcanchic — nirca .
44021026	Chaimantami Pabloca cayandi punzha chai chuscu runacunata pushashpa , Diospac ñaupapi alli ricuringapac armaringapac rirca . Chashna ruhuashpaca , paicuna armarina punzhacuna ima punzha tucurina cashcata curacunaman huillangapacmi , Diosta mañana huasiman yaicurca . Chai punzhapimi ofrendata cuna carca .
44021027	Canchis punzha tucugricucpimi , Asia llactamanta maijan israelcuna Pablotaca Diosta mañana huasipi ricurca . Chaimantami tucui gentecunata jatarichishpa , Pablota japircacuna .
44021028	Chashna japishpaca : “ ¡ Israelcuna , ayudaichic ! Cai runami ñucanchic llactatapish , Moisés mandashcacunatapish , Diosta mañana huasitapish yangapi churashpa , tucui llactacunapi yachachishca . Cunancarin , mana israelcunata Diosta mañana huasiman yaicuchishpami , Diospaclla huasitaca mapayachicun ” nishpa caparirca .
44021029	Ñaupamanmi paicunaca Efeso pueblomanta Trofimohuan Pablo Jerusalenpi puricucta ricushca carcacuna . Chaimantami : “ Chai runataca Pablomi Diosta mañana huasiman yaicuchishca canga ” nishpa yuyarcacuna .
44021030	Tucui Jerusalenpi causaccunami Diosta mañana huasiman bullashpa yaicurca . Chashnami Pablota japishpa pambata aisashpa , ucumanta llucchishpa pungucunata huichcarca .
44021031	Pablota huañuchigricucpimi , Roma llactamanta huaranga soldadocunata mandacpacman maijancuna rishpaca : “ ¡ Tucui Jerusalén pueblopi causaccunami piñarishpa caparicun ! ” nishpa huillarca .
44021032	Chaimantami chai mandacca soldadocunatapish , pasac soldadocunata mandaccunatapish pushashpa , chaiman callpashpa rirca . Chai mandacca tucui soldadocunahuan shamucucta ricushpami , Pablota macanata saquirca .
44021033	Chai mandac chayashpami , Pablota japishpa , ishcai cadenacunahuan huatachun mandarca . Chashna huatachishpami , Pablo pi cashcata , imata ruhuacushcata gentecunaman tapurca .
44021034	Ashtahuanpish chai mandacca tucui gentecuna caita , chaita caparinacucpimi , imamanta chashna bullacushcata mana yachai pudirca . Chaimantami Pablota cuartelman apachun , soldadocunata mandarca .
44021035	Cuartel gradaman chayacucpica , tauca gentecunami piñarishpa caticurca . Chaimantami Pablota huandushpa aparcacuna .
44021036	Chai tucui caticcunaca : “ ¡ Pabloca huañunami can ! ” nishpami caticurca .
44021037	Cuartelman ña yaicuchigricucpimi , Pabloca soldadocunata mandactaca : — ¿ Manachu imata ni pudini ? — nirca . Shina nicpimi , chai mandacca : — Canca , ¿ griego rimaita yachanguichu ?
44021038	¿ Manachu canca Egipto runa cangui ? Chai runami sarun punzhacunapi ñucanchic-huan piñarishpa , chuscu huaranga millai runacunata shitashca pambapi tandachirca — nirca .
44021039	Chashna tapucpimi Pabloca : — Ñucaca Cilicia llactapi cac , tucuipac ricsishca Tarso pueblopi huacharishca Israel runami cani . Tucui gentecunaman huillachun saqui — nirca .
44021040	Mandac huillachun saquicpica , chai gradapi Pablo shayarishpami , maquihuan señata ruhuashpa gentecunata upallachirca . Chai quipa hebreo rimaipi rimashpaca :
44022001	« Israel huauquicuna , taitacuna , ñuca rimashcata uyaichic » nirca .
44022002	Hebreo rimaipi rimacpirin , ashtahuanmi upalla carcacuna . Chaimantami Pabloca :
44022003	« Ñucaca Cilicia llacta Tarso pueblopi huacharishca , Israel runami cani . Shina cashpapish , cai Jerusalén pueblopimi huiñarcani . Ñucataca Gamalielmi allita yachachirca . Ñaupa taitacunaman mandashcacunata tucuita pactachicmi cani . Ima shinami cunan punzhacunapi cancuna tucui shunguhuan Diosta servicunguichic , chashnatacmi ñucapish servini .
44022004	Ñucapish ñaupaca Jesusta caticcunata huañuchisha nishpami , huarmicunatapish , caricunatapish japishpa , carcelman apac carcani .
44022005	Chaitaca , curacunata jatun mandac curapish , pushac yuyaccunapish yachanmi . Paicunallatacmi Damasco pueblo criccunata japishpa , cai Jerusalenpi llaquichingapac apamuchun , quillcata curcacuna . Chaimantami criccunata japimungapac chai puebloman rircani .
44022006	Chashna rishpa , Damascoman ña chayacucpimi , chaupi punzha shinataca cungailla jahua pachamanta relampa shina ñuca muyundita achicyachirca .
44022007	Chashna tucucpi , pambaman urmashpaca : “ Saulo , Saulo , ¿ ima nishpatac ñucata piñashpa llaquichicungui ? ” nictami uyarcani .
44022008	Chashna nicpimi ñucaca : “ Amito , ¿ pitac cangui ? ” nircani . Shina nicpica : “ Ñucaca can llaquichicuc Nazaret pueblomanta Jesusmi cani ” nirca .
44022009	Ñucahuan riccunapish chai achicta ricushpa , yallita mancharircami . Shina ricushpapish , ñucata rimashcataca mana entendircachu .
44022010	Chaipimi ñucaca : “ Apunchic Jesús , ¿ imatatac ruhuasha ? ” nircani . Shina nicpimi , Apunchic Jesusca : “ Jatarishpa , Damasco llactaman ri . Chaipimi can ima ruhuana cashcataca huillanga ” nirca .
44022011	Chai achicyachicta , ricushca quipaca , imata mana ricui pudircanichu . Ñucahuan riccunami maquimanta aisashpa , Damascoman chayachircani .
44022012	Chaipica , Moisés mandashcacunata alli cazuc , chaipi causac israelcunapacpish alli nishca Ananiasmi causacushca carca .
44022013	Pai ñucapacman shamushpa , cuchuyashpaca : “ Huauqui Saulo , cambac ñahui cutin ricuchun ” nirca . Chai rato ñuca ñahui alli tucucpi , paitaca ricurcanillami .
44022014	Chaipimi paica : “ Ñucanchic ñaupa taitacunata Mandac Diosmi , pai munashcata yachachun , pai cachashca Jucha Illac Cristota ricuchun , pai rimashcatapish uyachunmi , cantaca ñaupaman acllashca .
44022015	Canmi Jesusmanta uyashcatapish , ricushcatapish tucui gentecunaman huillangui .
44022016	Cunanca mana unayashpa , jatarishpa bautizari . Cambac juchacunata Dios perdonashpa , chuyayachichun , Apunchic Jesusta mañai ” nirca .
44022017	Jerusalenman cutishpaca , Diosta mañana huasipi mañacushpami , muscuipi shina Apunchic Jesús ricurirca .
44022018	Paica : “ Cai Jerusalenmanta utca llucshishi . Can ñucamanta huillashcataca mana uyangacunachu ” nirca .
44022019	Chashna nicpimi ñucaca : “ Apunchic Jesús , ñucaca canta criccunata tandanacuna huasicunapi llaquichishpa , carcelman apacmi carcani . Chaitaca tucuimi yachan .
44022020	Canmanta huillac Estebanta llaquichishpa , huañuchicucpipish churanacunata cuidashpa : ‘ Allitami ruhuacunguichic ’ nishpami shayacurcani ” nircani .
44022021	Ashtahuanpish Apunchic Jesusca : “ Rilla , ñucami cantaca caru llacta mana israelcunapacman cachagrini ” nircami » nirca .
44022022	Pablo chaita ningacamanllami uyarcacuna . Quipata piñarishpaca : “ ¡ Cai runaca mana causanachu can , ashtahuanpish huañunami can ! ” nishpa caparirca .
44022023	Chashnami churanacunata chaspirishpa , allpahuan shitashpa caparircacuna .
44022024	Chashna ruhuacpimi , soldadocunata mandacca Pablota cuartelman apashpa , imamanta chashna paita piñashpa , caparishcata huillangacaman macachun mandarca .
44022025	Paita soldadocuna huatagricucpimi , Pabloca mandac soldadotaca : — Roma llacta runataca , manarac imata tapushpaca , ¿ macanallachu canga ? — nirca .
44022026	Chaimanta chai huaranga soldadocunata mandacpacman rishpaca : — Chai runaca Roma llactamantami cashca . Cunanca , ¿ imatac ruhuagringui ? — nirca .
44022027	Chashna nicpi , chai mandac Pablopacman cuchuyashpaca : — ¿ Canca Roma llactamantachu cangui ? — nirca . Shina nicpimi Pabloca : — Ari — nirca .
44022028	Shina nicpica , chai mandacca : — Ñucaca achca cullquihuanmi Roma llacta tucurcani — nirca . Chashna nicpimi Pabloca : — Ñucaca Roma llactapimi huacharircani — nirca .
44022029	Chashna nicpica , chai macashun nic soldadocunaca Pablota saquishpa anchurircallami . Roma llactamanta cashcata yachashpaca , chai mandacpish Pablota huatachishcamanta mancharircami .
44022030	Huaranga soldadocunata mandacca israelcuna imamanta Pablota huañuchigricushcata yachanata munashpami , cayandi punzhaca Israel curacunata mandac curacunatapish , tandanacushca mandaccunatapish tandachirca . Chashna tandachishpami , Pablotaca cadenahuan huatashcamanta cacharichishpa , paicunapac ñaupaman aparca .
44023001	Chai tandanacushca mandaccunata ricushpami Pabloca : — Huauquicuna , ñucaca cunan punzhacamanmi , Diospac ñaupapica alli shunguhuan causacuni — nirca .
44023002	Chashna nicpimi , curacunata mandac cura Ananiasca Pablopac ladopi shayacuccunataca shimipi huactachun mandarca .
44023003	Shina nicpimi Pabloca : — ¡ Mishqui shimi , jayac shungu , cantaca Diosmi llaquichinga ! Canca Moisés mandashcacunapi nishca shina , allita ruhuangapacmi cangui . ¿ Chashna cashpachu mandashcata mana pactachishpa , ñucata huactachun ningui ? — nirca .
44023004	Pablo chashna nicpica , chaipi caccunaca : — ¿ Chashnachu Dios acllashca jatun mandac curataca camishpa rimangui ? — nirca .
44023005	Chashna nicpimi Pabloca : — Huauquicuna , ñucaca pai mandac cura cashcataca mana yachashcanichu . Dios quillcachishcapica : “ Llactata mandactaca ama ima millaita rimanguichu ” ninmi — nirca .
44023006	Pablo , chaipi caccuna maijancunaca saduceocuna , maijancunaca fariseocuna cashcata ricushpami , tucui chaipi caccunapac ñaupapi sinchita rimashpaca : — Huauquicuna , ñucaca fariseo runami cani . Ñuca taitapish fariseomi . Dios huañushcacunata causachinata crishpa shuyacushcamantami , ñucata caipi juchanchicunguichic — nirca .
44023007	Chashna nicta uyashpami fariseocunaca saduceocunahuan rimarinacui callarirca . Chashnami chai tandanacuica chaupirinacurca .
44023008	Saduceocunaca huañushcacuna causarinatapish , angelcuna tiyashcatapish , espiritucuna tiyashcatapish mana crincunachu . Cutin fariseocunaca chai tucui tiyashcatami crincuna .
44023009	Chashna sinchita caparinacucpimi , fariseopuramanta mandashcacunata yachachic shuc runa jatarishpaca : — Cai runapica ima mana allita mana tarinchicchu , ashtahuanpish espíritu , mana cashpaca angelmi , paihuan rimashca canga — nirca .
44023010	Tucui gentecuna yallita bullai callaricpimi , huaranga soldadocunata mandacca Pablota llaquichinata manchashpa , soldadocunata cayac cacharca . Paicunami Pablotaca cuartelman aparca .
44023011	Chai quipa tuta Apunchic Jesús ricurishpaca : « Pablo , ama manchaichu . Ima shinami cai Jerusalenpi ñucamanta huillacungui , chashnallatacmi Roma pueblopipish huillana cangui » nirca .
44023012	Cayandi tutamanta maijan israelcunaca Pablota huañuchingacaman manatac micungapac , manatac ubiangapacmi ari ninacurca . Mana chaita pactachicpica , Dios llaquichichunmi ari ninacurca .
44023013	Chashna ruhuangapac ari niccunaca , chuscu chunga yalli runacunami carca .
44023014	Paicuna Israel curacunata mandac curacunapacman , pushac yuyaccunapacman rishpaca : — Ñucanchicca Pablota huañuchingacaman , imata mana micungapacmi ari ninacurcanchic . Mana chaita pactachicpica , Dios ñucanchicta llaquichichunmi yuyarinacurcanchic .
44023015	Cunanca , cancunaca caishuc mandaccunahuan huaranga soldadocunata mandacman Pablota ashtahuan alli tapungapac nic tucushpalla caiman apamuchun mañaichic . Ñucanchicca pai manarac chayamucpimi , huañuchingapac ñanpi chapashun — nirca .
44023016	Ashtahuanpish chaita Pablopac panipac cari huahua uyashpami , cuartelman rishpa , Pabloman huillarca .
44023017	Chaimanta Pablo pasac soldadocunata mandaccunamanta shuctac cayashpaca : — Cai huambrata huaranga soldadocunata mandacpacman pushashpa cui . Paimi imatachari huillac shamushca — nirca .
44023018	Chai soldado huaranga soldadocunata mandacpacman chai huambrata pushashpaca : — Prezu tiyacuc Pablomi cai huambrata cambacman pushachun mañarca . Canmanmi imatachari huillac shamushca — nirca .
44023019	Chai mandac huambrata maquimanta apashpa , paillata tapushpaca : — ¿ Imatatac huillasha ningui ? — nirca .
44023020	Shina nicpimi , chai huambraca : — Israelcunami caya Pablota ashtahuan alli tapushun nic tucushpalla , mandaccunapacman apamuchun mañagricun .
44023021	Chaitaca ama cringuichu . Chuscu chunga yalli runacunami pacalla chapagricuncuna . Paicunaca Pablota huañuchingacaman , imata mana micungapac , imata mana ubiangapacmi ari nishca . Mana chaita pactachicpica , Dios llaquichichun nishcacunami . Cunanca can imata nicllatami shuyacun — nirca .
44023022	Chashna huillacpimi , chai mandacca : “ Caipi ñucaman huillashcataca , pacta piman huillanguiman ” nishpami , mandashpa cacharca .
44023023	Huaranga soldadocunata mandac pasac soldadocunata mandac ishcaita cayashpaca , unai tutata Cesarea puebloman richun , chaquillahuan ric ishcai pasac soldadocunata , caballopi ric canchis chunga soldadocunata , lanzahuan ric ishcai pasac soldadocunata tandachichun mandarca .
44023024	Shinallatac Pablota sillashca caballopi montachishpa sumacta mandac Felixpacman apachunmi mandarca .
44023025	Shuc quillcata quillcashpaca :
44023026	« Ñuca Claudio Lisiasmi , can tucuipac alli nishca mandac Felixta saludani .
44023027	Cai ñuca cachashca runataca , israelcuna japishpa huañuchigricucpimi , pai Roma llacta runa cashcata yachashpa , ñuca soldadocunahuan rishpa misarcani .
44023028	Imamanta paita juchanchicushcata yachangapacca , tandanacushca mandaccunapacmanmi aparcani .
44023029	Paicunapac ñaupaman apashpa paita tapucpica , israelcunapac mandashcata mana cazushcallamanta juchanchicushcatami yachac chayarcani . Ñuca yuyaipica , paitaca imamanta mana huañuchinachu , carcelpipish mana churanachu can .
44023030	Shina cacpipish , israelcuna cai runata huañuchishun nishcata yachashpami , cambacman cachani . Paita huañuchishun niccunatapish cachanimi . Paicuna imamanta juchanchicushcatapish tapunguilla . Chaillatami mañani . Caya minchacaman » nirca .
44023031	Chai soldadocunaca mandashca shinami , chai tutallatac Pablotaca Antípatris puebloman aparca .
44023032	Cayandi punzhaca chaquillahuan ric soldadocunaca , caballopi ric soldadocunahuan Pablota saquishpa , cuartelman cutircami .
44023033	Pablohuan ric soldadocuna Cesarea puebloman chayashpaca , quillcata mandac Felixman cushpami , Pablotapish paipac ñaupaman chayachirca .
44023034	Chai mandac quillcata ricushpami , maimanta cashcata Pabloman tapurca . Pablo Cilicia llactamanta
44023035	cashcata yachashpaca : “ Canta juchanchiccuna shamucpimi , can ima nishcataca uyasha ” nirca . Chaimantami soldadocunata alli cuidachun , Herodes causana jatun huasipi churachirca .
44024001	Pichca punzha quipami , Ananías curaca pushac yuyaccunahuan , yachac Tertulohuan Pablota mandac Felixpac ñaupapi juchanchingapac rirca .
44024002	Pablota apamucpi , yachac Tértulo Pablota juchanchishpa , mandac Felixtaca : — Jatun Felixlla , can allita mandacucpimi , cushilla causanchic . Canca yachac cashpami , ñucanchictaca alli mandacungui .
44024003	Chaimantami maipipish , ima horaspish pagui nicunchiclla .
44024004	Chaica mana ashtahuan piñachisha ninichu . Cai nishcallata uyashpa cui .
44024005	Cai runaca millai ungüi shinami , tucuipi israelcunataca pandata yachachishpa , bullapi churashpa purin . Paica Nazaret pueblomanta Jesús yachachishcata caticcunata pushacmi .
44024006	Diosta mañana huasita yangapi churagricucpimi , paita japishpa , ñucanchicta mandashcacunapi nishca shina juchanchishun nircanchic .
44024007	Chashna cacpipish , soldadocunata mandac Lisiasmi piñarishpa , ñucanchic maquimanta quichurca .
44024008	Chashnami , paita juchanchiccunataca can mandac Felixpac ñaupapi tapuchun nirca . Cunanca canllatac ñucanchic imamanta juchanchicushcataca tapuilla — nirca .
44024009	Chaipi cac israelcunapish : — Ari , chashnatacmi — nircami .
44024010	Chaimanta mandac Pablota maquihuan señata ruhuacpimi Pabloca : — Canca tauca huatacunatami cai llactata alli mandac cangui . Chaimantami mana manchashpa , rimasha nini .
44024011	Jerusalenpi Diosta mañangapac ñuca rishcaca , chunga ishcai punzhacunallami tucun . Chaitaca caipi caccunamanpish tapuilla .
44024012	Caipi juchanchiccunaca Diosta mañana huasipipish , tandanacuna huasicunapipish , mai pueblocunapipish ñuca pihuan rimanacucta , bullapi churacucta mana japishcachu .
44024013	Shinallatac pi mana “ chaica chashnatacmi ” ningachu .
44024014	Caillatami canman huillagrini : Ñucaca Jesusta catic , ñaupa taitacuna shinallatac Diosta mañacmi cani . Moisés mandashcacunapi quillcachishcatapish , Dios ima nishcata huillaccuna quillcachishcatapish tucuitami crini . Chaitami paicunaca : “ Mana allita caticcunapurami ” nincuna .
44024015	Paicuna shinallatacmi ñucapish Dios cashcata ruhuaccunatapish , mana allita ruhuaccunatapish , huañushcapuramanta causachina cashcata shuyacuni .
44024016	Chaimantami ñucaca Diospac ñaupapipish , gentecunapac ñaupapipish mana juchanchishca alli causanata munani .
44024017	Unai huatacuna quipami , ñuca llactapi causac huacchacunaman cullquita cungapac , ofrendata cungapac Jerusalenman rircani .
44024018	Diospac ñaupapi alli ricuringapac armarishca quipami , Asia llacta maijan israelcuna Diosta mañana huasi ucupi ricurirca . Chaipica mana tauca gentecunahuanchu carcani , mana pita bullapi churacurcanichu .
44024019	Chai runacunami ñucata imata juchanchina cacpica , cambacman shamunman carca .
44024020	Mana cashpaca , caipi caccunallatac tandanacushca mandaccunapacman ñucata apashpa , ima mana allita tarishcata huillachun .
44024021	Paicunapac ñaupapi : “ Huañushcacuna causarinata crishcallamantami , cunan juchanchicunguichic ” nishpa , caparishcamantami juchanchicun — nirca .
44024022	Mandac Felixca Jesusta criccunamanta allimi yacharca . Chaimantami chashna nicta uyashpaca : — Huaranga soldadocunata mandac Lisias shamucpimi , caimanta ashtahuan yachashpa , imatapish nisha — nishpami saquirca .
44024023	Chaimantami Felixca pasac soldadocunata mandactaca : — Pablotaca cuidangui . Maijan paita ricungapac shamuccunatapish , paita ayudaccunatapish ama jarcanguichu — nishpa mandarca .
44024024	Asha punzhacuna quipami , Felixca Israelmanta paipac huarmi Drusilahuan shamushpa , Pablota cayashpa , Jesucristota ima shina crinamanta tapurca .
44024025	Pabloca Dios munashca shina causanamanta , mana alli munaita jarcarinamanta , Dios taripanamanta huillacpimi , Felixca mancharishpa Pablotaca : — Cunanca rilla . Cutin uyasha nishpaca , cayachishallami — nirca .
44024026	Mandac Felixca : “ Cacharichun cullquita cungami ” yuyashpami , tauca cutin Pablohuan parlanacungapac cayachic carca .
44024027	Ña ishcai huata tucucpica , Felixca pai mandacushcamanta llucshircami . Chaimantami Porcio Festoca mandac tucurca . Felixca israelcunahuan alli ricurisha nishpami , Pablotaca prezullatac saquirca .
44025001	Mandac Festoca Cesarea llactata quimsa punzhata mandacushpami , Jerusalenman rirca .
44025002	Chaipimi curacunata mandac curacunapish , israelcunapish Festopacman shamushpa , Pablota juchanchirca .
44025003	Chashna juchanchishpami , Pablota Jerusalenman apamuchun mañarca . Jerusalenman Pablo shamucucpica , ñanpi chapashpa huañuchinatami paicunaca yuyarinacushca carca .
44025004	Chashna mañacpimi Festoca : — Pablotaca Cesarea pueblollapitacmi prezu tiyacun . Ñucapish ñallami chaiman rigrini .
44025005	Imata juchanchina tiyacpica , mandaccuna ñucahuan Chaiman jacuchic . Chai runa ima mana allita ruhuashca cacpica , chaipi juchanchinguichic — nirca .
44025006	Festoca pusac punzha yallita Jerusalenpi cashpami , Cesareaman cutirca . Cayandi punzha , pai mandashpa tiyarinapi tiyarishpami , Pablota cayac cacharca .
44025007	Pablo chayamucpica , Jerusalenmanta shamushca israelcunami muyunacushpa , Pablota manapish cashcacunata nishpa juchanchircacuna . Chashna juchanchishpapish Pablo ima mana allita ruhuashcataca mana ricuchi pudircachu .
44025008	Chaimanta Pablo rimashpaca : — Moisés mandashcacunatapish , Diosta mañana huasitapish , Roma llactata jatun mandac Cesartapish yangapi churashpa , mana llaquichishcanichu — nirca .
44025009	Festoca israelcunahuan alli ricurisha nishpami , Pablotaca : — ¿ Jerusalenman rishpa , caicunamanta ñucapac ñaupapi juchanchishca casha ninguichu ? — nirca .
44025010	Shina nicpimi Pabloca : — Roma llactata jatun mandac César taripanaca caipimi . Caipimi juchanchishca cana cani . Ñucaca israelcunata ima mana allita mana ruhuashcanichu . Chaitaca canllatac yachanguimi .
44025011	Huañuchishca canapac shina , ñuca ima millaita ruhuashca cacpica , huañuchichunlla . Paicuna juchanchicushca mana cierto cacpica , ñucataca pi mana paicunaman cungallachu . Ñucataca Cesarllatac taripachun — nirca .
44025012	Chaimantami Festoca paita cunaccunahuan parlanacushpa Pablotaca : — Canca : “ Cesarllatac tapuchun ” nishcanguimi . Chaimanta paipacmanmi rina cangui — nirca .
44025013	Asha punzhacuna quipami , jatun mandac Agripaca paipac pani Berenicehuan Cesarea pueblopi mandac Festota saludangapac shamurca .
44025014	Paicuna tauca punzhacunata chaipi cacpi , Festo Pablomanta parlashpaca : — Caipica , mandac Félix saquishca shuc prezumi tiyacun .
44025015	Jerusalenpi ñuca cacpimi , curacunata mandac curacunapish , pushac yuyaccunapish chai runata juchanchishpa huañuchichun mañarcacuna .
44025016	Shina nicpimi ñucaca : “ Roma llacta mandashcacunapi nishca shinaca , juchanchiccunapac ñaupaman manarac apamushpa , pai rimashcata manarac uyashpaca , pitapish mana huañuchinachu canchic ” nircani .
44025017	Chaimantami paicuna caiman shamucpica , mana unaiyashpa , cayandi punzha mandashpa tiyarinapi tiyarishpa , chai runataca apamuchun cacharcani .
44025018	Juchanchiccuna tandanacushpaca ñuca yuyashca shina , ima mana allita mana nircacunachu .
44025019	Ashtahuanpish crinamanta Pablo : “ Jesusca huañushpapish causacunmi ” nishpa huillashcamantami juchanchircacuna .
44025020	Chaimantami ima shina mana juchanchipac cacpi , ñucaca Pablotaca : “ ¿ Jerusalenman rishpa , chaipi caicunamanta juchanchishca casha ninguichu ? ” nishpa tapurcani .
44025021	Chashna tapucpi , paillatac : “ Roma llactata jatun mandac Augustopac ñaupapi juchanchingacaman , caillapitacmi casha nini ” nirca . Chaimantami jatun mandac Augustopacman apangacaman soldadocuna cuidachun nircani — nirca .
44025022	Chaimantami Agripaca Festotaca : — Ñucapish chai runa ima nishcata uyasha ninimi — nirca . Shina nicpimi Festoca : — Cayallatami pai ima nishcataca uyangui — nirca .
44025023	Quipa punzhami Agripapish , paipac pani Berenicepish sumac churanacunata churarishpa , soldadocunata mandaccunahuan , chai pueblopi mandaccunahuan , Festo mandana ucuman shamurca . Paicuna chayamucpimi , Festoca Pablota apamuchun cacharca .
44025024	Pablo chayamucpica Festoca : — Jatun mandac Agripalla , tucui caipi ñucanchic-huan caccunalla , chai runaca caipimi . Paitami Jerusalén pueblopipish , cai Cesarea pueblopipish tucui israelcunaca juchanchishpa , huañuchichun caparicunlla .
44025025	Ñuca yuyaipica paica ima huañuchina juchata mana ruhuashcachu . Paillatac : “ Roma llactata jatun mandac Augustopacman cachai ” nicpimi , paipacman cachanata yuyarcani .
44025026	Ñucaca cai runamantaca imata mana jatun mandac Augustoman quillcai pudinichu . Chaimantami jatun mandac Agripalla , can imatapish tapushcata quillcashpa cachangapac cambac ñaupaman , tucui caipi caccunapac ñaupaman paitaca apamuni .
44025027	Shuc prezuta imamanta juchanchishcata mana huillashpa cachanaca , ñucamanca mana allichu — nirca .
44026001	Shina nicpimi Agripaca : — Pablo , canllatac rimai — nirca . Shina nicpi , Pablo maquita cuyuchishpa rimashpaca :
44026002	— Jatun mandac Agripalla , ñucata israelcuna imamanta juchanchicushcata cambac ñaupapi huillagricushcamantaca yallitami cushicuni .
44026003	Chaica , canca ñucanchic israelcuna imata ruhuanmantapish , imamanta rimanacucushcatapish allita yachanguimi . Chaimanta ñuca huillashcata mana piñarishpa uyachunmi mañani .
44026004	Ñucaca uchillamanta pachami cai llactapipish , Jerusalén pueblopipish causashcani . Chaitaca tucui israelcunami alli yachancuna .
44026005	Shinallatac uchillamanta pacha fariseopura cashcatapish , israelcuna crishcata tucuita allita pactachic cashcatapish allita yachancunami . Chaimanta huillashun nishpapish huillachunlla .
44026006	Ñucanchic ñaupa taitacunaman Dios cusha nishcata crishpa shuyacushcamantami caipi juchanchishca cani .
44026007	Chai cusha nishcatami ñucanchic chunga ishcai Israel aillucunaca tutapish , punzhapish Diosta alli nishpa shuyacuncuna . Jatun mandac Agripalla , chai cusha nishcata crishpa shuyacushcamantami israelcunaca ñucataca juchanchicun .
44026008	¿ Ima nishpatac Dios huañushcacunata causachina cashcata mana cringuichic ?
44026009	Ñaupaca , ñucaca Nazaret pueblomanta Jesús criccunata ima shinapish llaquichinatami yuyarcani .
44026010	Jerusalenpipish chashnallatacmi ruhuarcani . Mandac curacunaman quillcata mañashpami , Diospaclla cac tauca criccunata carcelpi churarcani . Paicunata huañuchicpipish “ allitami ruhuan ” yuyarcanimi .
44026011	Tauca cutinmi tandanacuna huasicunaman yaicushpa , criccunata llaquichishpa , Jesusta negachircani . Criccunata yallita piñashpami , shuctac llactacunapipish llaquichishpa puric carcani .
44026012	Chashna llaquichina yuyaihuanmi mandac curacuna mandacpi , paicunamanta quillcata apashpa , Damasco puebloman ricurcani .
44026013	Jatun mandac Agripalla , chaupi punzhata ñanta ricucpimi , ñucapac , ñucahuan riccunapac muyundita jahua pachamanta achicyachirca . Chai achicca intitapish yallimi carca .
44026014	Chashna achicyachicpi , tucui riccunami pambaman urmarcanchic . Chashna urmashpaca : “ Saulo , Saulo , ¿ ima nishpatac ñucataca piñashpa llaquichicungui ? Can quiquinllatacmi puya puntapi jaitashpa chugriric shina , chugriricungui ” nishpa , hebreo rimaipi rimactami uyarcani .
44026015	Chaimantami ñucaca : “ Amito , ¿ pitac cangui ? ” nircani . Shina nicpimi , Apunchic Jesusca : “ Ñucaca can llaquichicuc Jesusmi cani .
44026016	Cunanca shayari . Ñucaca , ñucata servic cachun , cunan ricushcatapish , quipa punzha ñuca ricurishcatapish huillachunmi ricurini .
44026017	Cantaca israelcunamantapish , mana israelcunamantapish huacaichishami . Paicunaman huillachunmi cachani .
44026018	Chaica , amsapi causaccuna ñahuita pascac shina achicman llucshichun , Satanás mandashca causaccuna , Dios mandashca causachunmi huillana cangui . Ñucata crishcamantami Diosca paicunapac juchacunata perdonanga . Paicunaca Dios paipaclla cachun acllashcacunaman cusha nishcatami chasquinga ” nircami .
44026019	Jatun mandac Agripalla , ñucaca jahua pachamanta muscuipi shina ricuchishcatami cazurcani .
44026020	Chaimantami puntaca Damasco pueblopi , Jerusalén pueblopi , tucui Judea llactacunapi huillarcani . Mana israelcuna llaquirishpa , Diosman cutirishpa , allita causachunmi huillarcani .
44026021	Chaimantami israelcunaca Diosta mañana huasipi japishpa , ñucata huañuchishun nircacuna .
44026022	Chaipi Dios ñucata cuidashcamantami uchillacunamanpish , jatuncunamanpish huillacuni . Dios ima nishcata huillaccuna huillashcallata , Moisés quipaman ima tucunata huillashcallatami huillacuni .
44026023	Paicunaca : “ Quishpichic Cristoca llaquita apashpami huañunga . Shina cashpapish , pairacmi huañushcacunapuramanta causaringa . Israelcunamanpish , mana israelcunamanpish achicyachic luz shinami quishpirinamanta huillanga ” nishpami , huillashca carca — nirca .
44026024	Pablo sinchita rimacucpimi , jatun mandac Festoca : — ¡ Pablo , yuyai illacmi cangui ! ¡ Yallimana yachacushpachari , yuyai illac tucunguiyari ! — nishpa , sinchita rimarca .
44026025	Shina nicpimi Pabloca : — Tucuipac alli nishca Festolla , ñucaca mana yuyai illacchu cani . Alli yuyaihuanmi ima shina cashcatatac huillacuni .
44026026	Caicunaca mana pacallapichu tucushca , ashtahuanpish caipi tiyacuc mandac Agripapish , allimi yachan . Chashna cacpimi , ñucaca paipac ñaupapi mana manchashpa huillacuni .
44026027	Can catun mandac Agripaca , ¿ Dios ima nishcata huillaccuna huillashcataca cringuichu ? Ari , can cric cashcataca yachanimi — nirca .
44026028	Pablo chashna nicpimi Agripaca : — ¿ Ashata nishpallachu , ñucataca cricta ruhuasha ningui ? — nirca .
44026029	Chashna nicpimi Pabloca : — ¡ Diosca , ashallamanta , mana cashpaca achcamanta ñuca shina cric cachunmi munan ! ¡ Mana canlla , ashtahuanpish tucui caipi uyaccunapish cric cachunmi munani ! ¡ Ñuca shina cadenahuan huatashca cachunca mana munanichu ! — nirca .
44026030	Pablo chashna nicpica , jatun mandac Agripapish , chai llacta mandac Festopish , Berenicepish , tucui chaipi tiyacuccunapish jatarishpa rircacunallami .
44026031	Chaimanta caruyashpa , paicunapura parlanacushpaca : — Paita huañuchichunca , ima mana allita mana ruhuashcachu . Carcel-llapipish mana canachu can — ninacurca .
44026032	Shina ninacushpami Agripaca Festotaca : — Mana paillatac : “ Jatun mandac Cesarmi ñucata juchanchinga ” nishca , cacpica , cacharinallami canman carca — nirca .
44027001	Ñucanchicta Italia llactaman cachanata yuyarishpaca , Pablotapish , shuctac prezucunatapishmi pasac soldadocunata mandac Julioman cushpa cacharca . Paica jatun mandac Augustopac soldadocunapurami carca .
44027002	Adramitio pueblomanta barcopimi huichicurcanchic . Chai barcoca Asia llacta puertocunamanmi ricushca carca . Macedonia llacta Tesalónica pueblomanta Aristarcopishmi ñucanchic-huan ricurca .
44027003	Cayandi punzhaca Sidón pueblomanmi chayarcanchic . Chai pueblopimi mandac Julioca Pablota llaquishpa , paipac ricsishcacunapacman cacharca . Shinallatac Pablota ayudachunpish saquircami .
44027004	Sidonmanta barcopi rishpaca , huaira ñaupamanta jarcacucpimi , Chipre islata muyushpa rircanchic .
44027005	Cilicia llacta , Panfilia llacta chimba ladota rishpami , Licia llacta Mira puebloman chayarcanchic .
44027006	Chaipimi pasac soldadocunata mandacca Alejandría pueblomanta Italia llactaman ric barcota japishpa , chaipi ñucanchicta huichicuchirca .
44027007	Huaira ñaupamanta jarcacucpimi , allimantalla tauca punzhacunata rircanchic . Chashnami llaquita apashpa , tauca punzhacunapi Gnido pueblo chimba ladoman chayarcanchic . Huaira ashtahuan jarcacpimi , Salmón allpa ladota rishpa , Creta islata muyugrircanchic .
44027008	Llaquita apashpami , “ Alli puerto ” nishcaman chayarcanchic . Chaica , Lasea pueblo cuchupimi carca .
44027009	Tauca punzhacunatami unaiyarcanchic . Yacuta ashtahuan rinapish ña mana alli carcachu . Tamya punzhacunapish ñami chayamucurca . Chaimanta Pablo paicunata cunashpaca :
44027010	— ¡ Tucui caipi caccuna , cai rinaca llaquimi cagrin ! Cargacunapish , barcopish yacupi chingaringami . Ñucanchicpish huañushunmi — nirca .
44027011	Patsac soldadocunata mandacca Pablo nishcata mana uyarcachu , ashtahuanpish barcota purichic , barcoyuc nishcatami ashtahuan cazurca .
44027012	Tamya quillacunata chaipi cana mana alli cacpimi , tucui mashna Creta islapi cac Fenice puebloman ima shinapish chayanata yuyarinacurca . Chai pueblopica janamanta , huaira shamushpapish , mana imata ruhuacchu carca . Chaimantami tamya quillacunata chaipi canata munarca .
44027013	Uramanta ashalla huaira tiyacpimi , ña rinalla cashcata yuyashpa , anclacunata tandashpa , ri callarircanchic . Chashna rishpaca , Creta llacta cuchullatami rircanchic .
44027014	Chaita ricucpica , cungailla janamanta sinchi huaira shamushpami , barcota apai callarirca .
44027015	Chashna apacpica , imata mana ruhuai pudircanchicchu . Chashnami barcoca huairapi ricurcalla .
44027016	Chashnami Clauda nishca isla ladota pasacushpa , ashalla huaira cacpi , uchilla boteta , chutacushpalla huichicuchircanchic .
44027017	Chaimantami barcota purichiccunaca , chai botetaca barco ama paquirichun , chai barco patapi huascahuan huatarca . Chai quipaca Sirte nishca tiyupi pambarinata manchashpami , barcota purichic lienzocunata tandashpa , huaira maita apashcata ringapac saquirca .
44027018	Cayandi punzha yalli huaira cacpimi , cargata barcomanta yacupi shitai callarirca .
44027019	Ña quimsa punzhata chashnallatac cacpimi , barcopi ima tiyashcacunatapish paicunallatac yacupi shitarca .
44027020	Tauca punzhacunata intipish , lucerocunapish mana ricurishpa , yalli tamya huaira cacpimi , huañunalla cashcata yuyarcanchic .
44027021	Unaita mana micushca cacpimi , Pabloca tucuipac chaupipi shayarishpaca : — Tucui caipi caccuna , ñuca nishcata uyashca cashpaca , Creta islamanta mana shamunchicmanchu carca . Mana llaquita apanchicmanchu carca . Imatapish mana shitanchicmanchu carca .
44027022	Shina cacpipish , manchaihuan ama llaquilla caichicchu , cancunaca shucllapish mana huañunguichicchu . Barcollami ucuyanga .
44027023	Cunan tutami ñuca alli nina Diospac ángel ñucahuan carca .
44027024	Chai angelmi ñucataca : “ Pablo , ama manchaichu . Canca Roma llactata jatun mandac Cesarpacman chayanguimi . Canmantami tucui canhuan riccunatapish huañuimanta quishpichisha ” nirca .
44027025	Dios angelman huillachishca pactanata crinimi . Chaimanta ama manchaichicchu .
44027026	Ñucanchicca shuc islamanmi , maipi cashpapish chayashun — nirca .
44027027	Ña ishcai semanata , Adriático shuti mama cuchata huaira aparicucpimi , shuc tutaca barcota purichiccunaca ña allpaman chayacushcata yuyarca .
44027028	Chaipi yacu jahuamanta tiyucaman medicpica , quimsa chunga sucta metromi cashca carca . Cutin ashata rishpa medicpica , ishcai chunga canchis metromi cashca carca .
44027029	Yacu lado jatun rumipi huactarinata manchashpami , barcota charic chuscu anclacunata huashaman cacharishpa , ña punzhayamanlla nicurcacuna .
44027030	Barcota purichiccunaca barcota shitashpa rinata munashpami barcota charic ñaupa anclacunata uricuchic tucushpa , boteta yacuman uricuchi callarirca .
44027031	Chaimanta Pabloca pasac soldadocunata mandactapish , caishuc soldadocunatapish rimashpaca : — Barcota purichiccuna shitashpa ricpica , cancunaca huañunguichicmi — nirca .
44027032	Chashna nicpimi , soldadocunaca bote huatashca huasca pitishpa , boteta yacupi cacharca .
44027033	Ña achicyamucpimi , Pabloca tucui chaipi caccunataca : — Ishcai semanatami imata mana micushca , mana sueñushca canguichic . Imallatapish micuichic .
44027034	Cancuna sinchi tucungapac micunami canguichic . Cancunamantaca shucllapish mana chingaringuichicchu . Shuc acchallapish mana chingaringachu — nirca .
44027035	Chashna nishpami Pabloca tandata japishpa , tucui chaipi caccunapac ñaupapi Diosta pagui nishpa , chaupishpa micui callarirca .
44027036	Chashna micucucpimi , tucui paicuna cushicushpa , micui callarirca .
44027037	Chai barcopica , ishcai pasac canchis chunga suctami carcanchic .
44027038	Ña mana nicta micushpaca , barco pangalla tucuchunmi trigota yacuman shitarcacuna .
44027039	Punzhayamucpica , barcota purichiccunaca maipi cashcata mana yacharcachu . Chashna mana yachashpapish barcota shayachinalla cacpimi , barcota cuchuyachinata munarca .
44027040	Barcota charicuc anclacunata charicuc huascacunata pitishpami , chai anclacunataca yacupi saquirca . Barcota apac caspicunata cacharishpa , barcota purichic ñaupa lado lienzota jahuaman churashpami , barcota pataman cuchuyachi callarirca .
44027041	Barco cuchuyacushpami , yacu ucu tiyupi ñaupa lado pambarirca . Chashna pambaricpimi , huashamanta yacu huactashpa , barcota paqui callarirca .
44027042	Chaimantami soldadocunaca prezucuna yacupi huambushpa ama miticugrichun huañuchinata munarca .
44027043	Chashna cacpimi , soldadocunata mandacca Pablota mana huañuchingaraicu huambunata yachaccunarac , huambushpa llucshichun ,
44027044	shuccunaca tablacunapi , barco paquirishca caspicunapi japirishpa llucshichun mandarca . Chashnami tucui mana ima tucushpa , allpaman llucshircanchic .
44028001	Chashna tucuilla alli llucshishpaca , Malta shuti islapi cashcatami yachac chayarcanchic .
44028002	Chai llactapi causaccunapish ñucanchictaca llaquishpa allimi tuparca . Tamyapi chirihuan cacpimi , ninata japichishpa masharichun tucui ñucanchicta pusharca .
44028003	Pablo chaquishca yantata tandashpa ninapi churacucpimi , huañuchic culebra ninamanta llucshishcahuan maquipi huarcurirca .
44028004	Chaipi paihuan cac gentecuna maquipi huarcuracucta ricushpaca : “ Cai runaca huañuchic runami yuyachin . Chaimantami ñucanchic cashcata ruhuac diosca yacumanta quishpirimucpipish , mana causachun saquin ” ninacurca .
44028005	Pabloca chai culebrataca maquimanta chaspishpa , ninapimi shitarca . Pabloca mana ima tucurcachu .
44028006	Chaipi caccunaca : “ Ñallami punguinga , mana cashpaca ñallami huañunga ” nishpami chaparacurca . Ña unaita mana ima tucucpica paicunaca : “ ¡ Cai runaca diosmi yuyachin ! ” ninacurcami .
44028007	Chai allpaca , chai llactata mandac Publiopacmi cashca carca . Paimi ñucanchicta huasipi sumacta chasquishpa , quimsa punzhata pozachirca .
44028008	Publiopac taitaca calentura ungüihuanpish , purichic ungüihuanpishmi camapi cashca carca . Paita Pablo ricungapac rishpaca , maquita ungushcapac jahuapi churashpa , Diosta mañashpami alliyachirca .
44028009	Chaita ricushpami , chai llactapi causac caishuc ungushcacunapish shamushpa alliyarca .
44028010	Paicunapish ñucanchicta sumacta chasquirca . Ñucanchic rigricpica , imalla illashcata cushpami cacharcacuna .
44028011	Chai islapi quimsa quillata cashpami , Alejandría pueblomanta shamushpa , tamya quillacunata chaipi cashca barcopi rircanchic . Chai barco ñaupa ladopica Cástor , Pólux shuti dioscuna dibujashcami carca .
44028012	Chashnami Siracusa puebloman chayashpa , chaipi quimsa punzhata carcanchic .
44028013	Chaimantaca chai llacta cuchu cuchuta rishpami , Regio puebloman chayarcanchic . Chai cayandi punzhaca huichai huaira tiyacpimi , ishcai punzhapica Puteoli puebloman chayarcanchic .
44028014	Chai pueblopi tauca criccuna tupashpa , shuc semana paicunahuan saquirichun nicpimi saquirircanchic . Chai quipami Roma puebloman rircanchic .
44028015	Chai pueblo criccuna ñucanchic shamucucta yachashpami , Apio pueblo plazapipish , Quimsa Chuclla pueblopipish tupangapac shamushca carca . Paicunata Pablo ricushpaca , Diosta pagui nishpa , cushicushpami sinchiyarca .
44028016	Ña Romaman chayashpaca , patsac soldadocunata mandacca Pablotaca cuidac soldadohuanmi shuc huasipi chican churarca .
44028017	Quimsa punzhata chaipi cashpami , Pabloca israelcunata mandaccunata cayac cacharca . Paicuna ña tandanacumucpica : — Huauquicuna , ñucaca israelcunapish , ñucanchic ñaupa taitacuna yachachishcatapish ima mana allita mana ruhuashcanichu . Shina cacpipish , Jerusalenpi ñucata prezu japishpami , Roma llactata mandaccunaman curcacuna .
44028018	Chai mandaccuna ñucata alli tapushpa , imamanta juchanchishpa , mana huañuchina cashcata tarishpaca , cacharinatami munarca .
44028019	Shina cacpipish , israelcuna piñaricpimi , ñucaca : “ Roma llactata jatun mandac Cesarmi juchanchinga ” nircani . Chashna nishpaca , mana paicunata juchanchingaraicuchu nircani .
44028020	Israelcuna shuyacushcallatatac crishpa shuyacushcamantami , ñucaca caipi cadenahuan huatashca cani . Chashna parlangapacllami , cancunataca cayarcani — nirca .
44028021	Chaimantami paicunaca : — Ñucanchicca Judea llactamantaca ima quillcata mana japishcanchicchu . Pipish canta mana alli nishpa mana huillac shamushcachu . Canta mana alli nishpapish mana rimashcachu .
44028022	Ñucanchicca can imata yuyacushcatallami yachashun ninchic . Chaica , can caticushca yachanata maipipish piñashpa rimacllatami uyanchic .
44028023	Chashna nishpami , shuc punzha Pablo ima nishcata uyangapac yuyarinacurca . Chai punzhapimi pai causacuc huasiman achca gentecuna Pablo yachachishcata uyangapac , tandanacumurca . Pabloca Jesusta crichunmi , Dios mandacucmantapish , Moisés mandashcacunamantapish , Dios ima nishcata huillashcamantapish tutamantamanta chishicaman yachachirca .
44028024	Chashna huillacpica , maijancunaca crircami . Maijancunaca mana crircachu .
44028025	Chaimanta paicunapura mana shuc yuyailla tucushpa , rigricpimi Pabloca : — Allimi Dios ima nishcata huillac Isaiasca , Diospac Espíritu yuyachicpica huillarca . Paica :
44028026	“ Chai gentecunaman huillangapac ri . Paicunataca : Cancunaca mashnata uyacushpapish , mana entendinguichicchu , mashnata ricushpapish , mana ricushca shinami canguichic .
44028027	Cai gentecunapac shunguca , rumi shina sinchimi . Paicunapac ringrica tapashca shinami . Ñahuipish huichcashca shinami . Uyashpapish , mana uyashca shina , ricushpapish , mana ricushca shinami . Paicunapac shunguca ima alli yuyaita mana japinchu . Paicuna ñucapacman cutimucpica , ñucaca alliyachimanmi ” nircami .
44028028	Caitaca alli yachaichic : Mana israelcunamanmi Diosca quishpirinamanta huillachun cachashca . Paicunami uyangacuna — nirca .
44028029	Chashna nicta uyashpami , israelcunaca paicunapura rimarinacushpa rircacuna .
44028030	Pabloca ishcai huatatami pai arrendashca huasipi causarca . Tucui shamuccunatami sumacta chasquishpa ,
44028031	Dios mandacucmanta huillashpa , Apunchic Jesucristomantapish yachachic carca . Pi mana jarcashcami , pai tucui huillasha nishcata huillac carca .
45001001	Jesucristota servic , apóstol cangapac acllashca , alli huillaita huillachun Dios chicanyachishca Pablomi caita quillcani .
45001002	Chai alli huillaitami Diosca ñaupaman pai ima nishcata huillaccunaman huillachishpa , cushami nishca .
45001003	Cai alli huillaica Diospac Churi , Mandac Jesucristomantami huillacun . Pai Runa tucungapacca , ñaupa mandac Davidpac huahua huahuapuramantami huacharirca .
45001004	Diospac jucha illac Espiritumi poderhuan huañushcacunapuramanta causachirca . Chashnami Diospac Churi poderyuc cashcata ricuchirca .
45001005	Tucui llactacunapi paita crishpa cazuchun , paipac shutita alli nichunmi Jesucristoca cuyashcallamanta apóstol cachun ñucataca acllarca .
45001006	Chai cayashcacunaca Roma pueblopi causac cancunapish Jesucristo acllashcami canguichic .
45001007	Roma llacta criccuna , cancunataca Diosmi cuyashpa , paipaclla cachun acllarca . Ñucanchic Diospish , Apunchic Jesucristopish yallita cuyachun , cushi causaita cachun ninimi .
45001008	Puntaca cancuna crishca tucui llactacunapi uyarishcamantami , Jesucristopac shutipi Diosta pagui nini .
45001009	Ñuca cancunamanta punzhanta mañacushcataca Diosllatac yachanmi . Ñucaca paipac Churimanta huillashpami , tucui shunguhuan Diosta servini .
45001010	Dios munacpica , cancunata ricungapac rishapishchari nishpami Diosta mañacuni .
45001011	Cancuna sinchi cric cachunmi , Diospac Espíritu yuyaita cushcata cancunaman huillangapac rinata munacuni .
45001012	Chaica , cancunapish , ñucapish cric cashcamantami sinchi cric cangapac caishuc chaishuc yuyachinacunata munani .
45001013	Cuyashca criccuna , shuctac llactacunapi huillashpa criccunata tandachishca shina , cancunapac llactapipish tandachingapacmi tauca cutin cancunata ricugrinata munarcani . Shina cashpapish , imapish jarcaicuna tiyashcamantami mana ricugri pudircani . Chaitami yachachun munani .
45001014	Ñucaca griegocunamanpish , mana griegocunamanpish , yachaccunamanpish , mana yachaccunamanpish huillanami cani .
45001015	Chaimantami Roma pueblopi causac cancunamanpish alli huillaita huillana yuyailla cani .
45001016	Alli huillaica maijanpish cricta quishpichingapacmi poderta charin . Chaica , puntaca israelcunatami , quishpichinga . Shinallatac mana israelcunatapish quishpichingami . Chaimantami alli huillaimantaca mana pingani .
45001017	Chai alli huillaimi crishcallamanta Dios-huan alli tucushcata , cashcata ruhuac cashcata ricuchin . Chaica , Dios quillcachishcapica : « Runaca crishcallamantami causanga » ninmi .
45001018	Diosca jahua pachamantami paita mana cazuccunaman , millaita ruhuaccunaman pai piñarishcata ricuchin . Paicunaca mana allita ruhuashpami , cashcata ruhuanata jarcancuna .
45001019	Diosmanta yachanataca tucuimi yachancuna . Chaitaca Diosllatacmi ricsichirca .
45001020	Cai pacha callarimanta pachami , Diosta mana ricushpapish , pai ruhuashcacunata ricushpaca , paica poderyuc cashcata , Diosllatac cashcata yachancuna . Chaimanta chai runacunaca : “ Mana ricsishcanichu ” mana ni pudincunachu .
45001021	Diosta ricsishpapish , mana Diosta shinachu alli nircacuna , mana pagui nircacunachu . Ashtahuanpish yangallata yuyashpami , paicunapac shunguca imata mana entendic tucurca .
45001022	Yallita yachac tucusha nishpapish , yuyai illaccunami tucushca .
45001023	Huiñaita causac , sumaimana Diosta alli nina shinaca , tucuriclla runaman , volac animalman , aisarishpa puric animalman , chuscu chaquiyuc animalman riccha dioscunatami adorarca .
45001024	Chaimantami paicunapac shungu munashcata ruhuachun Diosca saquishca . Chashna saquicpimi , caishuc chaishuc-huan pingaipac , millana juchacunata ruhuarca .
45001025	Paicunaca cashcata nic huillashcata saquishpami , llulla huillashcata catincuna . Diosta cungurishpa , alli ninapac randica , pai ruhuashcacunatami cungurishpa adorancuna . Diosllami huiñaita alli nishca cana can . Chashna cachun .
45001026	Chaimantami Diosca pingaipac juchacunata ruhuachun saquirca . Shina saquicpimi , huarmicunaca carihuan chayarinata saquishpa , huarmipura chayarinacurca .
45001027	Caricunaca huarmihuan chayarinata saquishpami , caripura nina japiric shina munaihuan pingaipac juchacunata ruhuarca . Caishuc chaishuc pingaipac juchacunata ruhuashcamantami paicunapac cuerpopi llaquita apancuna .
45001028	Diosca , paimanta yachanata mana munacpimi , manapish caipaccunata ruhuachun , paicunapac yuyaipi millai junda cachun saquirca .
45001029	Chaimantami millaita ruhuana yuyailla cancuna . Mapacunallata ruhuancuna , envidiancuna , huañuchincuna , piñanacuncuna , llullancuna , huashalla rimanacuncuna , tucui imapish millaita ruhuancuna .
45001030	Shuccunata mana alli nishpa rimancuna , Diostapish piñancuna , pitapish yangapi churashpa rimancuna , jatun tucuncuna , pi mana ruhuashca millaita ruhuancuna , taita mamata mana cazuncuna ,
45001031	yuyai illac tucuncuna , ari nishpapish mana pactachincuna , pitapish mana cuyancuna , pitapish mana llaquincuna , mana perdonancuna .
45001032	Chashna causaccunata Dios taripashpa llaquichigricushcata yachashpapish , chaicunallatatac ruhuashpami catincuna . Shinallatac shuccuna chaita ruhuacta ricushpacarin “ allimi ” nincunami .
45002001	Chaimanta can pi cashpapish shuccunata juchanchishpaca , mana perdonashcachu cangui . Chashna shuccunata juchanchishpaca , quiquinllatacmi llaqui tucucungui . Canpish paicuna shinallatacmi ruhuacungui .
45002002	Diosca chashna ruhuaccunataca cashcata ruhuashpami taripanga . Chaitaca yachanchicmi .
45002003	Canpish chashnallatac ruhuacushpa , shuccunata juchanchishpaca , ¿ Dios taripashpa llaquichinamanta anchuri pudinguichu ?
45002004	¿ Dios cuyac cashcata , llaquic cashcataca yangalla cashcatachu yuyangui ? ¿ Dios llaquishpa , paiman cuti richun shuyacushcatapish yangapichu churangui ?
45002005	Can sinchi shungu tucushpa , Diosman mana cutirishpaca , Dios yallita piñarishpa taripana punzhapacmi llaquita ashtahuan mirachicungui . Diosca cashcata ruhuashpami ,
45002006	imata ruhuashcata ricushpa , tucuiman cunga .
45002007	Diosca maijanpish allillata ruhuashpa , paipac ñaupapi alli ricurinata , huiñai causaita japinata munashpa causaccunamanca huiñai causaitami cunga .
45002008	Ashtahuanpish Diosca maijanpish quiquin munashcata ruhuashpa causanata munashpa , cashcata nic huillashcata piñaccunataca yallita piñarishpa llaquichingami .
45002009	Tucui mana allita ruhuaccunami yalli llaquihuan llaquilla canga . Puntaca israelcunaracmi llaquita apangacuna . Mana israelcunapishmi llaquita apangacunami .
45002010	Ashtahuanpish tucui allita ruhuaccunamanca Diosca mandac canatapish , cushi causaitapish , alli canatapishmi cunga . Chashnami puntaca israelcunaman cushpa , mana israelcunamanpish cunga .
45002011	Diosca pimanpish mana tucushpami cunga .
45002012	Moisés mandashcacunata mana yachashpa juchalliccunaca , chai mandashcacunata mana yachashpami huañunga . Ashtahuanpish mandashcacunata yachashca jahua juchalliccunaca , mandashcapi nishca shinami taripashca canga .
45002013	Mandashcacunata uyashcallamantaca pipish mana Dios-huan alli tucunchu , ashtahuanpish chai mandashcacunapi ima nishcata cazushpami , Dios-huanca alli tucun .
45002014	Mana israelcunaca Moisés mandashcacunata mana yachashpapish , paicunapac yuyaipi imami , alli , imami mana alli cashcata yachashcamantami mandashcacunata pactachincuna .
45002015	Paicunaca , paicunapac ruhuashcahuanmi , shungupi mandashcacuna quillcashca shina cashcata ricuchin . Paicunapac yuyaipimi ima alli cashcata , mana alli cashcata yachashpa , mana alli cacpica , mana allichu nin .
45002016	Alli huillaita ñuca huillashca shinami , ima pacalla ruhuashcatapish Diosca Jesucristohuan taripai punzhapi taripanga .
45002017	Canca : “ Israelmi cani , Moisés mandashcacunatapish charinmi , Dios-huanpish allimi cani ” nishpami jatun tucungui .
45002018	Diospac munaitapish , pai mandashcacunata yachacushpa , ima allita acllana cashcatapish yachanguimi .
45002019	Canca ñahui mana ricuccunata pushacpish , amsapi puriccunata achicman apacpish ,
45002020	mana yachaccunata yachachicpish , huahua shinacunata alli pushacpishmi cani yuyanguimi . Shinallatac mandashcacuna cashcata nic cashcatapish yachachinimi yuyangui .
45002021	Shuccunata yachachishpaca , ¿ ima nishpatac mana canllatac yachacungui ? Can “ Mana shuhuanachu ” nishpa yachachishpaca , ¿ ima nishpatac shuhuanata mana saquingui ?
45002022	Can “ Mana huainayanachu ” nishpa yachachishpapish , ¿ ima nishpatac huainayangui ? Ruhuashcalla dioscunata “ piñanimi ” nishpaca , ¿ ima nishpatac paicunata adorana huasimantaca shuhuangui ?
45002023	Mandashcacunata charishcamanta jatun tucushpaca , ¿ ima nishpatac chai mandashcacunata mana cazushpa , Diosta yangapi churangui ?
45002024	Dios quillcachishcapica : « Cancunamantami mana israelcunaca Diosta mana alli nishpa rimancuna » ninmi .
45002025	Moisés mandashcacunata pactachishpaca circuncisionta ruhuashcaca allimi . Shina cacpipish , Moisés mandashcacunata mana pactachicpica , circuncisionta ruhuashcaca yangallami .
45002026	Maijan mana circuncisionta ruhuashca cashpapish , mandashcacunata pactachishpaca , circuncisionta ruhuashca shinami can .
45002027	Chaica aichapi mana circuncisionta ruhuashca cashpapish mandashcacunata pactachiccunaca , circuncisionta ruhuashca jahua , mandashcacunata yachashca jahua mana pactachiccunataca juchanchingami .
45002028	Shungupitac Israel runa cashpami , Israel runa can . Aichallapi circuncisionta ruhuashcaca mana circuncisionta ruhuashca shinami can .
45002029	Tucui shunguhuanmi Israel runa cana . Shinallatac circuncisionta ruhuashcapish shungumantami cana . Chai yuyaicunaca mana mandashpa quillcashcamantachu , ashtahuanpish Diospac Espiritumantami shamun . Chashna caccunataca mana gentecunallachu alli nin , ashtahuanpish Diosmi alli nin .
45003001	Shina cacpica , ¿ israel runa canapish , circuncisionta ruhuashcapish imapactac valin ?
45003002	Chaicunaca imapacpish valinmi . Chaica , Diosca puntaca israelcunamanmi pai rimashcacunataca cushca .
45003003	Paicunapuramanta maijancunaca mana cazurcachu . Paicuna chashna mana cazucpica , ¿ Diosca pai nishcataca , mana pactachishpa saquingallachu ?
45003004	¡ Mana chashna ruhuangachu ! Tucui gentecuna llullac cacpipish , Diosca ima nishcata pactachicmi . Dios quillcachishcapica : « Tucuimi : “ Cashcata nicmi ” ningacunami . Canta taripacpipish , allimi llucshingui » ninmi .
45003005	Ñucanchic mana allita ruhuashcacunallatac Dios cashcata ruhuac cashcata ricuchicpica , ¿ imatatac nishun ? Ñucanchicta llaquichicpica , ¿ Diosca millaimantami llaquichin nishunchu ? Caitaca gentecuna yuyashca shinami rimagrini .
45003006	¡ Chaica mana chashnachu ! Dios chashna cashpaca , ¿ ima shinatac cai pachapi causaccunata taripanga ?
45003007	Maijan : “ Ñuca llullashcacuna Dios cashcata nic cashcatapish , pai jatun cashcatapish ricuchicpica , ¿ ima nishpatac paica juchanchin ? ” nishpa yuyangami .
45003008	( Shina cacpica , ¿ manachu maijanca : “ Dios jatunyachishca cachunca , mana allicunata ruhuashpa catishun ” ninman ? Maijancunaca chashnami , ñucata llaquichingaraicu “ Pabloca chashnami yachachin ” nincuna . ) Ashtahuanpish chashna niccunataca llaquichina cashca shinami Diosca llaquichinga .
45003009	Chashna cacpica , ¿ ñucanchic israelcunaca mana israelcunata atishpa allichu canchic ? ¡ Mana chashnachu ! Ña nishca shina , israelcunapish , mana israelcunapish tucui mashna juchapi huatashca shinami canchic .
45003010	Dios quillcachishcapica : « Cashcata ruhuacca shucllapish mana tiyanchu .
45003011	Pipish mana entendinchu . Diosmanta yachacpish , pi mana tiyanchu .
45003012	Tucuimi pandarishcacuna , tucuimi mana vali tucushca . Pipish allita ruhuacca mana tiyanchu , shucllapish mana tiyanchu .
45003013	Paicunapac shimipish sepulturata pascashca shinami . Callupica llullallami tiyan . Paicunapac shimimantaca culebrapac veneno shinami llucshin .
45003014	Paicunaca llaquichic , millai rimaicunallatami riman .
45003015	Chaquicunapish huañuchingapac callpacunmi .
45003016	Maita purishpapish , llaquichina , quichuna yuyaillami purincuna .
45003017	Cushi causaitaca mana ricsincunachu .
45003018	Diosta manchana yuyaica paicunapac yuyaipica mana tiyanchu » ninmi .
45003019	Dios taripana punzhapi tucui mashna imata mana nishpa upalla saquirichunmi , tucui Moisés mandashcacunaca chai mandashcacunata chasquiccunaman huillacun . Chaitaca yachanchicmi .
45003020	Mandashcacunata pactachishcallamantaca pipish Diospac ñaupapi mana chasquishcachu canga . Ashtahuanpish mandashcacunaca juchayuc cashcata ricuchingapacmi can .
45003021	Chaica , cunanmi Diosca mana mandashcacunata pactachishcallamanta chasquic cashcata ricuchishca . Chaitaca Moisés mandashcacunapish , ñaupa huillaccunapish allimi huillan .
45003022	Diosca Jesucristota crishcamantami , tucui criccunata chasquin . Diospac ñaupapica tucui gentecunami chashnallatac can .
45003023	Tucui mashna juchayuc cashcamantami Diospac sumaimana achicmanta carupi cancuna .
45003024	Dios cuyashcallamantami Jesucristota crishpa , Dios chasquishca cancuna .
45003025	Diosca gentecunamanta yahuarta jichashpa huañuchunmi Jesucristotaca cacharca . Jesucristota crishpallami quishpirinchic . Ñaupaca , Diosca mana piñaric cashpami , ñucanchic juchacunata perdonarca .
45003026	Cunanmi Diosca ima shina chasquic cashcata ricuchin . Jesusta criccunata chasquishpami , pai cashcata ruhuac cashcata ricuchin .
45003027	Mandashcacunata pactachishcamanta jatun tucuc runaca , ¿ imatac jatun ? Chaica yangallami . ¿ Imatac ruhuashcamanta Diosca chasquin ? ¿ Mandashcacunata pactachishcamantachu chasquin ? Mana , ashtahuanpish crishcallamantami chasquin .
45003028	Shinaca , mandashcacunata pactachishcallamantaca Dios mana chasquic cashcata , ashtahuanpish Jesusta crishcamanta chasquic cashcatami yachac chayanchic .
45003029	¿ Diosca israelcunapaclla Dioschu ? ¿ Manachu mana israelcunapacpish Dios ? Ari , shinami can . Diosca tucuipac Diosmi .
45003030	Chaica , Diosca shucllami . Paimi circuncisionta ruhuashca cacpipish , mana ruhuashca cacpipish , Jesusta crishcallamanta chasquin .
45003031	Shina cacpica , Jesusta crishcamantaca , ¿ Moisés mandashcacunata yangallami ninachu canchic ? ¡ Mana chashnachu ! Ashtahuanpish chai mandashcacuna alli cashcatami ricuchinchic .
45004001	¿ Imatatac ñaupa taita Abrahammantaca nishun ? ¿ Paica imatatac japishca canga ?
45004002	Dios Abrahamta pai imata ruhuashcamanta chasquishca cacpica , jatun tucunmanmi carca . Shina cacpipish , mana Diospac ñaupapi jatun tucunmanchu carca .
45004003	Dios quillcachishcapica : “ Abrahamca Diostami crirca . Chaimantami Diosca paita chasquirca ” ninmi .
45004004	Trabajashcamanta pagashca cullquica mana yanga cushcachu , ashtahuanpish debimanta cushca cullquimi .
45004005	Ashtahuanpish Diosca ima allita mana ruhuacpipish , paita cricpica , juchacunata perdonashpa chasquinmi . Chaica , crishcallamantami chasquin .
45004006	Ima allita mana ruhuacpipish , Dios chasquicpi , cushicunamanta David huillashpaca :
45004007	« Millaita ruhuashcatapish , juchacunatapish perdonashca runaca cushicuchun .
45004008	Dios mana juchanchishca runapish cushicuchun » nishcami .
45004009	Chai cushicuica , ¿ circuncisionta ruhuashcacunallamanchu ? Mana cashpaca , ¿ circuncisionta mana ruhuashcacunamanpishchu canga ? Ñami : “ Diosca Abrahamtaca crishcallamantami chasquirca ” nishcanchic .
45004010	¿ Abrahamtaca manarac circuncisionta ruhuacpichu chasquirca ? Mana cashpaca , ¿ circuncisionta ruhuashca quipachu chasquirca ? Mana , chaica manarac circuncisionta ruhuacpimi , Diosca chasquirca .
45004011	Abrahamtaca crishcallamantami Diosca chasquirca . Ashtahuanpish Dios chasquishcata ricuchingapacmi , quipata circuncisionta ruhuarca . Chaica , Abrahamca mana circuncisionta ruhuashca cashpapish , tucui criccunapac taitami tucurca . Diosca paicunatapish crishcallamantami chasquirca .
45004012	Abrahamca circuncisionta ruhuashcacunapacpish taitami . Paicunaca mana circuncisionta ruhuashcallachu carca . Chaica , Abraham manarac circuncisionta ruhuashpa , crishpa causacushcata caticcunami carca .
45004013	Diosmi Abrahammanpish , paipac huahua huahuacunamanpish cai pachata cusha nishpa ari nirca . Chaica , mana Abraham Moisés mandashcacunata pactachishcallamantachu cusha nirca , ashtahuanpish crishcamantami chasquirca .
45004014	Mandashcacunata pactachishpalla Dios cusha nishcata chasquina cacpica , crinapish , Dios cushami nishcapish yangallami canman .
45004015	Mandashcacunata mana pactachicpica , Diosca llaquichingami . Mandashcacuna mana tiyacpica , pipish mana juchanchishcachu canga .
45004016	Diosca cuyashcallamantami Abrahamman cushca nishcataca paipac huahua huahuacunamanpish cushca . Dios cushami nishcaca mana mandashcacunata cazuccunallamanchu , ashtahuanpish Abraham shina criccunamanpishmi can . Abrahammi tucuipac taita tucushca .
45004017	Dios quillcachishcapica : « Tauca llactacunapac taita cachunmi churani » ninmi . Abrahamca huañushcacunatapish causachic , ima mana tiyashcacunata ruhuac Diosta crishcamantami tucuipac taita tucushca .
45004018	Dios Abrahamta : « Cambac huahua huahuacunaca achcami canga » nishcamantami Abrahamca maita mana huahuata charipac cashpapish , tauca llactacunapac taita tucurca . Chaitaca Abrahamca crishpami shuyarca .
45004019	Abrahamca patsac huatayuc cashpapish , ña huañunalla cashpapish , paipac huarmi Sara yuyac cacpipish , huahuata charinataca crircami .
45004020	Dios cusha nishcataca chasquina yuyaillami carca . Chashnami Diosta “ allimari cangui ” nishpa , crishpa shuyacurca .
45004021	Abrahamca : “ Diosca , pai cusha nishcata cungapac poderta charinmi ” nishpami shuyacurcalla .
45004022	Diosca Abrahamtaca crishcamantami chasquirca .
45004023	Dios quillcachishcapica mana Abrahamllata chasquinamantachu nicun ,
45004024	ashtahuanpish ñucanchicta chasquinamantapishmi nicun . Ñucanchictapish Apunchic Jesusta huañushcacunapuramanta causachic Diosta cricpica , chasquinamantapishmi nicun .
45004025	Apunchic Jesusca ñucanchic juchacunamantami huañurca . Diosca ñucanchictapish chasquingapacmi Jesustaca huañushcacunapuramanta causachirca .
45005001	Ñucanchic crishcamanta Dios chasquicpimi , Apunchic Jesucristomanta Dios-huan cushi causanchic .
45005002	Shinallatac Apunchic Jesucristota crishcallamantami Dios cuyashca , cushilla causacunchic . Shinami Diospac sumaimana mandanata cushicushpa shuyacunchic .
45005003	Mana chaillachu , ashtahuanpish llaquita apashcamantapishmi cushicunchic . Chai llaquicuna mana piñarina yuyaita cuc cashcatami yachanchic .
45005004	Mana piñaric cashpami sinchi cric cashun . Sinchi cric cashpami , cushicuihuan shuyashun .
45005005	Diosca paipac Espirituta cachashpami , ñucanchic shungupi cuyaita churashca . Chaimantami mana yanga shuyacunchic .
45005006	Ñucanchic maita mana quishpiripac cacpimi , Dios acllashca punzha Cristoca juchayuccunamanta huañurca .
45005007	Pipish cashcata ruhuac runamantaca mana huañungachu . Maijan allita ruhuac runamanta huañusha nic tiyangapishchari .
45005008	Ashtahuanpish Diosca ñucanchic juchayuc cacpipish , Cristota ñucanchicmanta huañuchun cachashpami , cuyac cashcata ricuchin .
45005009	Apunchic Jesucristo huañushcamanta , Dios chashquishca cashpaca , Dios piñarishpa , llaquichicui punzhapica quishpirishcami cashun .
45005010	Dios ñucanchic-huan piñashca cashpapish , paipac Churi huañushcamantami ñucanchicta chasquirca . Ña chashquishca cashpacarin Cristo causacushcamantami quishpichishca cashun .
45005011	Shinallatac Apunchic Jesucristomanta Dios-huan alli tucushcamantapishmi Diosmanta yallita cushicunchic .
45005012	Shuc runallamantami cai pachapica juchaca yaicurca . Chai juchamantami huañuica tiyan . Shinallatac tucui mashna juchallishcamantaca huañunami can .
45005013	Mandashcacuna manarac tiyacpimi , juchaca ña cai pachapi tiyarca . Mandashcacuna mana tiyacpica , pipish mana juchanchishcachu carca .
45005014	Shina cacpipish , Adanpac causai punzhamanta Moisespac causai punzhacamanmi huañuica ña tiyarca . Adán shina Dios mandashcacunataca mana cazushpapish huañurcami . Adanca chai shamuna cashca runata ricuchicmi carca .
45005015	Dios cuyashpa cushcaca maita mana Adán juchallishcahuan chimbapuraipacchu . Shuc runa juchallishcamantami tucui gentecuna huañuna carca . Shina cacpipish , Dios cuyashpa , Jesucristota cachashpaca , tucuipac allipacmi cacharca .
45005016	Dios cuyashpa cushcaca , mana shuc runa juchallishca shinachu carca . Chaica , Adán juchallishcamantami , Diosca taripashpa llaquichinaca yaicurca . Shina cacpipish , Dios cuyashpa , cushca Jesucristoca tauca juchayuccunatami Diospacman cutichishca .
45005017	Shuc runa juchallishcamanta tucui gentecuna huañuna cacpica , Dios cuyashpa , cushcamanta Dios-huan alli tucushcacunacarin Jesucristollamantami mushuc causaita japinga .
45005018	Ima shinami Adán juchallishcamanta tucui gentecuna juchayuc tucushpa llaquichina tucurca , chai shinallatacmi Apunchic Jesucristo cashcata ruhuac cashcallamanta tucui gentecuna mana juchanchishca canga . Shinallatac causaitapish charingami .
45005019	Ima shinami shuc runa mana cazushcamanta , tucui gentecuna juchayuc tucurca . Chai shinallatacmi shuc runa cazushcamanta , tucui gentecunata Diosca chasquinga .
45005020	Mandashcacunaca jucha ashtahuan mirarichunmi churashca carca . Chashna jucha miraricpica , Diosca ashtahuanmi cuyaita ricuchirca .
45005021	Ima shinami juchaca cai pachaman yaicushpa tucuita huañuiman aparca , chai shinallatacmi Diosca cuyashpa , Apunchic Jesucristomanta chasquishpa , huiñai causaita cunga .
45006001	Shina cacpica , ¿ imatatac nishun ? Dios ashtahuan cuyac cashcata ricuchichunca , ¿ ashtahuan juchata ruhuacushunllachu ?
45006002	¡ Mana chashnachu cana can ! Juchata ña mana ruhuangapacmi , huañushca shina canchic . ¿ Maitatac juchata ruhuashpa catishunyari ?
45006003	¿ Manachu bautizarishpaca , Jesucristohuan shuc shinalla tucushpa , paihuan huañungapac bautizarishcata yachanguichic ?
45006004	Diosca , paipac poderhuanmi Cristota huañushcacunapuramanta causachirca , chai shinallatacmi ñucanchicpish mushuc causaita causangapac bautizarircanchic . Shinallatac Cristo huañushca shina huañungapac , pai enterrarishca shina enterraringapacmi bautizarircanchic .
45006005	Cristohuan huañungapacmi shuc shinalla tucurcanchic , chai shinallatacmi Dios causachicpica , paihuan shuc shinalla cashun .
45006006	Ñaupa causacushca Cristohuan pacta chacatarishca cashcataca yachanchicmi . Chaica , juchata ruhuana munai ama atichunmi , chai juchacunataca chingachishpa , Cristohuan chacatarishca shina canchic .
45006007	Juchata mana ruhuangapac huañushcaca , juchamanta cacharichishcami .
45006008	Cristohuan huañushpaca , paillahuantac causana cashcatapish ,
45006009	Cristo huañushcacunapuramanta causarishpaca , ña mana huañuna cashcatapishmi crinchic . Huañuica paitaca ña imata mana ruhuai pudingachu .
45006010	Cristoca shuc cutinlla huañushpami tucui juchacunata atirca . Ña causarishpaca , Diospacllami causacun .
45006011	Chai shinallatacmi cancunapish juchata ruhuangapacca , huañushca shina , cutin Diospacta ruhuangapacca Cristohuan pacta causacuc shina yuyana canguichic .
45006012	Chaimanta cancunapac huañunalla cuerpopi juchata ruhuana munai tiyachunpish , jucha mandashpa millaita ruhuachichunpish ama saquinguichicchu .
45006013	Ama cancunapac cuerpo ima mana allicunata ruhuachun saquinguichicchu . Chaipac randica huañushcacunapuramanta causarishca shina , Diospacllata ruhuachun paillaman cuichic . Cancunapac cuerpotaca Diospacta ruhuachun saquichic .
45006014	Cancunaca mana Moisés mandashcacuna mandashcachu causacunguichic , ashtahuanpish Diospac cuyaimantami causacunguichic . Chaimanta cancunaca ña mana jucha mandashcachu causacunguichic .
45006015	Shina cacpica , ¿ imatatac nishun ? Shinaca , mana mandashcacuna mandashcachu causacunchic , ashtahuanpish Diospac cuyaimantami causacunchic , nishpaca , ¿ juchata ruhuashpa caticushunllachu ? ¡ Mana chashnachu cana can !
45006016	Maijanpish amota cazungapac yaicushpaca , servicmi tucun . Chaitaca cancunallatac yachanguichicmi . Chai shinallatacmi jucha mandashca causacushpaca , huañuiman apac juchata servicunguichic . Ashtahuanpish Diosta cazushpaca , pai chasquishcami canguichic .
45006017	Cancunaca utcapi jucha mandashca causacushpapish , cunanca Diosmanta yachacushcacunataca tucui shunguhuanmi cazushcanguichic . Chaimantami Diostaca pagui nini .
45006018	Juchamanta cacharirishpaca , allita ruhuangapacmi Diosta serviccuna tucushcanguichic .
45006019	Cancuna mana entendinalla cacpimi , entendinallata rimani . Ima shinami utcaman cancunapac cuerpota imapish millana mana allita ruhuachun saquircanguichic , chai shinallatac cunanca cuerpotaca Diospaclla tucushpa , servichun saquichic .
45006020	Cancunaca jucha mandashca causacushpaca , Diospac munaita mana ruhuarcanguichicchu .
45006021	Chai ruhuashcacunamantaca cunan pingaihuanmi canguichic . Shinaca , ¿ ima allitatac japircanguichic ? Chaicunaca huañuimanmi apan .
45006022	Cunan juchamanta Dios cacharichicpica , paita serviccunami canguichic . Chaimantaca Diospaclla chicanyarishpa , huiñai causaitami japircanguichic .
45006023	Juchamanta japinaca , huañuimi . Ashtahuanpish Diosca Apunchic Jesucristomantami huiñai causaita yanga cun .
45007001	Cuyashca criccuna , Moisés mandashcacunaca shuc runa causacucllapimi , mandan . Chaitaca allimi yachanguichic .
45007002	Cazarashca huarmica cusa causacucllapimi mandashcapi nishca shina , cusapac can . Ña cusa huañucpica , mandashcapi nishca shinami , mana cusapac saquirin .
45007003	Chaimanta shuc huarmi cusa causacucpirac shuctac carihuan chayarinacushpaca huainayanmi . Ashtahuanpish cusa huañucpica , mandashcapi nishca shinami mana cusapac can . Shuctac carihuan cazarashpapish mana huainayanchu .
45007004	Cuyashca criccuna , chai shinallatacmi mana mandashcacuna mandashca causangapac Cristohuan pacta huañushca canguichic . Cunanca Diospacta ruhuangapacmi , huañushcacunapuramanta causaric Jesucristopac canguichic .
45007005	Ñucanchic shungupi juchata ruhuana munai yaicucpica , mandashcacunami millaita ruhuachishpa , huañuiman aparca .
45007006	Cunanca huatashpa charicuc mandashcacunamanta cacharirishpami , chai mandashcacunapacca huañushca shina canchic . Shinami Diospac Espíritu mushuc yuyaita cucpi , Diosta servishpa causacunchic . Ñaupa quillcashca mandashcacuna causanamanta cacharichishcami canchic .
45007007	Shina cacpica , ¿ imatatac nishun ? ¿ Mandashcacunaca juchami nishunchu ? ¡ Mana chashnachu ! Shina cacpipish , mandashcacuna mana tiyashca cacpica , ñucaca imami jucha cashcata , mana yachaimanchu carcani . Mandashcacunapi « Ama shucpac charishcata munanguichu » mana nicushca cacpica , shucpac charishcata munana jucha cashcataca mana yachaimanchu carcani .
45007008	Juchaca mandashcacuna tiyashcamantami ñuca yuyaipi yaicushpa , mana allicunata ruhuachi callarirca . Mandashcacuna mana tiyacpica , juchaca huañushca shinami canman .
45007009	Ñaupaca ima mandashcacunata mana yachashpami causarcani . Mandashcacunata ñuca yachacpimi , juchaca ñucapi ricurirca . Shinami huañurcani .
45007010	Chai mandashcacunaca causaita cunapac randica , ñucataca huañuimanmi aparca .
45007011	Juchaca mandashcacuna tiyashcamantami ñucata pandachirca . Chai mandashcacunamantami huañurcani .
45007012	Shinaca , mandashcacunaca Dios cushcami . Mandashcacunaca allimi , cashcata nicmi , Dios cachashcami .
45007013	¿ Chai shina , alli cashca jahuachu huañuiman aparca ? ¡ Mana chashnachu ! Chai mandashcacunaca alli cashpami , juchata ruhuana mana alli cashcata ricuchirca . Chai mandashcacunami ñucataca huañuchirca . Chai mandashcacunami juchaca yalli mana alli cashcata ricuchin .
45007014	Mandashcacunaca Diosmanta cashcatami yachanchic . Shina cashpapish , ñucaca aichayuc runallami cani . Chaimantami juchapi huatashca shina cani .
45007015	Ñucaca , ñuca munashcataca mana ruhuanichu , ashtahuanpish mana munashcataracmi ruhuani . Chaimantami ñuca ruhuashcacunataca mana entendini .
45007016	Mana ruhuasha nicushcata ruhuashpami , mandashcacuna alli cashcata yachac chayani .
45007017	Shinaca , mana ñucachu juchata ruhuacuni , ashtahuanpish ñucapi tiyac juchami ruhuachicun .
45007018	Ñucaca juchayuc runa cashcamantaca , ñucapi ima alli ruhuana yuyai mana tiyashcatami yachani . Ima allita ruhuasha nishpapish , mana ruhuai pudinichu .
45007019	Allita ruhuasha nicushcataca mana ruhuanichu , ashtahuanpish mana ruhuasha nicushcataracmi ruhuani .
45007020	Ñuca mana ruhuasha nicushcata ruhuashpaca , mana ñucachu ruhuani , ashtahuanpish ñucapi tiyac juchami ruhuachicun .
45007021	Ñuca allita ruhuasha nicushpapish , ñucapi tiyac juchaca mana allicunatarac ruhuachic cashcatami yachac chayani .
45007022	Ñuca shungupica Diospac mandashcacunahuanmi yallita cushicuni .
45007023	Ñuca cuerpopi tiyac munai , ñuca yuyai allita ruhuasha nicucpi , jarcac cashcatami yachac chayani . Chai munaimi juchapi huatashca shina charicun .
45007024	¡ Aij , ñucalla ! Ñuca cuerpopi tiyac munai huañuiman apacucmantaca , ¿ pitac cacharichinga ?
45007025	Diosllami Apunchic Jesucristomanta chai huañuimanta cacharichinga . Chaimantami paitaca pagui nini . Ñuca yuyaihuanca Dios mandashcacunatami pactachinata munani . Cutin ñuca cuerpopi tiyac munaihuanca , jucha mandashcatami ruhuacuni .
45008001	Cunanca Jesucristohuan shuc shinalla caccunamanca , ña mana jatun llaquica tiyangachu .
45008002	Chaica , Jesucristohuan shuc shinalla tucucpimi , Diospac Espirituca jucha mandashpa charinamantapish , huañuimantapish cacharichirca .
45008003	Runaca aichayuc cashcamantami Moisés mandashcacunataca maita mana pactachi pudirca . Chaimantami Diosca paipac shuclla Churita , runa shina aichayuc tucushpa , runacunapac juchacunamanta llaquita huañuchun cacharca . Chai shina ruhuashpami , gentecunapi tiyac juchataca tucui chingachirca .
45008004	Chaica , cashcata nic mandashcacunata pactachichunmi , chashnaca ruhuarca . Ñucanchicca mana jucha munashca shinachu causacunchic , ashtahuanpish Diospac Espíritu yuyaita cushca shinami causacunchic .
45008005	Jucha munashcata ruhuaccunaca , jucha munashca shina causanatami munancuna . Ashtahuanpish Diospac Espíritu yuyaita cushca causaccunaca , Diospac Espíritu munashca shina causanatami munancuna .
45008006	Jucha munashcata ruhuashpa causaccunaca huañuitami japinga . Ashtahuanpish Diospac Espíritu yuyaita cushca causaccunaca , cushi causaitami charinga .
45008007	Juchata ruhuana yuyailla caccunaca Diostaca piñanmi . Paicunaca Dios mandashcacunata mana cazuncunachu , mana cazui pudincunachu .
45008008	Jucha munashcata ruhuashpa causaccunaca , Diosta mana cushichi pudincunachu .
45008009	Cancunapica Diospac Espiritumi causacun . Chaimantami jucha munashca shina , mana causacunguichic , ashtahuanpish Diospac Espíritu yuyaita cushca shina causacunguichic . Cristopac Espirituta mana charicca , mana Cristopacchu .
45008010	Cristo cancunapi causacucpica , cuerpoca juchamanta huañushcami can . Shina cacpipish , Dios cashcata ruhuac cashcamantami , paipac Espíritu causaita cun .
45008011	Jesusta causachic Diospac Espíritu cancunapi causacucpica , Diosllatacmi cancunapi cac Espirituhuan cancunapac cuerpota causachinga .
45008012	Shinaca cuyashca criccuna , mana jucha munashca shina causanachu canchic .
45008013	Chashna causacushpaca huañunguichicmi . Ashtahuanpish Diospac Espíritu munashca shina causashpaca , jucha munaita chingachishpa causanguichicmi .
45008014	Tucui Diospac Espíritu munashca shina causaccunami Diospac huahuacuna can .
45008015	Cancunaca mana cutinllatac manchaita cuc , huatashca shinata charic espiritutachu chasquircanguichic , ashtahuanpish Diospac huahuata ruhuac Espiritutami chasquircanguichic . Chai Espiritumantami : « Ñuca Taitalla » nishpa mañanchic .
45008016	Diospac Espiritullatacmi ñucanchic espirituman Diospac huahua cashcata huillan .
45008017	Paipac huahuacuna cashpaca , pai cusha nishcatapish Cristohuan pacta japishunmi . Apunchic Jesucristo llaquita apashca shina llaquita apashpami , alli nishca cashun .
45008018	Cunan punzha llaquita apacushcaca , quipa punzhapi alli nishca canahuan chimbapuracpica , ima mana canchu . Chaitaca yachanimi .
45008019	Tucui Dios ruhuashcacunami , maijancunalla Diospac huahuacuna cashcata ricuna yuyailla shuyacun .
45008020	Tucui Dios ruhuashcacunaca , mana paicuna munaimantachu yangalla tucurca , ashtahuanpish Diosmi punzhanta shuyachun chashnaca ruhuarca .
45008021	Chaimantami Diosca tucui pai ruhuashcacunata huatashca shinamanta cacharichinga . Chashnami paipac huahuacunata ruhuashpa , alli ninga .
45008022	Tucui Dios ruhuashcacuna , shuc huarmi sajuarina nanaihuan , llaquihuan cunancaman caparicushcatami yachanchic .
45008023	Mana paicunallachu llaquita apacun , ashtahuanpish Dios cusha nishcata japingapac ña paipac Espirituta chariccunapish llaquita apacunchicmi . Chaica , Dios paipac huahuacunata ruhuangacaman , ñucanchic cuerpota huatashca shinamanta llucchingacamanmi shungupi llaquita apacunchic .
45008024	Chaita shuyacushpami quishpirishca canchic . Shina cacpipish , chai shuyacushcata ricushpaca , mana shuyanachu can . Ña ricushcataca , ¿ pitac shuyangayari ?
45008025	Ashtahuanpish manarac ricushcata shuyacushpaca , llaquita apashpapish ricuna yuyaillami shuyacunchic .
45008026	Ñucanchic irquiyashca cacpipish , Diospac Espiritumi ayudan . Ima shina Diosta mañanatapish mana yachanchicchu . Shina cacpipish , Diospac Espiritullatacmi llaquirishpa , ñucanchic mana rimaipac rimaicunahuan ñucanchicmanta mañacun .
45008027	Shungupi imata yuyacushcata yachac Diosca , paipac Espíritu imata mañacushcataca yachanmi . Chai Espirituca Dios munashca shinami , Diospaclla caccunamanta mañacun .
45008028	Diosca , paita cuyaccunataca tucui ima ruhuanapipish allitami pushan . Paicunaca Dios munashcata ruhuangapac acllashcacunami .
45008029	Diosca , ñaupaman ricsishcacunataca paipac Churi shina cachunmi acllarca . Chashnami achca criccunamanta punta cachun chicanyachirca .
45008030	Callarimanta chicanyachishcacunataca Diosca cayarcami . Chai cayashcacunataca chasquircami . Chasquishcacunataca alli nircami .
45008031	Shina cacpica , ¿ imatatac nishun ? Dios ñucanchic-huan cacpica , ¿ pitac ñucanchictaca llaquichi pudinga ?
45008032	Diosca , paipac quiquin Churitapish tucui ñucanchicmanta llaquita apachun , mana jarcarishpa , cushpaca , ¿ manachu paipac Churita cushca shina imatapish cunga ?
45008033	¿ Pitac Dios acllashcacunataca juchanchinga ? Diosmi paicunataca chasquin .
45008034	¿ Pitac paicunataca juchanchinga ? Jesucristomi ña huañurca . Paimi huañushcacunapuramanta causarishpa , Diospac alli maquiman rishpa ñucanchicmanta mañacun .
45008035	¿ Pitac ñucanchictaca Cristopac cuyaimantaca anchuchinga ? ¿ Llaquicuna ? ¿ Yarcai ? ¿ Llaquichishpa caticcuna ? ¿ Churana illai ? ¿ Huañui , mana cashpaca espada ?
45008036	Dios quillcachishcapica : « Canmantami ima punzhapish huañunalla canchic . Ovejata huañuchingapac apashca shinami charincuna » ninmi .
45008037	Tucui chai llaquicunapica Cristo cuyacpimi , imatapish mishaccunalla canchic .
45008038	Diospac cuyaimantaca huañuipish , causaipish , angelcunapish , poderyuc espiritucunapish , cunan ima tucushcapish , quipa ima tucunapish mana anchuchinchu .
45008039	Shinallatac jahua pachapish , ucu pachapish , tucui ima tiyaccunapish Apunchic Jesucristomanta ñucanchicta Dios cuyashcamantaca mana anchuchingachu . Chaitaca allimi yachani .
45009001	Apunchic Jesusta cric cashcamantami , mana llullashpa cashcatatac nicuni . Ñuca yuyaitaca Diospac Espiritumi pushacun . Paimi ñuca mana llullacushcataca ricuchin .
45009002	Ñuca shungupica yallita llaquirishpami punzhanta nanaihuan cani .
45009003	Ñuca quiquin aillucunapac randi , ñucallatac Cristomanta anchurishpa , llaquichishca canatami munaiman .
45009004	Paicunaca Diospac huahuacunami . Taita Israelpac huahua huahuacunami . Chaimantami Diosca paipac huahuacuna cachun acllarca . Diosca paipac sumaimana cashcatapish paicunaman ricuchircami . Moisés mandashcacunatapish , Dios cuyashpa ari nishcacunatapish , Dios cusha nishcacunatapish charinmi . Diosta mañanatapish yachancunami .
45009005	Paicunaca ñucanchic ñaupa taitacunapac huahua huahuacunami . Paicunapuramantami Cristoca runa tucurca . Paitaca tucuita Mandac Dios cashcamantami huiñai huiñaita alli nina canchic .
45009006	Chaita nishpaca mana : Israelcunaman Dios cushami nishcaca mana pactachishcachu nisha ninichu . Ashtahuanpish taita Israelpac huahua huahuacuna mana tucui mashna israelcunatac cashcamanta ,
45009007	Abrahampac huahua huahuacunapish mana tucui paipac huahuacunatac cashcamantami chashna nini . Ashtahuanpish Diosca Abrahamtaca : « Cambac churi Isaacpac huahua huahuacunallami cambac huahuacuna canga » nishcami .
45009008	Shina cacpica , mana tucui Abrahampac huahua huahuacuna cashcamantachu Dios acllashca cancuna , ashtahuanpish Dios cusha nishcamanta tiyashca huahuacunami Dios acllashca cancuna .
45009009	Dios Abrahamman cusha nishpaca : « Cunan shina punzha ñuca cuticpica , cambac huarmi Saraca shuc cari huahuatami charinga » nishcami .
45009010	Mana chaillachu , ashtahuanpish ñucanchic ñaupa taita Isaacpac huarmi Rebecapish ishcai huahuatami charirca .
45009011	Chai huahuacuna manarac huacharicpi allitapish , mana allitapish manarac ruhuacpimi , ( Diosca mana imata ruhuashcamanta , ashtahuanpish pai munashcamanta acllarca ) .
45009012	Diosca Rebecataca : « Punta churimi quipa churita servic canga » nishcami .
45009013	Dios quillcachishcapipish : « Jacobotami cuyarcani , Esautaca mana cuyarcanichu » ninmi .
45009014	Chashna cacpica , ¿ imatatac nishun ? ¿ Diosca mana cashcata ruhuacchu nishunchu ? ¡ Mana chashnachu !
45009015	Diosca Moisestaca : « Maijanta ñuca llaquisha nishcatami llaquisha , maijanta ñuca cuyasha nishcatami cuyasha » nishcami .
45009016	Shina cacpica , mana gentecuna munashcamanta , mana imata ruhuashcamantachu Diosca llaquin , ashtahuanpish pai cuyashcallamantami llaquin .
45009017	Dios quillcachishcapica Egipto llactata jatun mandactaca : « Canpi ñuca poderta ricuchingapac , tucui llactacunapi ñuca shutita ricsichingapacmi , jatun mandac cachun churarcani » nishcami .
45009018	Shina cacpica , Diosca maijanta llaquisha nishpaca llaquinllami , maijanta shunguta sinchiyachisha nishpaca sinchiyachinllami .
45009019	Shina cacpica cancunaca : « ¿ Imamantatac Diosca juchanchinga ? Diospac munaitaca pipish mana jarcai pudinchu » ninguichari .
45009020	Canca Diosta taripangapacca , ¿ imatac cangui ? ¿ Allpamanta mangata ruhuactaca mangaca : « ¿ Ima nishpatac chashna ruhuarcangui ? » ningachu ?
45009021	Mangata ruhuacca allpamanta pai munashcatami ruhuai pudin . Chai allpallamantatacmi yanga mangatapish , alli mangatapish ruhuan .
45009022	Chai shinallatacmi Diosca piñashpa tucuchina cacpipish , mana llaquichishpa , pai llaquichic cashcatapish , poderyuc cashcatapish ricuchin .
45009023	Diosca sumaimana cashcata ricuchingapacmi , ñaupamanta pacha cuyac cashcata ñucanchicman ricuchirca . Chaitaca ñaupamanta pachami , allichishca carca .
45009024	Diosca ñucanchictaca israelcunapuramantapish , mana israelcunapuramantapishmi acllarca .
45009025	Dios ima nishcata huillac Oseas quillcashpaca : « Mana ñuca cuyashca gentecunatami “ ñucapacmi ” nisha . Mana ñuca cuyashcacuna cacpipish , “ ñuca cuyashcacunami ” nishami .
45009026	Shinallatac maipimi “ cancunaca mana ñuca huahuacunachu canguichic ” nircani , chaillapitacmi “ cancunaca causac Diospac huahuacunami canguichic ” nisha » nishcami .
45009027	Isaías israelcunamanta huillashpaca : « Israelpac huahua huahuacuna tiyu shina achca cashpapish , ashallami quishpiringa .
45009028	Chaica , Diosca utcami cai pachapi causaccunataca cashcata ruhuashpa taripashpa llaquichinga » nircami .
45009029	Utcapi Isaías huillashpaca : « Tucuita Mandac Dios shucllatapish mana saquishpa , tucui huahua huahuacunata mana saquishca cacpica , cunanllatacmi Sodoma shina , Gomorra shina tucunchicman carca » nishcami .
45009030	Shina cacpica , ¿ imatatac nishun ? Diosca mana israelcunataca paita crishcamantami chasquirca . Mana paicuna cashcata ruhuac cashcamantachu chasquirca .
45009031	Ashtahuanpish israelcunaca Moisés mandashcacunata pactachishpa , Dios chasquishca canata munashpapish mana pudircachu .
45009032	¿ Imamantatac chashnaca carca ? Paicunaca crishcallamanta Dios chasquishca canataca mana munarcacunachu , ashtahuanpish mandashcacunata pactachishpami , chasquishca canata munarcacuna . Chaimantami mitcarina rumipi mitcarircacuna .
45009033	Chaitaca , Dios quillcachishcapica : « Sión pueblopimi shuc rumita churani . Chai rumipi mitcarishpami urmangacuna . Pipish chai rumipi shunguta churacca mana pingaichishcachu canga » ninmi .
45010001	Cuyashca criccuna , tucui shunguhuanmi israelcuna quishpirichun Diosta mañacuni .
45010002	Paicuna Diosta servina munaita yallita charishcataca yachanimi . Shina cashpapish , ima shina pactachinataca mana yachancunachu .
45010003	Paicunaca Dios chasquisha nicucpipish mana entendishpami , quiquin ruhuashcahuan Dios chasquishca canata munarcacuna .
45010004	Maijanpish crishpalla Dios chasquishca cachunca , Cristollami mandashcacunata pactachirca .
45010005	Mandashcacunata pactachishpalla Dios chasquishca canamanta Moisés quillcashpaca : « Maijanpish mandashcacunata pactachicca , pai pactachishcamantami causanga » ninmi .
45010006	Crishcallamanta Dios chasquishca canamanta Moisés quillcashpaca : « Ama shungupi : “ ¿ Pitac jahua pachaman huichicungayari ? ” ninguichu . ( Chashnaca , jahua pachamanta Cristota uricuchina shinatami nicungui ) .
45010007	Mana cashpaca ama : “ ¿ Pitac ucu pachamanca yaicungayari ? ” ninguichu » ninmi . ( Chashna nishpaca , Cristota huichaiman llucshimuna shinatami nicungui ) .
45010008	Shina cacpica , ¿ imatatac Diospac shimica nin ? Chaica : « Dios rimashcaca cambac cuchupimi , cambac shimipimi , cambac shungupimi » ninmi . Caimi crinamanta alli huillaita huillashca :
45010009	Cambac shimihuan “ Jesusca ñucata Mandacmi ” nishpa , tucui shunguhuan Dios Jesusta huañushcacunapuramanta causachishcata crishpaca quishpiringuimi .
45010010	Chaica , Dios chasquishca cangapacca tucui shunguhuanmi crina . Quishpiringapac quiquin shimihuanmi “ Jesusca ñucata Mandacmi ” nina .
45010011	Dios quillcachishcapica : « Maijanpish paita cricca mana pingaichishcachu canga » ninmi .
45010012	Apunchic Jesusca shucllami , tucuita Mandacmi , maijanpish mañaccunamanca yallita cucmi . Paimanca Israelcunapish , mana israelcunapish chai shinallatacmi .
45010013	Dios quillcachishcapica : “ Maijanpish Mandac Diosta mañacca quishpiringami ” ninmi .
45010014	Chaica , ¿ ima shinatac Jesusta manarac crishpaca mañangacuna ? ¿ Ima shinatac paimanta huillashcata mana uyashpapish cringacuna ? ¿ Ima shinatac mana pi huillacpica uyangacuna ?
45010015	¿ Ima shinatac mana pi cachacpica huillangacuna ? Dios quillcachishcapica : « Alli huillaita huillashpa purinaca , ¡ mai sumacmi ! » ninmi .
45010016	Shina cacpipish , mana tucuichu alli huillaitaca cazurca . Chaimantami Dios ima nishcata huillac Isaiasca : « Mandac Dioslla , ¿ ñucanchic huillashcataca pitac crishcayari ? » nin .
45010017	Chaica , alli huillaita uyashpami crincuna . Chai uyashcaca Cristomanta huillashcami .
45010018	Ashtahuanpish ñucaca : « Cristomanta huillashcataca , ¿ manachu uyarcacuna ? » nishpami tapuni . ¡ Paicunaca uyarcacunami ! Dios quillcachishcapica : « Paicuna huillashcaca tucui cai pachapimi uyarishca . Paicunapac rimashcaca allpa tucuricamanmi uyarishca » ninmi .
45010019	Cutinllatacmi ñucaca : « Israelcunaca caicunataca , ¿ manachu entendirca ? » nishpa tapuni . ¡ Ari , entendircami ! Ñaupaman Moisés huillashpaca : « Mana ñucapac gentecunata acllashpami piñachisha . Mana entendic gentecunata acllashpami , piñachisha » ninmi . « Mana mashcac gentecunami ñucataca tarirca . Ñucata mana tapuc gentecunamanmi ricurircani » ninmi .
45010020	Isaías mana manchashpa huillashpaca : « Mana mashcac gentecunami ñucataca tarirca . Ñucata mana tapuc gentecunamanmi ricurircani » ninmi .
45010021	Israelcunamanta Isaías cutin rimashpaca : « Ñucata mana cazuc , piñac gentecunataca tucui punzhacunami rigrata pascashpa cayacurcanilla » ninmi .
45011001	¿ Cunanca imatatac nishun ? ¿ Diosca pai acllashca israelcunataca shitashcachu ? ¡ Mana chashnachu ! Ñucapish Abrahampac huahua huahuapuramanta , Benjamín aillupurami cani .
45011002	Ñaupamanta pachami Diosca israelcunataca acllarca . Ashtahuanpish mana shitashcachu . Dios quillcachishcapi Eliasmanta ima nishcataca , ¿ manachu yachanguichic ? Chaipica , israelcunata juchanchishpa , Diosta mañacushpaca :
45011003	« Dioslla , can ima nishcata huillaccunatapish huañuchishcami , cambac altarcunatapish urmachishcami . Ñucallami saquirini . Ñucatapish huañuchishun nincunami » nirca .
45011004	Chashna mañacpi Diosca : « Canchis huaranga gentecunatami acllarcani . Paicunaca mana Baal diospac ñaupapi cungurishcachu » nirca .
45011005	Chai shinallatacmi cunanpish Diosca paipac cuyaillamanta maijancunata acllashca .
45011006	Diosca paicunataca mana ima allita ruhuashcamantachu acllashca . Ashtahuanpish cuyaillamantami acllarca . Paicuna allita ruhuashcamanta acllashca cacpica , Diospac cuyaica yangallami canman .
45011007	Shinashpaca , ¿ imatatac nishun ? Israelcunaca paicuna mashcacushcataca mana japircachu . Ashtahuanpish Dios acllashcacunallami japirca . Shuccunaca rumi shungumi tucurca .
45011008	Dios quillcachishcapica : « Diosmi paicunataca sinchi shunguta ruhuarca . Cunan punzhacamanmi ñahui mana ricuccunata , ringri mana uyaccunata ruhuashca » ninmi .
45011009	Shinallatac Davidca : « Paicunapac jatun micuica tuclla tucuchun , tiyarinapish mitcarina tucuchunmi mañani .
45011010	Ñahuicunapish imata mana ricushpa amsayachun , paicunapac huasha tullucunapish huiñaita aruyashca cachunmi mañani » nishcami .
45011011	Ñucaca : ¿ Israelcuna urmashpaca , huiñaitachu chingarishca canga ? ¡ Mana chashnachu ! Ashtahuanpish israelcuna mana cazushcamantami Diosca mana israelcunata quishpichirca . Israelcuna envidiachunmi chashnaca ruhuarca .
45011012	Israelcuna mana cazushcaca tucui cai pachapi causaccunapac allipacmi cashca . Paicuna pandarishcaca mana israelcunapac allipacmi cashca . Israelcuna pandarishca mana israelcunapac allipac cacpica , israelcunata Dios quishpichicpicarin , ashtahuan alli cashcatami yachanchic .
45011013	Cancuna mana israelcunamanmi rimani . Ñucaca mana israelcunaman huillac apostolmi cani . Ñuca imata ruhuacushcataca yallimi cuyani .
45011014	Chashna ruhuashpaca , ñuca llacta aillucuna envidiashpa , maijancunallapish quishpirina munaita charichunmi munani .
45011015	Israelcunata Dios shitacpi , tucui cai pachapi causaccuna Diospacman cuchuyashca cacpi , ¡ israelcuna Dios chasquicpicarin , huañushcacuna causarishca shinami canga !
45011016	Punta ruhuashca tanda Diospaclla cacpica , tucui chapumi Diospac canga . Shuc yura sapi Diospaclla cacpica , tucui ramacunami Diospac canga .
45011017	Maijan israelcunaca alli olivos yuramanta pitishca rama shinami . Cutin can mana Israelca , sacha olivos ramata pitishpa , alli olivos yurapi llutashca shinami cangui . Chaimantami canca chai sapimanta huiñashca yura shina , causaita japishcangui .
45011018	Shina cashpapish ama : “ Caishuc ramacunamanta yallimi cani ” nichu . Canca mana yurata charic sapichu cangui , ashtahuanpish sapimi canta charicun .
45011019	Canca : « Ñucata llutachingapacmi , chai olivospac ramacunataca pitirca » ninguichari .
45011020	Ari , chai israelcunaca mana crishcamantami , pitishca shina tucurcacuna . Ashtahuanpish canca crishcallamantami chai yurapi huiñashca cangui . Chaimanta ama canllatac “ allimi cani ” nirichu , ashtahuanpish Diosta manchai .
45011021	Diosca chai yurapi huiñashca ramacunatapish pitishpaca , can llutachishcallatacarin , ¿ ima nishpatac mana pitinga ?
45011022	Dios llaquic cashcatapish , llaquichic cashcatapish yachanami cangui . Diosca mana cazuccunataca llaquichishcami . Shina cashpapish cantaca llaquishcami . Diospac cuyaita mana cungarishpaca causanguimi . Mana yuyarishpaca canpish anchuchishcami cangui .
45011023	Israelcunapish sinchi shungu canata saquishpa , crishpaca chai yurapi llutashcami canga . Diosca cutin chai yurapi llutangapac poderta charinmi .
45011024	Canca paillatac huiñashca sacha olivos yuramanta pitishpa , alli olivos yurapi churashca shinami cangui . Ashtahuanpish israelcunacarin alli olivos yura ramacuna cashcamantaca , quiquin yurallapitacmi Diosca churanga .
45011025	Cuyashca criccuna , cancuna ama jatun tucuchunmi , Dios manarac piman yachachishcata yachachun munani . Tucui mana israelcuna cringacamanmi , maijan israelcunaca sinchi shungu tucunga .
45011026	Chai quipaca , tucui israelcunami quishpiringa . Dios quillcachishcapica : « Sión pueblomantami Quishpichic shamunga . Jacobopac huahua huahuacunapac juchacunatami anchuchinga .
45011027	Diosca : “ Paicunapac juchacunata anchuchingapacmi , ari nircani ” nin » ninmi .
45011028	Mana israelcunapac allipacmi , israelcunaca alli huillaita mana cazushpa , Dios piñashca tucushcacuna . Shina cacpipish , Diosca paicunapac ñaupa taitacunata acllashcamantami cuyacun .
45011029	Diosca imata cushpapish mana quichunchu . Cayashpapish mana cungarinchu .
45011030	Cancunapish ñaupaca Diosta mana cazuccunami carcanguichic . Shina cacpipish , cunanca israelcuna mana cazushcamantami Diosca cancunatapish llaquicun .
45011031	Paicunaca cancunata llaquishca shina Dios llaquichunmi , Diosta mana cazuncuna .
45011032	Diosca tucui gentecunata llaquingapacmi , paita mana cazuchun saquirca .
45011033	¡ Dios mandanapish , yachaipish , yuyaipish yalli jatunmi ! Pai yuyacushcapish , maita mana yachaipacmi . Pai ruhuashcapish mana entendipacchu .
45011034	Chaica , ¿ pitac Diospac yuyaita ricsin ? ¿ Pitac paiman yuyaita cun ?
45011035	¿ Pitac Diosmanta imata chasquingapac , imata cui pudin ?
45011036	Chaica , tucui imapish Diosmantami tiyan . Tucui imapish paipacmi . ¡ Chaimanta Diostaca huiñai huiñaita alli nishca cachun ! Chashna cachun .
45012001	Cuyashca criccuna , Dios cancunata cuyashcamanta caitami ruhuachun mañani : Cancunapac cuerpota Diosman ofrendata cuc shina , pai munashcata ruhuaichic . Chashna ruhuashpami , Diosta tucui shunguhuan alli ninguichic .
45012002	Ama cai pacha gentecuna munashca shina causaichicchu . Chaipac randica , mushuc yuyaihuan shuctaclaya causaichic . Chashna causashpami , Diospac munaica sumac cashcata , yachac chayanguichic .
45012003	Dios ñucata cuyashcamantami , cancunataca ama yachac tucuichicchu , chaipac randica Dios crina yuyaita cushca shina , causachunmi ninimi .
45012004	Cuerpopica tauca partemi tiyan . Shina cashpapish mana tucuichu chaillatatac ruhuan .
45012005	Chai shinallatacmi ñucanchicca tauca cashpapish , Cristohuan shuc shinalla canchic . Shinallatac tucui ñucanchicpish shuc cuerpo shinallami canchic .
45012006	Dios cuyashcamantami tauca ruhuaicunata ruhuachun ñucanchicman cushca . Pai ima nishcata huillacta ruhuashca cacpica , ima shina crishca shina huillachun .
45012007	Shuccunata servicta ruhuashca cacpica , servishpa catichun . Yachachicta ruhuashca cacpica , yachachishpa catichun .
45012008	Shuccunata cunacta ruhuashca cacpica , cunashpa catichun . Shuccunaman ima illashcata cucta ruhuashca cacpica , tucui shunguhuan cushpa catichun . Mandacta ruhuashca cacpica , mandashpa catichun . Ayudacta ruhuashca cacpica , ayudashpa catichun .
45012009	Mana nic tucushpalla caishuc chaishuc-huan cuyanacuichic . Imapish mana alli ruhuanacunata saquishpa , allita ruhuana yuyailla caichic .
45012010	Huauquindipura shina caishuc chaishuc-huan cuyanacuichic . Shuccunahuan sumacta causaichic .
45012011	Tucui shunguhuan Apunchic Jesusta servichic , ama quilla caichicchu . Ashtahuanpish cusi caichic .
45012012	Apunchic Jesusta shuyacushpaca , cushicushpa causaichic . Apunchic Jesusmanta llaquita apacushpaca , ama piñarichicchu . Diosta mañanataca ama saquichicchu .
45012013	Criccunapurapi ima illashcata , cushpa ayudaichic . Shuctac llactamanta shamuccunata pozachichic .
45012014	Cancunata piñaccunataca bendiciaichic . Paicunataca ama maldicianguichicchu . Chaipac randica bendiciaichic .
45012015	Cushilla caccunahuanca cushicuichic . Huacaccunahuanca huacaichic .
45012016	Cancunapurapica shuc shinalla caichic . Ama jatun tucuichicchu , ashtahuanpish yangalla gentecunahuan tandanacuichic . Cancunapurapica ama yachac tucuichicchu .
45012017	Maijan cancunata mana allita ruhuacpica , ama cancunapish chai shinallatac ruhuaichicchu . Chaipac randica , tucuipac ñaupapi alli caichic .
45012018	Tucuihuan cushilla causanata munaichic .
45012019	Cuyashca criccuna , cancunata maijan llaquichicpica , ama cancunallatac llaquichinata yuyaichicchu , ashtahuanpish Dios llaquichichun saquinguichic . Chaica , Dios quillcachishcapica : « Llaquichina cacpica , ñucami llaquichisha . Paicuna japina cashcatami cusha » ninmi .
45012020	Dios quillcachishcapica : “ Canta piñac yarcaihuan cacpica , carangui . Yacunayaihuan cacpica , ubiachingui . Chashna ruhuashpami , pingaichishpa ñahuita pucayachingui ” ninmi .
45012021	Ama millai ruhuana yuyaicuna mishachun saquichicchu . Chaipac randica , allita ruhuashpa millaita mishai .
45013001	Tucui mandaccunaca Dios churashcami . Chaimanta tucui mashna paicunataca cazuichic .
45013002	Mandaccunata mana cazucca , Dios mandashcatami mana cazun . Chashna mana cazuccunataca llaquichishcami canga .
45013003	Mandaccunaca mana allita ruhuac runata manchachingapacmi , ashtahuanpish allita ruhuac runataca , mana manchachinchu . Mandaccuna mana manchachishca causasha nishpaca , allita ruhuashpa causai . Shina causacpimi , mandaccunaca “ allita ruhuac runami ” ninga .
45013004	Mandaccunaca Diosta servic cashpami , cambac allipac can . Mana yanga churashcachu , ashtahuanpish mana allita ruhuac runata llaquichingapacmi . Paicunaca Diospacta ruhuac cashpami , maijanpish llaquichina cacpica , cashcata ruhuashpa llaquichin . Chaimanta mana allita ruhuashpaca manchanami cangui .
45013005	Mandaccunataca mana llaquichic cashcallamantachu cazuna can , ashtahuanpish quiquinpac yuyaipi alli cashcamantami cazuna can .
45013006	Mandaccunaca Diosta servic cashpami , chaillata ruhuashpa causancuna . Ima shuctac ruhuaita mana charinchu . Chaimanta impuestota cunami canguichic .
45013007	Imata debishpaca pagaichic . Imata pagana cacpica pagaichic . Impuestota cuna cacpica cuichic . Maijanta cazuna cacpica , cazuichic . Maijanta alli nina cacpica , alli nichic .
45013008	Ima mañashcataca ama charicuichicllachu , ashtahuanpish caishuc chaishuc-huan cuyanacuichic . Maijanpish cuyacca , Dios mandashcacunatami pactachin .
45013009	Dios mandashcacunapica : « Ama huainayangui , ama huañuchingui , ama shuhuangui , ama shucpac charishcata munangui » ninmi . Cai mandashcacunapish , caishuc mandashcacunapish ( shucllamanmi tandarin . ) Chaica : « Can ima shinami cuyaringui , chai shinallatac shuccunatapish cuyangui » ninmi .
45013010	Cuyacca , mana shuccunata llaquichinchu . Cuyaita charicca Dios mandashcacunatami tucuita pactachin .
45013011	Tucui caicunataca cunan punzhapi ima tucushcata ricushpa yuyarichic . Ñucanchic crishca punzhamanta ricucpica , quishpichina punzhaca ñami shamucun . Chaimanta ama sueñucuichicchu , ashtahuanpish riccharishca shina caichic .
45013012	Tutapish ñami pacarimugrin . Chaimanta amsapi mana allicunata ruhuashpa causanata saquishpa , achicta churaric shina , allita ruhuaichic .
45013013	Punzhapi puricuc shina , allita ruhuashpa causashunchic . Ama yalli micunallata , ubianallata munashunchic , ama huainayashunchic , ama piñanacuipi churashunchic , ama mana allicunata ruhuashunchic .
45013014	Chaipac randica , Apunchic Jesusta churanata churaric shina , paihuan millaita mishaichic . Ashtahuanpish ama cai pacha jucha munashcata ruhuaichicchu .
45014001	Manarac sinchi criccunata chasquishpaca , ama caita chaita ninguichicchu .
45014002	Maijancunaca : “ Imatapish micunallami ” nincunami . Manarac sinchi criccunaca : “ Llullu micunallatami micuna ” nishpami yuyancuna .
45014003	Chaimanta tucuita micucca , mana tucuita micucta piñanachu , mana tucuita micucpish mana tucuita micucta piñanachu . Chaica , Diosca tucuitami chasquishca .
45014004	Shucpac serviccunata juchanchingapacca , ¿ pitac canca cangui ? Amomi servic alli cashcata , mana alli cashcata ninga . Poderyuc Apunchic Jesusmi imatapish allita ruhuachun sinchiyachinga .
45014005	Maijan criccunaca : “ Shuc punzhami caishuc punzhamanta ashtahuan alli ” nincunami . Cutin maijan criccunaca : “ Tucui punzhacunami chai shinallatac ” nincunami . Tucuimi quiquin imata yuyashcataca alli cashcata yuyana can .
45014006	Maijanpish shuc punzhata chicanyachishpaca , Apunchic Jesusta alli ningapacmi chicanyachin . Shinallatac tucuita micucpish , Apunchic Jesusta alli ningapacmi Diosta pagui nishpa micun . Mana tucuita micucpish , Apunchic Jesusta alli ningapacmi Diosta pagui nishpa , mana chashna micun .
45014007	Maijanpish mana quiquinpacllachu causanchic . Huañushpapish , mana quiquinpacllachu huañunchic .
45014008	Chaimanta causashpapish , Apunchic Jesuspacmi causanchic . Huañushpapish , Apunchic Jesuspacmi huañushun . Shinaca causashpapish , huañushpapish Apunchic Jesuspacmi canchic .
45014009	Chaipacmi Apunchic Jesusca huañurca , shinallatac causarirca . Chashnami tucuipac Mandac cangapac causarirca .
45014010	Shina cacpica , ¿ ima nishpatac shuctac cricta juchanchingui ? ¿ Ima nishpatac caishuc cricta mana valichingui ? Tucuimi Diospac ñaupapi taripashca cangapac ricurishun . Paimi allitapish , mana allitapish ninga .
45014011	Dios quillcachishcapica : « Mandac Diosca : “ Tucuimi ñucapac ñaupapi cunguringacuna . Tucui rimaipimi ñucataca ‘ canca Diosmi cangui ’ ningacuna ” nin » ninmi .
45014012	Chaimanta tucui ñucanchicmi imata ruhuashcacunata Diosman ricuchigrina canchic .
45014013	Chaimanta ñucanchicca mana shuctac cricta juchanchinachu canchic . Chaipac randica , ama pandarichunmi , ima millaita mana ruhuanata yuyana canguichic .
45014014	Mana imapish paillatac mapaca tiyanchu . Apunchic Jesusmantami chashna nini . Ashtahuanpish maijan mapa cashcata yuyacpica , paimanmi mapa can .
45014015	Can imatapish micushpa , shuctac criccunata llaquichishpaca , mana cuyac cashcatami ricuchingui . Can micushcallamanta pacta shuctac criccuna chingarinman . Paicunamantapishmi Cristoca huañurca .
45014016	Pacta cancunaman allita causacushpaca , shuccunaman mana allita ruhuacunguichicman .
45014017	Dios mandashca causanaca mana ubianata , micunata yuyashpalla causanachu , ashtahuanpish Diospac Espíritu ayudacpi , cashcata ruhuashpa , cushilla causanami .
45014018	Chai shina Cristota servishpami , Diosta cushichishpa , runacunapacpish alli nishca causan .
45014019	Chaimanta shuctac criccunahuan cushilla causashpa , Jesusta criccunata sinchiyachishunchic .
45014020	Dios imata ruhuasha nicushcataca ama micushcallamanta yangapi churaichu . Tucui micuimi micunalla , ashtahuanpish micushpa shuctac criccunata juchapi urmachinami mana alli .
45014021	Shuctac criccunata pandachinapac randica , aichatapish mana micuna , vinotapish mana ubiana , ima shuctaccunatapish mana ruhuanami ashtahuan alli .
45014022	Can imata crishcataca canllatacmi Diospac ñaupapi charina cangui . Maijanpish paipac yuyaipi mana juchanchishca cashcamanta alli yuyacmanca , ¡ mai cushicuimi !
45014023	Ashtahuanpish “ ¿ cai micunaca allichu , mana allichu ? ” nishpa micucca juchallinmi . Pai crishca shina mana micushpaca juchayucmi tucun .
45015001	Ñucanchic sinchi criccunaca manarac sinchi criccuna pandaricpipish ayudanami canchic . Mana quiquinlla alli canata munanachu .
45015002	Tucuimi shuctac criccuna crishpa catichun , paicunapac allipac ruhuana canchic .
45015003	Cristopish mana quiquinlla alli canata munarcachu , ashtahuanpish Dios quillcachishcapica : « Canta camishpa rimashpaca , ñucatami riman » nishcami .
45015004	Ñaupa quillcashcacunaca ñucanchicta yachachingapacmi quillcashca . Chai quillcashcami cushicushpa , mana piñarishpa shuyanata yachachin .
45015005	Mana piñaric , ashtahuanpish cushichic Dios , Jesucristo causashca shina , shuc yuyailla causanata yachachichun .
45015006	Tucui mashna shuc yuyailla , ñucanchic Apunchic Jesucristopac Diosta alli nichunmi munani .
45015007	Cristo ñucanchicta Dios alli nishca cachun chasquishca shina , cancunapish caishuc chaishucta chasquichic .
45015008	Cristoca , Dios ñaupa taitacunaman cusha nishcata pactachic cashcata ricuchingapacmi israelcunata servingapac shamurca .
45015009	Cristoca Dios quillcachishcapi nishca shina , mana israelcunatapish Diosta alli nichunmi shamurca . Dios quillcachishcapica : « Chaimantami tucui llactacunapi canta pagui nisha . Cambac shutitapish cantashami » ninmi . « Tucui llactacuna , ¡ Dios acllashcacunahuan cushicuichic ! » ninmi . « Tucui llactacuna Mandac Diosta alli nichic . Tucui aillucuna , Diosta jatunyachichic » ninmi . « Isaipac huahua huahuapuramantami llactacunata mandangapac jatarimunga . Chaimantami paita cushicushpa shuyacuncuna » ninmi .
45015010	Cutinllatac Dios quillcachishcapica : « Tucui llactacuna , ¡ Dios acllashcacunahuan cushicuichic ! » ninmi .
45015011	Cutinllatac Dios quillcachishcapica : « Tucui llactacuna Mandac Diosta alli nichic . Tucui aillucuna , Diosta jatunyachichic » ninmi .
45015012	Cutinllatac Dios ima nishcata huillac Isaiasca : « Isaipac huahua huahuapuramantami llactacunata mandangapac jatarimunga . Chaimantami paita cushicushpa shuyacuncuna » ninmi .
45015013	Diospac Espíritu crishpa , shuyana yuyaita yallita charichun , Diosllatac cushichishpa , crishpa cushi causaita cuchun . Diosca shuyana yuyaita cucmi .
45015014	Cuyashca criccuna , cancuna yallita cuyac cashcatapish , alli yachac cashcatapish , caishuc chaishucta cunac cashcatapish yachani .
45015015	Shina cacpipish , cancuna ama cungarichunmi maijan rimaicunata sinchita rimashpa quillcani . Dios cuyashcamantami ,
45015016	mana israelcunapac allipac Jesucristota servichun acllarca . Chaimantami cashna quillcani . Chaica , mana israelcunata Diospac Espíritu Diospacllata ruhuachun , paicuna mishquilla ashnacuc ofrenda shina cachunmi quishpirinamanta alli huillaita huillashpa Diosta servicuni .
45015017	Jesucristota crishcamanta Diosta servishpaca , yallitami cushicuni .
45015018	Chaica , mana israelcuna Diosta cazuchun , Cristo ñucata imata ruhuashcallatami rimasha nini . Chaitaca mana rimarcanillachu , ashtahuanpish ruhuarcanimi .
45015019	Chashnami poderyuc Diospac Espirituhuan mancharinacunatapish , milagrocunatapish ruhuashpa , Jerusalén pueblomantaca Iliria llactacaman maipipish Cristomanta alli huillaita huillarcani .
45015020	Cristomanta pi mana huillashca llactacunapi huillanatami ashtahuan munarcani . Shuccuna Cristomanta huillashpa , criccunata callarichishca jahuapi callarichinataca mana munarcanichu .
45015021	Chaipac randica , Dios quillcachishcapi : « Jaicapi paimanta mana uyaccunaracmi paita ricungacuna . Paimanta jaicapi mana uyaccunami entendingacuna » nishca shinami ruhuarcani .
45015022	Tauca cutin ricungapac risha nishpapish , mana ri pudishcanichu .
45015023	Cunanca , cai llactacunapi imata ruhuana mana tiyacpimi , tauca huatacunata ricungapac rina munaita charishcamanta ,
45015024	España llactaman rishpaca , ima shinapish cancunata ricuna yuyailla cani . Cancunata asha punzhacunata compañashca quipa , ñuca ricushcaman chayangapac ayudachunmi munani .
45015025	Cunanca Jerusalén pueblopi causac criccunata ayudangapacmi rigrini .
45015026	Acaya llacta , Macedonia llacta criccunami cushilla ofrendata tandashpa , Jerusalén huaccha criccunata ayudachun cacharca .
45015027	Chai shina , paicunapac munaimanta ruhuashpaca , allitami ruhuashcacuna . Mana israelcunapish cric israelcunamanta Dios cushcata chasquishpaca , paicunatapish ayudanami can .
45015028	Ñuca imata ruhuasha nishcata tucuchishpa , ofrendatapish cushpaca , España llactaman rishallami .
45015029	Cancunapacman rishpa , Cristopac alli huillaimanta ( achca bendicionhuan ) chayanatami yachani .
45015030	Cuyashca criccuna , Apunchic Jesucristomanta , Diospac Espiritupac cuyaimantami ñucamanta Diosta mañachun mañani .
45015031	Judea llactapi causac mana criccunamanta Dios huacaichichun , Jerusalén criccuna ñuca apashca ofrendata alli chasquichun Diosta mañaichic .
45015032	Chashna ruhuacpimi , Dios munacpica , cancunapacman alli chayashpa , cushilla samarisha .
45015033	Cushi causaita cuc Dios tucui cancunahuan cachun . Chashna cachun .
45016001	Cencrea pueblo tandanacushca criccunata ayudac , ñucanchic pani Febe huarmita alli chasquichunmi mañani .
45016002	Paica ñucatapish , shuccunatapish ayudacmi carca . Chaimanta criccunapura ima shina chasquic shina , Apunchic Jesuspac shutipi chasquishpa , pai ima minishtishcata cushpa ayudanguichic .
45016003	Ñucahuan pacta Apunchic Jesusta servic Priscila huarmitapish , paipac cusa Aquilatapish saludanguichic .
45016004	Paicunaca huañunata mana manchashpami , ñucata ayudarca . Chaimantami pagui nini , ashtahuanpish caishuc cric mana israelcunapish pagui nincunami .
45016005	Shinallatac paicunapac huasipi tandanacuc criccunatapish saludanguichic . Ñucahuan mai apanacuc Epenetotapish saludanguichic . Paimi Asia llactapica Jesucristota punta cric carca .
45016006	Cancunata yallita ayudac Mariatapish saludanguichic .
45016007	Ñuca llacta Andronicotapish , Junias huarmitapish saludanguichic . Paicunami ñucahuan carcelpi carcacuna . Paicunaca Apostolcunapurapi alli nishcacunami , ñucapac ñaupa criccunami .
45016008	Jesusmanta yallita ñucahuan apanacuc Ampliastapish saludanguichic .
45016009	Jesucristota servinata ayudac Urbanotapish , ñucahuan yalli apanacuc Estaquistapish saludanguichic .
45016010	Cristota sinchita catic Apelestapish saludanguichic . Aristobulotapish , paipac familiacunatapish saludanguichic .
45016011	Ñuca llactamanta Herodiontapish , Apunchic Jesusta cric Narcisotapish , paipac familiacunatapish saludanguichic .
45016012	Apunchic Jesusta servic Trifenatapish , Trifosatapish saludanguichic . Ñucahuan yallita apanacuc Persidetapish saludanguichic . Paica yallitami Apunchic Jesusta servishpa trabajarca .
45016013	Apunchic Jesusta yallita servic Rufotapish , paipac mamatapish saludanguichic . Paipac mamaca ñucapac quiquin mama shinami cashca .
45016014	Asincritotapish , Flegontetapish , Hermestapish , Patrobastapish , Hermastapish , paicunahuan cac criccunatapish saludanguichic .
45016015	Filologotapish , Juliatapish , Olimpastapish , Nereotapish paipac panitapish , paicunahuan cac criccunatapish saludanguichic .
45016016	Chuya shunguhuan muchashpa , caishuc chaishuc saludanacuichic . Cristota cric tucui tandanacushca criccunapish saludachun nishpami cachan .
45016017	Cuyashca criccuna , cancuna yachacushcamanta shuctaclayata yachachishpa chicanyachiccunamanta cuidaringuichic ninimi . Chashna yachachishpa pandachiccunamanta cuidaringuichic .
45016018	Chai shina yachachic runacunaca paicunapac munaillata ruhuashpami , Apunchic Jesustaca mana servincuna . Paicunaca mishquilla , uyanalla rimaicunata rimashpami , manarac alli yachac gentecunata pandachincuna .
45016019	Cancuna Diosta cazuccuna cashcataca tucuimi yachancuna . Chaimantami yallita cushicuni . Allita ruhuangapacca , alli yachaccuna , millaita ruhuangapacca mana yachaccuna cachunmi munani .
45016020	Chashnami cushi causaita cuc Diosca Satanasta mishashpa , cancunapac chaqui sarunapi ñalla churanga . Ñucanchic Apunchic Jesuspac cuyai tucui cancunahuan cachun .
45016021	Ñucata ayudac Timoteopish , ñuca llactamanta Luciopish , Jasonpish , Sosipaterpish saludancunami .
45016022	Pablo rimashcata quillcac Terciopish , Apunchic Jesuspac shutipimi saludani .
45016023	Shinallatac ñucatapish , tandanacushca criccunatapish pozachic Gayopish saludanmi . Cai pueblopac cullquita japic Erastopish , Jesusmanta huauqui Cuartopish saludanmi .
45016024	Ñucanchic Apunchic Jesucristo tucui cancunaman sumac cuyaita cushca cachun . Chashna cachun .
45016025	Alli huillaita ñuca huillashca shina , Jesucristomanta yachachishca shina , cai pachata manarac ruhuashca punzhamanta pacha pacashcata ricuchishca shina , alli caticta ruhuangami . ¡ Chaimanta Diosta alli nishunchic !
45016026	Huiñaita causac Dios mandashca shinami , cunanca chai pacashcataca Dios ima nishcata huillaccuna quillcashca shina ricuchin . Cai pacashcatami tucui cai pachapi causaccuna crishpa cazuchun ricuchishca .
45016027	¡ Tucuita yachac , shuclla Dios Jesucristomanta huiñai huiñaita sumacyachishca cachun ! Chashna cachun .
46001001	Dios munashcamanta , Jesucristopac apóstol cachun cayashca Pablomi huauqui Sostenes-huan
46001002	Corinto pueblopi cac Diospaclla tandanacushca criccunaman , caitaca quillcani . Cancunaca Cristo Jesus-huan shuclla tucushcamanta , Diospaclla tucushpa , shuctac llactacunapi Apunchic Jesucristoman tucui mañaccunahuan pacta , pai Diospaclla cachun acllashpa cayashcacunami canguichic . Apunchic Jesucristoca shuctac llactapi causaccunapacpish , ñucanchicpacpish Mandacmi .
46001003	Ñucanchic Diospish Apunchic Jesucristopish cancunata cuyashpa , sumac causaita cushca cachun .
46001004	Cristo Jesusmanta Dios cancunata cuyashcamantaca , punzhantami Diostaca pagui nicuni .
46001005	Cristomantami cancunaca yallita yachaccunapish , allita rimaccunapish canguichic .
46001006	Cristomanta cancunaman huillashcataca , shungupimi chasquishcanguichic .
46001007	Shina cacpimi , Apunchic Jesucristo cutimunata cancuna shuyacuccunamanca , Dios cushcacunaca imapish mana illanga .
46001008	Shinallatac Pai cutimui punzhapi ama pi juchanchichunmi , tucuri punzhacaman sinchi cricta ruhuashpa charinga .
46001009	Pai nishcataca pactachic Diosmi paipac Churi ñucanchic Apunchic Jesucristohuan shuclla tucushpa causachun cayarca .
46001010	Cuyashca criccuna , Apunchic Jesucristopac shutipimi ama chicanyarinacushpa , tucui imapipish shuc yuyailla , shuc shinalla yuyarishpa , cuyanacushpa causaichic nini .
46001011	Cuyashca criccuna , chaica Cloé aillupuramanta shucmi cancunapura chicanyashcata huillarca .
46001012	Cancunapuramanta maijanca : « Ñucaca Pablota caticmi cani » , maijanca : « Ñucaca Apolosta caticmi cani » , maijanca : « Ñucaca Cefasta caticmi cani » , cutin maijanca : « Ñucaca Cristota caticmi cani » nicuctami uyani .
46001013	¿ Cristoca chaupirishcachu ? ¿ Pablochu cancunamanta cruzpi chacatarirca ? Mana cashpaca , ¿ Pablopac shutipichu bautizarircanguichic ?
46001014	Cancunapuramantaca maijantapish mana bautizarcanichu , ashtahuanpish Crispota , shinallatac Gayollatami bautizarcani . Chaimantaca Diostami pagui nini .
46001015	Chaimantaca Pablopac shutipimi bautizarircani nishpaca , pipish mana ningachu .
46001016	Estéfanas aillutapish bautizarcanimi . Chaimanta pi shuccunata bautizashcataca mana yuyarinichu .
46001017	Cristoca mana bautizachunchu ñucataca cacharca , ashtahuanpish alli huillaita huillachunmi cacharca . Cristo cruzpi huañushcata yangapi mana churangapacmi , mana jatun yachac tucushpa huillacuni .
46001018	Cristo cruzpi huañushcata huillashcaca , pucllashca shinami chingarinaman riccunamanca ricurin . Ashtahuanpish ñucanchic quishpirinaman riccunamanca , Diosca poderyuc cashcatami ricuchin .
46001019	Dios quillcachishcapica : « Jatun yachaccuna yachashcataca chingachishami . Shinallatac alli yuyaita chariccunapac , yuyaitapish anchuchishami » ninmi .
46001020	Shinaca , ¿ maipitac chai yachaisapaca ? ¿ Maipitac chai yachachicca ? ¿ Maipitac cai pacha yachaimanta ricuchicca ? Cai pachamanta yachaitaca Diosmi pucllaita shina ruhuashca .
46001021	Diosca , cai pachapi causaccuna paicuna yachashcahuan paita ricsichunca mana saquinchu . Alli huillai paicunaman pucllashca shina cacpipish , Diosca maijanpish paita criccunatami cuyashpa quishpichisha nicun .
46001022	Judiocunaca milagrotami ruhuachun nincuna . Cutin griegocunaca imatapish yachanatami munancuna .
46001023	Shina cacpipish , ñucanchicca Cristo cruzpi huañushcatami huillacunchic . Cai huillashcaca judiocunataca nanachic shinami , cutin mana judiocunamanca pucllashca shinami ricurin .
46001024	Ashtahuanpish Dios cayashcacunamanca , judiocunaman cashpa , griegocunaman cashpa , Cristomanta huillashcaca Dios imatapish ruhuaclla , shinallatac yachac cashcatami ricuchin .
46001025	Cai pachapi causaccunapac Dios huillashca pucllashca shina cashpapish , tucui cai pachapi cac yachachishcacunamanta yallimi . Shinallatac Dios ruhuashcaca imapac mana valic shina cashpapish , tucui cai pachapi ruhuashcacunamanta yalli valishcami .
46001026	Cuyashca criccuna , gentecuna yuyashca shina ashacunalla yachaccuna cacpipish , ashacunalla mandaccuna cacpipish , ashacunalla alli nishca aillucuna cacpipish , Diosca cancunata cayashcami . Chaitami yuyarina canguichic .
46001027	Yachaccunata pingaichingapacmi , imata mana yachac nishcacunata Diosca acllashca . Shinallatac valishca gentecunata pingaichingapacmi , imapacpish mana valichishcata acllashca .
46001028	Jatun yachaccunata yangapi churangapacmi , cai pachapi mana alli nishca , imapacpish mana valichishca yangalla gentecunata Diosca acllashca .
46001029	Chaimantami Diospac ñaupapica pipish mana jatun tucunga .
46001030	Ashtahuanpish Diosllatacmi cancunataca Cristo Jesus-huan shucllata ruhuarca . Diosmi Cristomantaca jatun yachacta , cashcata ruhuacta , jucha illacta ruhuashpa quishpichirca .
46001031	Shina cacpimi Dios quillcachishcapica : « Maijanpish jatun tucusha nishpaca , Mandac Diosmanta jatun tucuchun » nicun .
46002001	Cuyashca criccuna , Diosmanta alli huillaita huillangapac cancunapacman rishpaca , mana entendipac , yachac tucushca rimaicunahuanca mana huillarcanichu .
46002002	Ñuca cancunahuan cashpaca , ima shuctac yachanata mana munashpami , Jesucristomanta , pai cruzpi huañushcallamanta yachanata munarcani .
46002003	Cancunahuan cashpaca , manchaihuan irquiyashca , chucchucucmi carcani .
46002004	Cancuna crichunca , imata parlashpapish , alli huillaita huillashpapish , tucuita yachac shina alaja rimaicunahuanca mana huillarcanichu . Chaipac randica Diospac Espiritupac poderhuanmi cricta ruhuarcani .
46002005	Chaitaca , mana gentecunapac yachaillamanta crichun , ashtahuanpish Diospac podermanta crichunmi , chashnaca huillarcani .
46002006	Ashtahuanpish ña sinchi criccuna cashpaca , alli yachai rimaicunahuan rimanacunchic . Cai alli yachai rimaicunaca mana cai pachamantachu , mana jatun mandaccunamantachu . Mandaccunaca chingariccunallami .
46002007	Ñucanchicca huiñaita sumac llactapi causagrichunmi , pipish mana yachashca , cai pachata Dios manarac ruhuashpa , huacaichishpa charicushca yachaicunata huillacunchic .
46002008	Chaitaca cai pacha mandaccunaca mana yacharcacunachu . Paicuna yachashca cashpaca , Mandac Apunchic Jesustaca mana chacatanmanchu carca .
46002009	Ashtahuanpish Dios quillcachishcapica : « Imapish mana ricushcata , mana uyashcata shinallatac jaicapi mana yuyashcatami , paita cuyaccunamanca Diosca cusha nicun » ninmi .
46002010	Ashtahuanpish Diosmi paipac Espirituhuan ñucanchicman yachachishca . Diospac Espirituca tucuitami ricsin , Dios imata yuyacushcatapish yachanmi .
46002011	Shungupi imata yuyacushcata gentecunapuraca pi mana yachanchu , ashtahuanpish paipac shungupi cac espiritullami yachan . Chashnallatacmi Dios imata yuyacushcataca gentecunaca mana yachan , chaitaca Diospac Espiritullami tucuita yachan .
46002012	Ñucanchicca mana cai pacha espiritutachu chasquircanchic , ashtahuanpish Dios cushca Espiritutami , pai cuyashpa yachachishcacunata entendingapac chasquircanchic .
46002013	Chaimantami ñucanchicca mana ñucanchic yuyaillamanta ashtahuanpish Diospac Espíritu yuyaita cushcallatac rimanchic . Shina cashpami Diospac Espíritu yuyaita cushcallata Paimanta munaccunamanca yachachinchic .
46002014	Diospac Espirituta mana charicca Espíritu cushcacunataca mana chasquisha ninchu . Chaicunaca paimanca pucllashca shinami . Shinallatac imata nisha nicushcatapish mana entendinchu . Chaitaca Diospac Espíritu yuyachicllapimi , yachac chayancuna .
46002015	Ashtahuanpish Diospac Espiritumanta yachanata munacca alli cashcatapish , mana alli cashcatapish yachanmi . Paitaca pi mana juchanchi pudinchu .
46002016	Dios quillcachishcapica : « Mandac Diospac yuyaitaca , ¿ pitac ricsingayari ? Shinallatac paitaca , ¿ pitac yachachingayari ? » ninmi . Shina cacpipish , ñucanchictaca Cristomi yuyaita cushpa yachachicun .
46003001	Cuyashca criccuna , Cristomanta huillashpaca , Diospac Espíritu yuyaita cushca gentecunaman shinaca mana huillarcanichu , ashtahuanpish manarac Cristota alli cric , cai pacha jucha munashcata ruhuac criccunamanmi huillarcani .
46003002	Cancuna chuchucuc huahuacuna lechellata micuc shina cacpimi yachacuipaclla yachaicunata yachachircani . Cancunaca manarac sinchi micuita micuc shinami canguichic Cunancamanmi , manarac sinchita micuccuna shina canguichic .
46003003	Cancunaca cai pacha jucha munashca shina causacushcamantami , rimanacunguichic , piñanacunguichic shinallatac raquirinacunguichic . Chashna ruhuashpaca , chairac cai pacha jucha munashca shina causacushcamantami ruhuacunguichic .
46003004	Shinashpami cancunapuramanta shucca : « Ñucaca Pablota caticmi cani » , cutin shucca : « Ñucaca Apolosta caticmi cani » nicunguichic . Chashna nishpaca , ¿ manachu cai pacha jucha munashca shina causacunguichic ?
46003005	Ñucanchicca Pablo cashpapish , Apolos cashpapish ¿ imatac canchicyari ? Ashtahuanpish Apunchic Jesuspacta ruhuaccunallami canchic . Ñucanchic huillacpimi , cancunaca paita crircanguichic . Ñucanchicca Apunchic Jesús imata ruhuachun ricuchishcallata ruhuaccunami canchic .
46003006	Ñucaca muyuta tarpuc shina , cutin Apolosca parcuc shinami canchic . Tarpushca muyuta huiñachicca Diosmi can .
46003007	Tarpucpish , parcucpish ima mana canchicchu , ashtahuanpish muyuta huiñachicca Diosllami can .
46003008	Tarpucpish , parcucpish chai shinallatacmi canchic . Shina cacpipish quiquin imata ruhuashcata ricushpami , Diosca cunga .
46003009	Ñucanchicca ishcaitacmi Diospacta ruhuaccuna canchic . Cancunaca Dios tarpuna allpa shina , Dios huasichina huasi shinami canguichic .
46003010	Dios paipac cuyaimanta cayacpimi , huasichic shina pircai callarircani . Callari pircata ñuca ruhuashca quipaca , shucmi pircata churashpa caticun . Chai pircata churaccunaca , tucuimi quiquinllatac ima shina churacushcata ricuna can .
46003011	Callari pirca shinaca , Jesucristomi . Chaimanta pi shuccunaca shuctac callari pircataca mana churai pudinchu .
46003012	Callarishca pirca jahuapica curihuan , cullquihuan , sumac rumicunahuan , mana cashpaca caspihuan , ucshahuan , ima carrizohuan cashpapish huasichinallami .
46003013	Shina cacpipish quiquin imahuan ruhuashcaca , taripai punzhapimi ricuringa . Chaipi Dios ninahuan rupachishpa ricucpimi quiquin imalaya ruhuashcaca yacharinga .
46003014	Callarishca jahuapi ruhuashca mana ima tucucpica , paica allitami japinga .
46003015	Maijanpac ruhuashca huasi rupacpica paica imata mana japingachu . Paipish ninamanta mana quishpiringachu .
46003016	Cancunaca Dios causana huasi cashcata , shinallatac Diospac Espiritupish cancunapac shungupi causacushcataca , ¿ manachu yachanguichic ?
46003017	Chaimanta Dios causana huasica paipacllami . Maijanpish Diospac huasita urmachictaca , paitapish Diosca urmachingami . Chai huasica cancunallatacmi canguichic .
46003018	Maijanpish “ ñucaca allimi cani ” nishpaca , ama pandaringuichicchu . Cancunapuramanta maijanpish cai pacha gentecuna yuyashca shina “ mai yachacmi cani ” nishpa yuyacushpaca , imata mana yachac shinami tucuna canguichic . Chai shina tucushpami , mai yachaccunatac tucunguichic .
46003019	Cai pacha gentecuna yachashcallaca , Diospac ñaupapica imata mana yachashca shinami . Dios quillcachishcapica : “ Diosca chai jatun yachaccunataca , paicunapac yachashcallahuantacmi tucllapi shina urmachin ” ninmi .
46003020	Shinallatacmi Mandac Diosca : “ Jatun yachaccunapac yachaica mana yachashca shina cashcatami yachani ” ninmi .
46003021	Chaimantami maijanpish gentecuna yachachishcallapi shunguta churashpa caticushpaca , mana jatun tucunachu can . Tucui imapish cancunapacmi .
46003022	Pablopish , Apolospish , Pedropish , cai pachapish , huañuipish , causaipish , cunan punzhapish , shamuc punzhapish tucuimi cancunapac can .
46003023	Shinallatac cancunaca Cristopacmi canguichic . Cristoca Diospacmi .
46004001	Chaimanta ñucanchictaca Cristota serviccuna , Diosmanta pipish mana yachashcata yachachichun churashcata yuyachun .
46004002	Maijanta yachachichun churacpica pactachic cashcatami ricuchina can .
46004003	Cancuna juchanchinatapish , juezcuna juchanchinatapish mana manchanichu . ¡ Ñucapish alli cashcata , mana alli cashcata mana ninichu !
46004004	Ñuca yuyaipipish ima mana allita ruhuashcata mana yuyanichu . Shina cashpapish , “ jucha illacmi cani ” mana ninichu . Ñucataca Apunchic Jesucristomi taripanga .
46004005	Shina cacpica manarac juchanchina punzha chayamucpi , ama juchanchichicchu . Apunchic Jesús cutimunata shuyaichic . Paimi amsapi pacashcacunatapish , shungu imata yuyashcatapish achicpi shina ricuchinga . Shina ruhuacpimi , Diosca cada quiquin imata ruhuashcata ricushpa alli ninga .
46004006	Cuyashca criccuna , Apolostapish ñucatapish ricushpa yachacuichic . Cancunapac allipacmi chashna rimani . Chashna yachacushpami , quillcashcapi nishcallata ruhuanguichic ninguichic . Shinallatac paimi alli , caishucca mana allichu nishpa , mana rimanguichic .
46004007	¿ Pitac cantaca shuccunamanta yallita ruhuarca ? ¿ Imatatac Diosmantaca mana chasquircangui ? Chashna tucuita chasquishpaca , ¿ ima nishpatac Diosmanta mana chasquishca shina jatun tucungui ?
46004008	Ña tucuita charishpaca , chayuccunami canguichic . Chaimantami mana ñucahuan cashpapish , jatun mandaccuna canguichic . ¡ Mandaccunata cashpaca , allimari canguichicman ! ¡ Ñucapish cancunahuan mandaimanmi !
46004009	Chaica , ñucaca apostolcunataca huañuchingapac chicanyachishpa tucuipac huashapi Dios churashcatami yuyani . ¡ Chaimantami cai pachapi causac tucui gentecunapacpish , angelcunapacpish asina tucushcanchic !
46004010	Ñucanchicca Cristota caticushcamantami imata mana yachac , upacuna tucushcanchic . Cutin cancunaca Cristohuan shuc shinalla tucushpaca yachaccunami tucushcanchic . Ñucanchicca irquiyashcami canchic , Cutin cancunaca sinchimi canguichic . Cancunaca tucuipac alli nishcami canguichic , ñucanchicca mana alli nishcami canchic .
46004011	Cunancamanmi yarcaihuan , yacunayaihuan , huasi illaclla , churana illaclla , gentecuna macashca canchic .
46004012	Ñucanchic quiquin maquihuan trabajashpami yallita shaicushcanchic . Ñucanchicta rimaccunataca Dios bendiciachun mañanchicmi . Llaquichicpipish , chai llaquita apanchicllami .
46004013	Ñucanchicta mana allita rimacpipish , cuyai shunguhuanmi cutichinchic . Cunancamanmi cai pachapica imapac mana valic , tucuipac millana mapa shina tucushcanchic .
46004014	Mana cancunata pingaichingapacchu caicunataca quillcanchic , ashtahuanpish ñuca cuyashca huahuacunata cunac shinami cashna rimani .
46004015	Cancunaca Cristomanta chunga huaranga yachachiccunata charishpapish , mana tauca taitacunatachu charinguichic . Alli huillaita ñuca huillacpi , cancuna Jesucristohuan shuc shinalla tucushcamantaca , ñucami cancunapac taita shina cani .
46004016	Chaimanta ñucata ricushpa yachacuchunmi mañani .
46004017	Chaimantami Apunchic Jesusta alli cric , ñuca cuyashca huahua shina Timoteota cachagrini . Paimi ñuca Apunchic Jesucristota crishpa , ima shina causanata yachachingui . Ñucapish chashnallatacmi tandanacushca criccunamanca maipipish yachachicuni .
46004018	Maijancunaca : “ Pabloca mana ricungapac shamungachu ” yuyashpami , jatun tucushpa puricunguichic .
46004019	Ashtahuanpish Apunchic Jesús munacpica , utcami cancunata ricungapac risha . Chaipimi chai jatun tucushcacuna mana shimillahuan nicushcata ashtahuanpish , imatapish ruhuac cashcata ricusha .
46004020	Dios mandacucpi causanaca mana shimillahuan jatun tucunachu ashtahuanpish , imatapish ruhuac cashcatami ricuchina .
46004021	Ñuca cancunapacman shamushpaca , ¿ llaquichingapac , mana cashpaca alli shunguhuan , cuyaihuan shamuchunchu munanguichic ?
46005001	Cancunapuramanta maijanca lamamahuan shina , quiquin huarmihuan causacuctami yachac chayarcani . Chai shina millai juchataca Diosta mana ricsiccunapish mana ruhuanchu .
46005002	¿ Chashna cashca jahuachu jatun tucunguichic ? ¡ Chaipac randica , llaquirishpami chai huacllirictaca cancunapuramanta llucchishpa cachana canguichic !
46005003	Ñuca mana cancunahuan cashpapish , ñuca yuyaipica cancunahuanmi cani . Chaimantami ñucapish chai ruhuactaca juchanchishpa mana allichu nini .
46005004	Cancuna tucui tandanacushca cacpica , ñuca yuyaipish , Apunchic Jesucristopac poderpish cancunahuanmi canga .
46005005	Chaimanta chai huacllirishca runataca paipac aicha llaquichishca cachun , Satanaspac maquipi churaichic . Apunchic Jesús cutimui punzhapi chai runapac espirituta quishpichichunmi , chashnaca ruhuana canguichic .
46005006	Chashna mana allicuna tiyashca jahuaca , mana allichu jatun tucunaca . ¿ Manachu ashalla levadura tucui chaputa punguillichic cashcataca yachanguichic ?
46005007	Pascua punzhapi levadura illac , cunanlla ruhuashca tanda shina cangapacca , mana alli levadurataca shitanami , canguichic . Chashna cachunmi , Pascua punzhapi Diosman cushpa , pactalla ovejata huañuchishca shina Apunchic Jesucristoca ñucanchicmanta huañurca .
46005008	Chashnami levadura illac tandata micuc shina , imatapish cashcata ruhuashpa , Pascua punzhapi micunataca micuna canchic . Ashtahuanpish mana alli levadurahuan ruhuashca tandata micuc shina , millai yuyaihuan juchallishpa purinachu canchic .
46005009	Utcamanmi maijanpish huaclliriccunahuanca ama tandanacunguichicchu nishpa quillcarcani .
46005010	Chai shina nishpaca , tucui cai pachapi causac huaclliriccunahuan , imatapish charinallata munaccunahuan , shuhuaccunahuan shinallatac ruhuashcalla dioscunata adoraccunahuan amatac tandaringuichicchu nishpaca , mana nisha nircanichu . Paicunahuan mana tandarinacuna cacpica , cai pachamanta llucshinami cancunamanca alli canman .
46005011	Ashtahuanpish chashna nishpaca , cric cashca jahua huaclliriccunahuan , imatapish charinallata munaccunahuan , imapish tucushca canman niccunahuan , ruhuashcalla dioscunata adoraccunahuan , llullaccunahuan , machaccunahuan , shuhuaccunahuan amatac tandaringuichicchu nisha nircanimi . Chashna gentecunahuanca micungapacllapish ama tiyaringuichicchu ninimi .
46005012	Mana criccunataca ñucaca mana juchanchinachu cani . Ashtahuanpish criccunapurapi caccunataca cancunami taripana canguichic
46005013	Mana criccunataca Diosmi taripashpa juchanchinga . Cancunapuramanta chai mana allita ruhuactaca anchuchichic .
46006001	Cancunapurapi maijan piñanacucpica , Diospaclla cac criccuna allichichun ninapac randica , ¿ ima nishpatac mana cric juezcunapacman allichichun nishpa ringuichicyari ?
46006002	Diospaclla caccuna cai pachapi causaccunata taripana cashcataca , ¿ manachu yachanguichic ? ¿ Cancuna cai pachapi causaccunata taripana cashca jahuachu , cai uchilla piñanacuicunataca mana allichi pudinguichic ?
46006003	Angelcunatapish ñucanchic taripana cashcataca , ¿ manachu yachanguichic ? Chashna taripac cashpaca , cai pachapi causaccunallataca , ¿ ima nishpatac mana taripai pudinguichic ?
46006004	Cai pacha causaipi piñanacui tiyashcataca , ¿ ima nishpatac tandanacushca criccunahuan ima riccunata mana charic juezcunapacman allichichun nishpa ringuichicyari ?
46006005	Criccunapurapi imapish piñanacuicuna tiyacta ricushpa allichichunca , ¿ manachu cancunapurapi maijan shucllapish tiyan ? Cancuna pingaita charichunmi caitaca nini .
46006006	Cancunaca mana piñanacunguichillachu ashtahuanpish mana cric juezcunapacmanmi chaita allichichun nishpa ringuichic .
46006007	Cancunapura chashna piñanacushcaca , ñami shuc pingai ricurin . Chaipac randica mana allita ruhuacpipish , shuhuacpipish ¿ manachu saquinalla canga ?
46006008	Ashtahuanpish cancunaca chaita ruhuanapac randica , ¡ criccunapurami mana allita ruhuashpa shuhuanacunguichic !
46006009	Millaita ruhuaccuna Dios mandacucpi imata mana charina cashcataca , ¿ manachu yachanguichic ? Ama pandarichicchu . Huaclliriccunapish , ruhuashcalla dioscunata adoraccunapish , huainayaccunapish , huarmi tucuccunapish , caricunapura millaita ruhuaccunapish ,
46006010	shuhuaccunapish , charinallata munaccunapish , machaccunapish , llaqui tucuchun niccunapish , crichishpa shuhuaccunapish , Dios mandacucpica mana yaicungacunachu .
46006011	Ñaupaca cancunapuramanta maijancunaca chashna ruhuaccunami carcanguichic . Ashtahuanpish cunanca ñucanchic Diospac Espiritumanta , Apunchic Jesucristomantami juchacunata perdonashpa chuyayachishca , Diospaclla chicanyachishca , paihuan alli tucuchun chasquishcacuna canguichic .
46006012	Maijanca : “ Ñucaca tucui imata ruhuasha nishpapish , ruhuanallami cani ” ningachari . Shina cashpapish , imatapish quiquin munashcata ruhuanaca mana allichu . Ñucaca cacharishca shina cashpapish , millai munaicuna imatapish ruhuachichunca mana saquinachu cani .
46006013	Maijanca : “ Micunaca huicsapacmi , cutin huicsaca micungapacmi can ” ningachari . Chashna cashpapish Diosca micunatapish , huicsatapish chingachingami . Cuerpoca mana huainayangapacchu , ashtahuanpish Apunchic Jesusta servingapacmi , Apunchic Jesusca cuerpopacmi can .
46006014	Apunchic Jesusta causachic Diosllatacmi paipac poderhuan ñucanchictapish causachinga .
46006015	Cancunaca , ¿ manachu cancunapac cuerpoca Cristohuan shuc shinalla cashcataca , yachanguichic ? Cristohuan shuc shinalla tucushca cuerpotaca , ¿ ima shinatac cullquimanta huainayac huarmipac cuerpohuan shuc shinallatac ruhuasha ? ¡ Chaitaca mana yuyanallapish canchicchu !
46006016	¿ Manachu cullquimanta huainayac huarmihuan chayarishpaca , chai huarmihuan shuc shinalla tucun ? Chaimantami Dios quillcachishcapica : « Ishcai cashpapish , shucllami tucun » nicun .
46006017	Maijanpish Apunchic Jesus-huan shuc shinalla tucushpaca , paihuanmi shuc espiritulla tucun .
46006018	Huainayanamanta anchurichic . Maijanpish ima shuctac juchata ruhuashpaca , mana paipac cuerpota ima ruhuanchu , ashtahuanpish huainayacmi , paipac cuerpota mapayachin .
46006019	¿ Manachu cancunapac cuerpoca Diospac Espíritu causana huasi cashcata yachanguichic ? Chai Espiritutami Diosmanta chasquircanguichic . Chai espiritumi cancunapi causacun Cancunaca mana quiquinpacchu canguichic ,
46006020	ashtahuanpish Diosmi cancunataca tucuimanta yalli valic-huan randirca . Chashna cashcamanta cancunapac cuerpohuan , espirituhuan Diosta alli nina nichic . Cuerpopish , espiritupish Diospacmi can .
46007001	Cunanca cancuna quillcashpa , tapushcatami huillagrini . Mana cazarashpa causanaca allimi canman .
46007002	Shina cacpipish , huainayana yalli tiyashcamantaca , caripish quiquin huarmita , huarmipish quiquin cusata charinami can .
46007003	Cusapish quiquin huarmipi chayarinami can , huarmipish quiquin cusa chayarichun saquinami can .
46007004	Huarmipac cuerpoca cusapacmi . Cusapac cuerpoca huarmipacmi .
46007005	Chaimanta caishucpish , chaishucpish ama misarinacuichicchu . Shina cashpapish Diosta tucui shunguhuan mañangapacca , ishcaindita yuyarinacushpami , asha punzhacunacaman chayarinataca saquina canguichic . Chai quipaca Satanás huainayana yuyaita ama cuchun tandaringuichiclla .
46007006	Caita nishpaca yuyaita cunillami , ashtahuanpish mana mandanichu .
46007007	Ñucaca tucui caricuna ñuca shina causachunmi munani . Shina cacpipish , Diosca mana tucuimanchu chai poderta cushca , ashtahuanpish shucmanca shuctaclaya , caishucmanca shuctaclaya yuyaitami cushca .
46007008	Mosocunapish , viudacunapish ñuca shina mana cazarashpa causanaca allimi canman ninimi .
46007009	Shina cacpipish , mana jarcari pudishpaca cazarachunlla . Chai munailla purinapac randica , cazaranami ashtahuan alli .
46007010	Ña cazarashca huarmica cusata ama shitachun nishpami mandani . Caitaca mana ñucachu nini , ashtahuanpish Apunchic Jesusmi mandan .
46007011	Cusata shitashpapish , ama shuc-huan cazarachun , mana cashpaca cusallahuantac alli tucuchun , cusapish huarmitaca ama shitachun ninimi .
46007012	Caishuccunamanta nishpaca , mana Apunchic Jesuschu nin , ashtahuanpish ñucami nini : Maijan huauquipac huarmi mana cric cashpapish , paihuan alli cacpica ama shitachun .
46007013	Shinallatac maijan panipac cusa mana cric cashpapish , paihuan alli cacpica , ama shitachun .
46007014	Cusaca huarmi cric cashcamantami Diospaclla tucunga . Mana cric huarmipish , cusa cric cashcamantami Diospaclla tucunga . Mana shina cacpica , paicunapac huahuacunaca mana cricpac huahuacuna shinami canman . Paicunaca Diospaclla causaccunapurami tucushcacuna .
46007015	Ashtahuanpish cari cashpa , huarmi cashpa , mana cric cashcamanta shitasha nishpaca , shitachunlla . Chaica , cric huauquipish , cric panipish mana llaquilla causanachu can . Diosca ñucanchictaca cushilla causachunmi cayarca .
46007016	Can huarmi , ¿ cambac cusata ima shina quishpichinata yachanguichu ? ¿ Can cusapish cambac huarmita ima shina quishpichinata yachanguichu ?
46007017	Ashtahuanpish Apunchic Jesucristo cancunaman imata ruhuachun yuyaita cushca shina , Dios cancunata acllai punzha ima shinami carcanguichic , chai shinallatac causanguichic . Tandanacushca criccunataca maipipish chai shinallatacmi mandani .
46007018	Maijanpish Dios cayacpica , circuncisionta ruhuashca cashpapish , circuncisionta ama pacachun . Cutin mana circuncisionta ruhuashca cashpapish , Dios cayacpica , ama circuncisionta ruhuachun .
46007019	Diosmanca circuncisionta ruhuashcapish , mana ruhuashcapish mana ima canchu , ashtahuanpish pai mandashcacunata cazuchunmi munan .
46007020	Dios cayacpi ima shinami carcanguichic , chai shinallatac caichiclla .
46007021	Can servic cashpapish , canta Dios acllacpica , ama llaquiringuichu . Ima punzha servinata saquinalla cacpica saquinguillami .
46007022	Maijan servic cashpapish , Apunchic Jesusta crishpaca , ña mana servicchu can , ashtahuanpish cunanca Apunchic Jesusta servicmi . Maijan mana servic cashpapish , cunanca Apunchic Jesusta servicmi .
46007023	Diosca tucuimanta yalli valic-huanmi , cancunataca paita servichun randirca . Chaimanta runacunallata servishpa ama huatashca shina causaichicchu .
46007024	Cuyashca criccuna , Dios cancunata acllacpi , ima shinami carcanguichic , chai shinallatac paipac ñaupapica paita caticunguichiclla .
46007025	Carihuan manarac chayarishca solteracunata yachachingapacca , Apunchic Jesús mandashcataca mana charinichu . Shina cashpapish Apunchic Jesús cuyashcamantami , ñuca yuyaimanta caitaca chashna nini . Chaitaca tucui shunguhuan uyaichicyari :
46007026	Llaqui punzhacunapi causacushcamantaca manarac cazarashcacunaca chashnallatac catichun .
46007027	Cazarashca cashpaca , ama huarmita shitaichu . Mana cazarashca cashpaca ama cazarachun .
46007028	Cazaranapish mana juchachu . Shinallatac soltera cazarashpapish mana juchallinchu . Shina cacpipish , cazaraccunaca llaquitami cai pachapi apancuna . Chai llaquicunata charichunca , ñucaca mana munanichu .
46007029	Cuyashca criccuna , ñucaca caitami nisha nini : Cai pachapica mana unai huatacunatachu causashun . Chaimanta huarmiyuc caricunaca , mana huarmiyuc cashca shina causachun .
46007030	Huacaccunaca , mana llaquilla cashca shina cachun . Cushilla caccuna , mana cushilla shina cachun . Ima randishpapish mana randishca shina cachun .
46007031	Cai pachapi ima tiyashcahuan cushicuccunaca ama cushicuchun . Cai pachapi ima tiyashcacunaca chingaringallami .
46007032	Cancuna llaquilla causachunca mana munanichu . Mosoca Apunchic Jesusta servishpa , paillata cushichinatami munan .
46007033	Ashtahuanpish cazarashca runaca huarmita cushichingapacmi , cai pachapi ima tiyashcallata yuyashpa causan .
46007034	Chashnami paicunaca ishcailayata yuyan . Solteraca Apunchic Jesusta servingapacmi cuerpopipish , espiritupipish Diospaclla canata munan . Ashtahuanpish cazarashca huarmica cusata cushichingapacmi , cai pachapi ima tiyashcallata yuyashpa causan .
46007035	Caicunata mana cancunata jarcangapac , ashtahuanpish cancunapac allipacmi nini . Tucui shunguhuan Apunchic Jesusta servishpa , ima shina causana cashca shina causachun chashnaca nini .
46007036	Maijanpish paipac ushi cazarana tiyashca jahua , unai huatacunata mana cazarashpa causana mana alli cacpica , cazarachichunlla . Cazaranaca mana juchachu .
46007037	Shina cashpapish maijan soltera paipac shungupi munashca shina , mana cazaranaca allimi nishpa yuyashpaca allitami ruhuan .
46007038	Shinashpaca maijanpish paipac ushita cazarachishpaca , allitami ruhuan . Mana cazarachishpapish , ashtahuanmi allita ruhuan .
46007039	Cusayuc huarmica cusa causacucpica , mandashcapi nishca shinaca maita mana chicanyaipacmi , ashtahuanpish cusa huañucpica , Apunchic Jesusta cric-huanca pihuanpish cazaranallami .
46007040	Chashna cacpipish ñuca yuyaipica mana cutin cazarashpami , ashtahuan cushi causanman yuyanimi . Caitaca Diospac Espíritu ñucamanpish yuyaita cushcamantami nicuni .
46008001	Cunanca ruhuashcalla dioscunaman animalcunata huañuchishpa , cushca aichata micunamantami huillasha . Ari , imapish cashcata ruhuanamantaca tucuimi yachanchic . Shina cashpapish chai yachaicunaca jatun tucuna yuyaitami apamun . Ashtahuanpish cuyanacushpa causashpami , tandanacushca criccunaca sinchiyanga .
46008002	Maijanpish “ ña yachanimi ” nishpapish , chai yachana cashca shinataca manarac yachanchu .
46008003	Ashtahuanpish Diosta maijanpish cuyacca , Diospac ricsishcami can .
46008004	Ruhuashcalla dioscunaman animalcunata huañuchishpa , cushca aichata micunamanta nishpaca , ruhuashcalla dioscunaca cai pachapica ima mana canchu , ashtahuanpish shuclla Dios tiyashcatami yachanchic .
46008005	Shuccunaca : “ Jahua pachapipish , cai pachapipish dioscunaca tiyanmi ” nincunami . Chai shina “ achca mandaccunami , achca dioscunami tiyan ” nicucpipish ,
46008006	ñucanchicmanca shuclla Diosmi tiyan . Paimi tucui cai pachapi imalla tiyactapish ruhuac , shinallatac paipacmi ñucanchicpish canchic . Shinallatacmi shuclla Apunchic Jesucristo tiyan . Paimantami tucui imapish tiyan . Ñucanchicpish paimantami causanchic .
46008007	Ashtahuanpish caicunataca mana tucuichu yachancuna . Maijancunaca chai ruhuashcalla dioscunata adoraccuna cashcamantami , chairac chai dioscunaman cushca aichata micucuncunarac . Chashnaca paicunapac yuyaipi manarac sinchi criccuna cashcamantami , chashna micushpaca , paicunapac yuyaica mana allita ruhuacushcata yuyancuna .
46008008	Ima micunata micushcallamanta Dios alli nishcaca mana cashunchu . Micushcallamanta ashtahuan alli nishcapish , shinallatac mana micushcamanta mana alli nishcapish mana cashunchu .
46008009	Shina cacpipish micunallami nishpa micushpaca , pacta caishuc manarac sinchi criccunata pandachinguichicman .
46008010	Caicunata yachashca jahua , ruhuashcalla diosta adorana huasipi chai diosman cushca aichata can micucta maijan manarac sinchi cric ricushpaca , ¿ manachu paipish chai shina ruhuasha ninga ?
46008011	Can yachashca jahua chashna ruhuashcamantaca , chai manarac sinchi cricca pacta chingaringapac rinman . Cristoca paimantapish huañurcami .
46008012	Chai shina mana allita ruhuashpaca , manarac sinchi criccunapac yuyaita pandachishpami , Cristollatatac piñachishpa , juchata ruhuanguichic .
46008013	Shina cashcamanta ruhuashcalla dioscunaman cushca aichata ñuca micushcallamanta shuc cric pandarina cacpica , paita mana pandachingapacca chai aichataca mana micunachu cani .
46009001	Ñucaca apostolmi cani , imatapish ruhuai pudinimi . Ñucanchic Apunchic Jesucristotapish ñucallatacmi ricurcani . Apunchic Jesucristomanta ñuca huillacpimi , cancunaca crircanguichic .
46009002	Shuccunaman mana apóstol cashpapish , cancuna Apunchic Jesusta crishpa , paihuan shuc shinalla tucushcamantaca , apostolmi cani .
46009003	Ñucata juchanchishpa rimaccunataca :
46009004	Ñucanchic huillaccunaca ¿ manachu micunatapish , ubianatapish chasquina canchic ?
46009005	¿ Manachu ñucanchicpish apostolcuna shina , Apunchic Jesuspac huauquicuna shina , Cefas shina , shuc cric huarmita cazarashpa , apai pudinchic ?
46009006	¿ Bernabellachu , ñucallachu tandanacushca criccunamanta imatapish mana chasquina canchic ?
46009007	¿ Pitac quiquin cullquihuan soldado tucun ? ¿ Pitac manapish micungapac uvasta tarpunga ? ¿ Pitac ovejata michishpapish lecheta mana ubian ?
46009008	Caica mana ñucapac yuyaillachu , ashtahuanpish Moisés mandashcacunapipish chashnallatacmi nicun .
46009009	Moisés mandashpa quillcachishcapica : “ Trillac huagrataca pacta shimita huatanguiman ” ninmi . Diosca mana huagracunata llaquishcamantachu chashna nicun ,
46009010	ashtahuanpish ñucanchicta llaquishcamantami chashnaca nicun . Diosca ñucanchicpac allipacmi mandashcacunataca curca . Chaica , yapucpish , trillacpish granota japina yuyaihuan trabajan .
46009011	Ñucanchic tarpuc runa shina , Dios rimashcata cancunaman huillashpaca , ¿ manachu cancunamantaca imallatapish chasquina canchic ?
46009012	Shuccuna cancunamanta imallatapish chasquishca cacpica , ¿ manachu ñucanchiccarin imallatapish japina canchic ? Shina cacpipish , Cristomanta alli huillai ama jarcarichunmi , imatapish mana chasquishpa , llaquita apashpa huillacunchiclla .
46009013	Diosta mañana huasipi serviccunaca , chai huasiman apashca micunatami micun . Chai altarpi serviccunaca Diosman cushcatami micuncuna . Chaitaca cancunallatac yachanguichicmi .
46009014	Chashnallatacmi Apunchic Jesusca maijanpish alli huillaita huillaccunaca , chai huillashcallamanta micuchun nishpa mandashca .
46009015	Shina cacpipish , cancunamantaca imata mana japishcanichu . Cancunamanta imata japingapacpish mana quillcanichu . Pimanta imata mana chasquishpa , alli huillaita huillashpa cushicunata chingachinapac randica , huañunatami munani .
46009016	Alli huillaita huillashpaca , mana jatun tucunachu cani , ashtahuanpish chaitaca huillanallatacmi cani . Mana huillashpaca , ¡ aij , imachari tucusha !
46009017	Ñuca munaillamanta huillashpaca , japina cashcataca japishami , ashtahuanpish mandashcallamanta huillashpaca , mandashcallatami ruhuacuni .
46009018	Alli huillaita huillashcamanta japinata saquishpa , imata mana japishpa , cushicushpa Cristomanta alli huillaita huillanami , tucuimanta yalli japinaca can .
46009019	Ñucaca mana pipac servic cashpapish , achca gentecunata Cristopacman chayachingapacmi , tucuipac servic tucuni .
46009020	Israelcunahuan cashpaca , paicuna Cristopacman shamuchunmi israelcuna shina tucuni . Moisés mandashcacunata pactachiccunahuan cashpaca , paicuna Cristopacman shamuchunmi chai mandashcacunata pactachiccuna shina tucuni . Shina cacpipish , ñucaca mana chai mandashcacunata pactachicchu cani .
46009021	Moisés mandashcacunata mana pactachiccunahuan cashpaca , paicuna Cristopacman shamuchunmi paicuna shina tucuni . Chashna ruhuashpaca , Dios mandashcacunata mana saquishpami , Cristo mandashcata pactachicuni .
46009022	Manarac sinchi criccunahuan cashpaca , paicuna Cristopacman shamuchunmi paicuna shina tucuni . Chashnami maijancunallapish quishpirichun tucuilaya tucuni .
46009023	Chashna huillashpaca , chai huillaimanta japingapacmi , chashnaca tucuni .
46009024	Pucllana pambapica tucuimi callpancuna . Shina cacpipish japina cashcataca shucllami japin . Chaitaca cancunallatac yachanguichicmi . Chaimanta chai japinata japingapac , cancunapish callpacuc shina alli causaichic .
46009025	Callpangapac allichiriccunaca chingariclla coronata japingapacmi allichirincuna . Ñucanchiccarin mana chingaric coronata japingapacmi , chashna allichiricunchic .
46009026	Ñucaca maiman chayana cashcata yachashpami callpacuni . Macanacushpapish , mana huairapi huactanichu ,
46009027	ashtahuanpish ñuca quiquin cuerpota macashpami cazuchini . Chaica , shuccunaman huillashpa mishachishca jahua , ñucarac huashayashpa mana saquiringapacmi chashnaca ruhuacuni .
46010001	Cuyashca criccuna , ñucanchic ñaupa taitacuna ima tucushcata yachachunmi munani . Paicunaca puyu llandupipishmi carca . Puca Cuchatami pasarcacuna .
46010002	Chashna puyuhuanpish , cucha yacuhuanpish bautizaric shina tucushpami , Moises-huan shuc shinalla tucurcacuna .
46010003	Tucui paicunami Dios cushca micunata micurcacuna .
46010004	Dios cushca ubianatami ubiarcacuna . Paicunahuan ricuc Rumimanta llucshicuc yacutami ubiarcacuna . Chai Rumica Cristomi carca .
46010005	Chashna cashpapish achcacunami Diospac ñaupapica mana alli carcacuna . Chaimantami chai shitashca pamballapitac huañurcacuna .
46010006	Tucui chaicunaca , paicuna shina ñucanchicpish ama millaita ruhuanata munachunmi chashnaca tucurca .
46010007	Chaimanta paicunapuramanta maijancuna shina , ruhuashcalla dioscunata mana adoranachu canchic . Dios quillcachishcapica : « Gentecunaca micungapac , ubiangapac tiyarircami . Quipaca cushicungapacmi jatarirca » ninmi .
46010008	Paicunapuramanta maijancuna shina , mana huainayanachu canchic . Chashna ruhuashpami , shuc punzhallapi ishcai chunga quimsa huaranga huañurca .
46010009	Paicunapuramanta maijancuna shina , Mandac Diosta mana pandachisha ninachu canchic . Chashna ruhuashpami , paicunaca culebra canishca huañurcacuna .
46010010	Paicunapuramanta maijancuna shina , ama Diosta rimashpa piñachichicchu . Chashna piñachishcamantami , chai huañuchic ángel shamushpa huañuchirca .
46010011	Ñaupa taitacuna chashna tucushcaca ñucanchicta yuyachingapacmi tucushca . Shinallatac tucuri punzhacunapi causacucpi , ñucanchicta yachachingapacmi , Dios quillcachishcapi quillcachishca cashca .
46010012	Chaimanta pipish ama “ allimi cani ” nichun , pacta pairac urmanman .
46010013	Cancunaca pi mana apaipac llaquitaca mana apashcanguichicchu . Diosca cancuna mana apaipac llaquita apachunca , mana munanchu . Ashtahuanpish llaquita apashpapish , chai llaquimanta llucshichunmi ayudanga .
46010014	Chaimanta cuyashca criccuna , ruhuashcalla dioscunata ama adoraichicchu .
46010015	Yachaccunaman shinami rimani . Ñuca nishcataca cancunallatac yuyarichic .
46010016	Dios cushca vinota ubiashpa , Diosta pagui nishpaca , ¿ manachu Cristopac yahuarhuan shuc shinalla tucunchic ? Tandata micushpaca , ¿ manachu Cristopac cuerpohuan shuc shinalla tucunchic ?
46010017	Taucacuna cashpapish , tucui mashna chai tandallatatac micushpaca , tucui criccunami shuc cuerpo shina canchic .
46010018	Israelcunata ricushpa yuyarichic . Animalta huañuchishpa , altarpi rupachishca aichata micuccunaca , ¿ manachu Dios-huan shuc shinalla tucuncuna ?
46010019	Chashna nishpaca , ruhuashcalla dioscunaca valinmi . Chai dioscunaman cushpa huañuchishca aichapish valinmi , mana nisha ninichu .
46010020	Ashtahuanpish ñucaca : “ Diosta mana ricsiccunaca diablomanmi animalcunata huañuchishpa cuncuna , mana Diosman cuncunachu . Chaimanta ama diabloman cuccunahuan tandarichun ” ninimi .
46010021	Mana ( chai ratollatac ) Apunchic Jesuspac vasomantapish , diablopac vasomantapish ubiai pudinguichicchu . Shinallatac mana Apunchic Jesuspac mizamantapish , diablopac mizamantapish micui pudinguichicchu .
46010022	¿ Apunchic Jesustachu piñachisha ninguichic ? ¿ Ñucanchicca paita yallichu canchic ?
46010023	Gentecunaca : “ Imata ruhuasha nishpapish , ruhuanallami ” nincunami . Chaica chashnatacmi . Shina cacpipish , criccunata sinchiyachingapacca mana tucuichu alli can .
46010024	Pipish ama quiquinpac allita mashcachun , ashtahuanpish shuccunapac allita mashcachun .
46010025	Aicha catuccuna tucui catushcata , ama caita chaita yuyashpa micuichiclla .
46010026	Chaica , cai pachapish , tucui cai pachapi tiyashcapish Mandac Diospacmi .
46010027	Maijan mana cric micunata carangapac cayacpica , rinata munashpaca , ama caita chaita yuyashpa , tucui carashcata micuichiclla .
46010028	Shina cacpipish maijan : « Caica animalta huañuchishpa , ruhuashcalla diosman cushcami » nicpica , ama micuichicchu . Chai huillac runamantapish , yuyaipi mana cushilla cashcamantapishmi mana micuna cangui .
46010029	Chai huillac runapac yuyaimantami nini , ashtahuanpish mana cambac yuyaimantaca . Ñuca imatapish ruhuashca , shuccunapac yuyaipi mana alli ricurichunca , mana munanichu .
46010030	Ñuca Diosta pagui nishpa micucpica , ¿ ima nishpatac ñuca micushcamanta shuccunaca rimanga ?
46010031	Chaimanta imata micushpapish , imata ubiashpapish , imata ruhuashpapish , Dios alli nishca cachun ruhuaichic .
46010032	Cancunaca israelcunatapish , mana israelcunatapish , Diospaclla cac tandanacushca criccunatapish ama pandachichicchu .
46010033	Ñucaca mana quiquinpac allita mashcashpami , imata ruhuashpapish tucuipac allipac , paicuna quishpirichun ruhuacuni .
46011001	Ima shinami ñuca Cristota catishpa causacuni , chai shinallatac cancunapish ñuca shina causaichic .
46011002	Cancuna ñuca yachachishcata cazushpa , ñucata yuyarishpa causacushcamantaca alli ninimi .
46011003	Shina cacpipish , Cristoca caripac uma cashcata , cutin carica huarmipac uma cashcata , Diosca Cristopac uma cashcata yachachunmi munani .
46011004	Maijan caripish , umata tapallishpa , Diosta mañashpa , mana cashpaca Diosmanta huillacushpaca Cristotami pingaichin .
46011005	Huarmicuna umata mana tapallishpa , Diosta mañashpa , mana cashpaca Diosmanta huillacushpaca cusatami pingaichin . Umata mana tapallishca huarmica , acchata pitishca shinami .
46011006	Shuc huarmi umata mana tapallisha nishpaca , acchata pitichun . Acchata tucui pitichina pingai cacpica , umata tapallichun .
46011007	Carica Dios shina cashcamanta , shinallatac Diospac cushicuita ricuchic cashcamantami , umata mana tapallina can . Ashtahuanpish huarmica caripac cushicuitami ricuchin .
46011008	Carica mana huarmimantachu tiyarca , ashtahuanpish huarmimi carimanta tiyarca .
46011009	Shinallatac Diosca caritaca mana huarmimanchu ruhuarca , ashtahuanpish huarmitami cariman ruhuarca .
46011010	Chaimantami huarmica carita , angelcunata respetota charishcamanta umata tapallina can .
46011011	Ashtahuanpish Apunchic Jesucristopac ñaupapica , caripish mana huarmita yallichu , shinallatac huarmipish mana carita yallichu .
46011012	Ima shinami huarmica carimanta tiyan , chashnallatacmi caripish huarmimanta huacharin . Chaica , tucuimi Diosmanta tiyan .
46011013	Huarmicuna umata mana tapallishpa , Diosta mañana mana alli cashcataca cancunallatac yuyarichic .
46011014	Cari acchata huiñachishpa , pingai tucushcataca , quiquin yuyaillatacmi ricuchin .
46011015	Ashtahuanpish huarmi accha huiñachinaca allimi . Umata tapallirichunmi , chashna acchata huiñachichun Diosca cushca .
46011016	Caicunamanta maijan mana uyasha nishpa , rimaccunataca : Ñucanchicpish , Diospaclla tandanacushca criccunapish , shuctaclaya causana tiyashcataca mana yachanchicchu .
46011017	Caicunata rimashpaca mana cancunata alli nigrinichu . Cancuna tandanacushpaca , allita ruhuanapac randica , mana allitami ruhuanguichic .
46011018	Puntaca , cancuna tandanacushpapish , chicanyarinacui tiyan nictami uyani . Chai nishcacunaca , ciertomi canga yuyanimi .
46011019	Cancunapurapi alli cric tiyashcata yachangapacca , chicanyarinacui tiyanami can .
46011020	Cancuna chicanyarinacushpa , Apunchic Jesús huañushcata yuyarishpa micushcaca yangallami .
46011021	Chashnami maijancunaca micungapac rishpaca , mana shuyashpa micunguichic . Maijancunaca yarcaihuanmi saquirin . Maijancunaca machactami ubiashcanguichic .
46011022	Cancunaca , ¿ manachu micungapac , ubiangapacca huasita charinguichic ? ¿ Diospaclla cac tandanacushca criccunatachu yangapi churasha ninguichic ? ¿ Imata mana chariccunatachu pingaipi churasha ninguichic ? ¿ Chaitaca allimi nishachu ? ¡ Chaitaca mana alli canichu !
46011023	Cancunaman yachachishcataca , Apunchic Jesusmantami chasquircani . Apunchic Jesusca paita japichina tutallatacmi tandata japishpa ,
46011024	Diosta pagui nishpa , chaupishpaca : « Caica cancunamanta llaquita apana ñuca aichami . Ñucata yuyarishpa micucunguichiclla » nirca .
46011025	Shinallatac vaso vinota japishpaca : « Cai vaso vinoca mushuc ari ninacuita ricuchic , ñuca yahuarmi . Ñucata yuyarishpa ubiacunguichiclla » nirca .
46011026	Chai shina tandata micushpa , vaso vinota ubiashpa , Apunchic Jesús cutimungacaman pai huañushcata huillacunguichic .
46011027	Maijanpish Apunchic Jesús huañushcata yuyarishpa , ( jahua shungullahuan ) micucca Jesuspac aichatapish , yahuartapish yangapi churashpami juchallin .
46011028	Chaimantami manarac micushpa , manarac ubiashpa , quiquin ima shina cashcatarac yuyarina can .
46011029	Maijanpish Apunchic Jesuspac aicha cashcata , paipac yahuar cashcata mana yachashpa micucca , paillatac llaqui tucungapacmi micun , ubian .
46011030	Chaimantami cancunapurapica tauca ungushcacuna , irquiyashcacuna canguichic . Maijancunacarin ña huañushcacunami .
46011031	Manarac micushpa , ñucanchic quiquinllatac ima shina cashcata alli yuyarishpa micushpaca , mana juchanchishcachu canchicman .
46011032	Apunchic Jesús llaquichishpaca ñucanchicpish cai pachapaclla causaccunahuan ama jatun llaquiman richunmi llaquichin .
46011033	Chaimanta cuyashca criccuna , Apunchic Jesús huañushcata yuyarishpa micungapac tandanacushpaca , shuyanacushpa micunguichic .
46011034	Maijanpish yarcaihuan cashpaca , quiquin huasillapitac micuchun . Tandanacuipi mana allita ruhuashcamanta Dios ama llaquichishca cachunmi , chashnaca nini . Caishuc allichinacunataca ñuca shamushpami allichisha .
46012001	Cuyashca criccuna , Diospac Espíritu imacunallata ruhuachic cashcataca yachanami canguichic .
46012002	Cancuna manarac cric cashpaca , mana rimaric ruhuashcalla dioscuna umashcami carcanguichic . Chaitaca cancunallatac yachanguichicmi .
46012003	Chaimanta Diospac Espíritu maijanta rimachicucpica mana : « Jesusca ima llaqui tucuchun » ninmanchu . Shinallatac maijanpish Diospac Espíritu mana rimachicucpica mana : « Jesusca Mandacmi » ninmanchu .
46012004	Tandanacushca criccunapurapica , tucuilaya ruhuaccunami tiyan . Shina cacpipish Diospac Espiritullami chaicunataca ruhuachin .
46012005	Tucuilayata ruhuashpa servinami tiyan . Shina cacpipish , tucui chaicunataca Apunchic Jesusllami ruhuachicun .
46012006	Tucuilaya ruhuaicunami tiyan . Shina cacpipish , Diosllatacmi tucuita ruhuachicun .
46012007	Diosca , paipac Espíritu tucuipac allipac allicunata ruhuachic cashcatami ricuchin .
46012008	Diospac Espirituta maijanmanca allita rimachunmi , alli yuyaita cun . Maijanmanca chai Espiritullatacmi alli yachaita cun .
46012009	Chai Espiritullatacmi maijantaca alli cricta ruhuan . Maijantaca ungushcacunata alliyachictami ruhuan .
46012010	Maijantaca milagrotami ruhuachin . Maijantaca Dios ima nishcata huillactami ruhuan . Maijantaca alli Espíritu cashcata yachactami ruhuan . Maijantaca mana yachashca rimaicunata rimactami ruhuan . Maijantaca chai mana yachashca rimaita entendichictami ruhuan .
46012011	Ashtahuanpish tucui caicunataca Diospac shuclla Espiritumi ruhuachin . Paimi maijanman cusha nishca shina , imata ruhuaipacta ricushpa cun .
46012012	Cuerpoca shuclla cashpapish , chican chican partecunatami charin . Chashnallatacmi Cristopac cuerpomanta nishpapish shuclla can .
46012013	Chaica , tucui ñucanchicmi Israel cashpa , mana Israel cashpa , servic , mana servic cashpapish , Diospac shuclla Espirituhuan bautizarishca canchic . Diosca chai Espiritullatatacmi yacuta ubiachic shina , curca .
46012014	Cuerpoca mana shuc partellatachu charin , ashtahuanpish chican chican partecunatami charin .
46012015	Chaquica : “ Ñucaca mana maquichu cani , chaimanta , mana cuerpopacchu cani ” mana ningachu . Shina nishpapish , cuerpopac canataca mana saquinchu .
46012016	Ringripish : “ Ñucaca mana ñahui cashcamantaca , mana cuerpopacchu cani ” nishpapish , cuerpopac canataca mana saquinchu .
46012017	Tucui cuerpo ñahuilla cacpica , ¿ ima shinatac uyanchicman ? Tucui cuerpo ringrilla cacpica , ¿ ima shinatac mutquinchicman ?
46012018	Ashtahuanpish Diosca chican chican partecunatami , maipimi alli cana cacpi cuerpopica churashca .
46012019	Tucui cuerpo shuc parte shinalla cacpica , ña mana cuerpo shina canmanchu .
46012020	Chashna cuerpopi chican chican partecuna tiyacpipish , cuerpoca shucllami .
46012021	Ñahuica maquitaca : “ Cantaca mana ninichu ” nishpaca , mana ninmanchu . Umapish chaquitaca : “ Cantaca mana ninichu ” mana ninmanchu .
46012022	Ashtahuanpish imapacpish mana valic partemi , cuerpopacca mai valic can .
46012023	Maijanmi yangalla cac partetami ashtahuan cuidarishpa , alli churarinchic . Shinallatac maijanmi pinganayaclla cac partetami , tucuimanta yalli jarcarishpa churarinchic .
46012024	Ashtahuanpish tucui mashna ricunalla partecunataca , mana jarcarinachu . Diosca yangalla cac parteta ashtahuan jarcarichunmi , cuerpotaca ruhuashca .
46012025	Cuerpopi tiyac partecuna ama chicanyarinacushpa , caishuc chaishuc ayudanacuchunmi , chashnaca ruhuashca .
46012026	Cuerpopi shuc parte llaqui tucucpica , caishuc partecunapish llaquirinmi . Shinallatac shuc parte allita japicpica , tucui partemi cushicun .
46012027	Cancunaca Cristopac cuerpo shina cashpami , chican chican partecuna canguichic .
46012028	Diosca tandanacushca criccunapurapica , puntaca apostolcuna tiyachun , quipaca Dios ima nishcata huillaccuna tiyachun , chai quipaca yachachiccuna tiyachunmi munan . Shinallatac milagrocunata ruhuaccuna , jambiccuna , ayudaccuna , pushaccuna , jaicapi mana uyashca rimaicunata rimaccuna tiyachunmi munan .
46012029	Mana tucuichu apostolcuna , Dios ima nishcata huillaccuna , yachachiccuna , milagrocunata ruhuaccuna can .
46012030	Shinallatac mana tucuichu ungushcacunata jambiccuna , jaicapi mana uyashca rimaita rimaccuna , shinallatac chai rimashca imata nisha nicushcata entendichiccuna can .
46012031	Tucui caicunamantaca , imapish ashtahuan valishca ruhuaicunata ruhuanata munaichic . Shina cacpipish tucui caicunamanta yallica , ashtahuan alli causanatami ñucaca yachachigrini .
46013001	Gentecunapac rimaitapish , angelcunapac rimaitapish ñuca rimashpapish , cuyaita mana charishpaca , chilin nic fierro , chilin nic platillo shinallami uyarini .
46013002	Dios ima nishcata huillacushpapish , tucuita yachashpapish , Diosmanta pipish mana yachashcata yachashpapish , shinallatac urcucunata cuyuchingapac tucui shunguhuan cric cashpapish , cuyaita mana charishpaca , ima mana canichu .
46013003	Shinallatac ñuca tucui ima charishcata huacchacunaman cushpapish , ñuca cuerpota rupachichun cushpapish cuyaita mana charishpaca , ima mana canichu .
46013004	Maijanpish cuyaita charicca , llaquichicpipish mana piñaric , alli shunguyucmi . Shuccuna ama charichun nishpa mana munacchu , shinallatac “ allimi cani ” nishpa mana jatun tucushcachu .
46013005	Shinallatac imapish pingaipacta mana ruhuacchu , jahualla mana piñaricchu , quiquinlla charinata mana munacchu , unaicaman mana piñaricchu ,
46013006	mana allita ruhuashcata ricushpa mana cushicuc , ashtahuanpish alli cacta ricushpa cushicucmi .
46013007	Shinallatac ima llaquitapish apacmi , crishpa caticmi , cushicushpa shuyac , imamantapish mana piñarishpa jarcaricmi .
46013008	Dios ima nishcata huillanapish tucuringami . Jaicapi mana uyashca rimaicunata rimanapish , ña mana tiyangachu . Ima yachanacunapish tucuringami . Shina cacpipish , cuyaica jaicapi mana tucuringachu .
46013009	Ima yachanacunatapish , mana tucui yachanchicchu . Dios ima nishcamantapish , yachashcallatami huillanchic .
46013010	Ima shina cashcatatac yachana chayamucpica , chai ashalla yachashcaca chingaringallami .
46013011	Huahuarac cashpaca , huahua shinami yuyaric carcani , rimac carcani . Shinallatac huahua shinami imatapish ruhuasha nic carcani . Ña juizhuyashpaca , huahua shina ruhuanataca saquircanimi .
46013012	Cunanca espejopi amsa amsallata ricucushca shinami , ashallata yachanchic . Shina cashpapish shamuc punzhaca ima shina cashcatatac , ñahui ñahuimari ricushun . Cunanca chaitaca mana yachanichu . Shina cashpapish , ima shinami Dios ñucata ricsin , shinallatacmi shamuc punzhaca ricsisha .
46013013	Caicunamanta nishpaca , crinapish , imata shuyana cashcata shuyanapish , cuyaita charinapish tiyashpa catingallami . Ashtahuanpish cai quimsacunamanta yallica cuyaimi .
46014001	Tucuimanta yallica , cuyaita charinata munaichic . Shinallatac Diospac Espíritu imata ruhuachichun munaichic . Yallicarin Dios ima nishcata huillac canata munaichic .
46014002	Maijanpish mana yachashca rimaicunata rimacca mana gentecunamanchu riman , ashtahuanpish Diosmanmi riman . Diospac Espíritu rimachicpimi , chaitaca pi mana entendin .
46014003	Dios ima nishcata huillacca criccunata sinchiyachingapac , cunangapac , cushichingapacmi riman .
46014004	Mana yachashca rimaita rimacca paipac allipacllatami riman , ashtahuanpish Dios ima nishcata huillacca tandanacushca criccuna sinchi cric cachunmi huillan .
46014005	Ñucaca tucui cancuna mana yachashca rimaicunata rimac cachunmi munaiman . Shina cacpipish , Dios ima nishcata huillaccuna cachunmi , ashtahuanca munani . Chashna cashpami , jaicapi mana yachashca rimaicunata rimacta atishpa , ashtahuan alli canguichic . Chai mana yachashca rimaicunata tandanacushca criccunaman entendichishpallami criccunapac allipac riman .
46014006	Cuyashca criccuna , ñuca cancunapacman rishpa , Dios ima nishcata huillanapac randi , allita yachachinapac randi , cashcata yachachinapac randi , yachachishcacunata yachachinapac randica , mana yachashca rimaicunata ñuca rimacucpica , cancunamanca ¿ ima allitac cangayari ?
46014007	Flautapish , arpapish chai shinallatac huacacpica , imapi tocacushcapish mana yacharinmanchu .
46014008	Corneta macanacuiman cayana tonopi mana uyaricpica , ¿ pitac macanacungapac allichiringayari ?
46014009	Chashnallatac cancuna mana entendinalla rimaita rimacpica , ¿ pitac cancuna rimashcataca entendingayari ? Chashna rimashpaca , yangallami rimanguichicman .
46014010	Cai pachapica achca rimaicunami tiyan . Chashna cacpipish , chai rimaita rimaccunapurallami entendincuna .
46014011	Shuctac rimaita mana entendishpaca , chai rimaita rimacmanca caru llactamanta shinami cani , shinallatac chai rimaita rimacpish ñucamanca carumanta shinami .
46014012	Diospac Espíritu imata ruhuachichun munashpaca , tandanacushca criccunata sinchiyachingapacmi imatapish ruhuanata munana canguichic .
46014013	Chaimanta mana yachashca rimaita rimacca , chai rimashcata entendingapac Diosta mañaichic .
46014014	Mana yachashca rimaipi Diosta mañashpaca , ñuca espirituhuan mañacuni . Shina cacpipish ñuca yuyaipica , imata mana entendinichu .
46014015	Shinashpaca , ¿ imatatac ruhuasha ? Espirituhuanpish , yuyaihuanpishmi mañasha . Shinallatac espirituhuanpish , yuyaihuanpishmi cantasha .
46014016	Can espiritullahuan Diosta pagui nicpica , ¿ ima shinatac shuc manarac yachac runaca entendingayari ? Chashna can Diosta pagui nicucpica , ¿ ima shinatac « Chashna cachun » ningayari ?
46014017	Can Diosta allita mañashpa , pagui nicpipish , caishuc criccunaca mana entendishcachu .
46014018	Tucui cancunata atishpa , mana yachashca rimaicunata rimac cashcamantaca , Diostami pagui nini .
46014019	Shina cashpapish , tandanacushca criccunapurapica chunga huaranga mana yachashca rimaita rimanapac randica , entendinalla pichca rimaitami , yachachingapac rimasha nini .
46014020	Cuyashca criccuna , ama huahuacuna shina yuyaichicchu . Ashtahuanpish mana allita ruhuangapac llullu huahuacuna shina yuyaichic . Allita yuyaringapacca , yuyaccuna shina caichic .
46014021	Mandac Dios quillcachishcaca : « Cai llactapi causaccunamanca mana yachashca rimaicunahuan , shuctac llacta rimaicunahuanmi rimachisha . Chashna rimacpipish , manatac cazungacunachu » ninmi .
46014022	( Chaica , mana yachashca rimaicunaca criccunapac señal canapac randica , mana criccunapacmi señal . Ashtahuanpish Dios ima nishcata huillashcaca mana criccunapac señal canapac randica , criccunapacmi señal can . )
46014023	Criccuna tandanacushpa , mana yachashca rimaicunata rimanacucucpi , maijan manarac yachac , mana cashpaca manarac cric yaicushpaca , ¿ manachu “ caicunaca yuyai illac ” ninga ?
46014024	Ashtahuanpish Dios ima nishcata tucui huillacucpi , shuc manarac yachac , mana cashpaca manarac cric yaicushpaca , paillatacmi tucui ima nicushcata uyashpa , juchayuc cashcata yuyarishpa llaquiringa .
46014025	Shinallatac paipac shungupi tucui ima yuyacushcatapish mana pacashpa huillangami . Chashnami Dios cancunahuan cashcata yachashpa , cumurishpa , Diosta “ allimari cangui ” ninga .
46014026	Chai shina cacpica , cuyashca criccuna , cancuna tandanacushpaca , shuccunaca salmocunata cantanguichicmi , shuccunaca yachachinguichicmi , shuccunaca Dios ima nishcata huillanguichicmi , shuccunaca mana yachashca rimaicunata rimanguichicmi , shuccunaca chai rimashcata entendichinguichicmi . Tucui caicunataca criccuna ashtahuan Jesusta catishpa sinchiyachunmi , ruhuana canguichic .
46014027	Mana yachashca rimaita maijan rimashpaca , ishcai cashpa , mana cashpaca quimsa cashpa shuyanacushpa rimaichic . Shucca chai rimashcata entendichichun .
46014028	Ashtahuanpish tandanacushca criccunapurapi mana yachashca rimaita pi mana entendichic tiyacpica , ama rimachun . Chaitaca , paillaman , Diosllaman rimachun .
46014029	Shinallatac Dios ima nishcata huillaccuna tiyashpaca , ishcai cashpa , quimsa cashpa huillachun . Shuccunaca chai huillashca alli cashcata , mana alli cashcata huillachun .
46014030	Maijan chaipi tiyacucman Dios imata ricuchicpica , chai puntaman huillacca upallachun .
46014031	Tucui mashna yachacushpa , alli yuyaita japichunca , tucui cancunami Dios ima nishcataca shuyanacushpa huillana canguichic .
46014032	Dios ima nishcata huillaccunaca , Dios ima nishcata huillaccuna shinami yuyan .
46014033	Chaica , Diosca mana maipish cachun causachun munanchu . Ashtahuanpish sumac causaita cuc Diosmi . Diospaclla cac tandanacushca criccuna imata ruhuac cashca shinami ,
46014034	huarmicunaca criccunapac tandanacuipica upallami cana can . Mana rimanachu can . Moisés mandashcacunapi nishca shinami , huarmicunaca cazuna can .
46014035	Criccunapac tandanacuipi huarmicuna rimana mana alli cashcamantaca , imata yachasha nishpaca , huasipi paipac cusaman tapuchun .
46014036	Dios rimashcaca mana cancunapurapichu callarishca , shinallatac mana cancunallamanchu chayamushca . Chaitaca cancunallatac alli yuyarichic .
46014037	Maijanpish “ Dios ima nishcata huillacmi cani ” nicca , mana cashpaca “ Diospac Espirituhuanmi cani ” nicca , cai ñuca quillcashcaca Apunchic Jesús mandashca cashcata yachachun .
46014038	Ashtahuanpish cai mandashcata mana allichu nicpica , paitapish ama chasquinguichic .
46014039	Shinashpaca cuyashca criccuna , Dios ima nishcata huillanata munaichic . Ama , mana yachashca rimaicunata rimanata jarcaichicchu .
46014040	Ashtahuanpish imata ruhuashpapish , allita ruhuaichic . Ama maipish cachun ruhuaichicchu .
46015001	Cuyashca criccuna , ñuca alli huillaita huillashcata yuyarichunmi munani . Chai huillaita chasquishpami , mana saquishpa catiracunguichic .
46015002	Ñuca huillashca shina , alli huillaita catirashpaca quishpiringuichicmi . Mana chai shina catishpaca , cancuna crishcaca yangami canga .
46015003	Puntaca ñuca ima shina chasquishca shinami , cancunamanca yachachircani . Dios quillcachishcapi nishca shinami , Cristoca ñucanchic juchacunamanta huañurca .
46015004	Shinallatac Dios quillcachishcapi nishca shinami , enterrashca cashpapish , quimsa punzhapica causarirca .
46015005	Chashna causarishpaca , Cefasmanmi ricurirca . Quipaca chunga ishcai yachacuccunamanmi ricurirca .
46015006	Chai quipaca pichca patsac yalli criccunamanmi ricurirca . Chaita ricuccunapuramantaca achcacunami causacuncunarac . Cutin maijancunaca ña huañushcacunami .
46015007	Chaimantaca Santiagomanmi ricurirca . Shinallatac chai quipaca tucui apostolcunamanmi ricurirca .
46015008	Tucuiman ricurishca quipaca , shullushca shina huacharishca ñucamanmi ricurirca .
46015009	Ñucaca Diospaclla cac tandanacushca criccunata mana ricunayachishpami yallita llaquichircani . Chaimanta tucui apostolcunamanta yalli yangallami cani . Shinallatac mana apóstol nishcapish cana canichu .
46015010	Shina cacpipish Dios cuyashcallamantami cashna cani . Pai ñucata cuyashcaca mana yangachu cashca . Chaica tucui paicunata atishpami , ñucaca Diospacta ruhuacuni . Shina cashpapish mana ñucachu ruhuashcani , ashtahuanpish ñucapi tiyac Diospac cuyaimi ayudashpa ruhuachishca .
46015011	Ñuca cashpa , paicuna cashpapish chashnami huillashcanchic . Chai huillashcatami cancunaca crircanguichic .
46015012	Cristoca huañushcacunapuramanta causarircami nishpa huillacushca jahua , ¿ ima nishpatac cancunapuramanta maijancunaca « huañushcacunaca mana causaringachu » ninguichic ?
46015013	Huañushcacuna mana causarina cacpica , Cristopish manachari causarirca .
46015014	Cristo mana causarishca cacpica , ñucanchic huillashcapish , cancuna crishcapish yangami canman .
46015015	Cristo mana causarishca cacpica , ñucanchic : “ Diosmi Cristota causachirca ” nishpa huillacushpaca , Diosmanta llullashpa huillaccunami canchicman . Huañushcacuna mana causarina cacpica , Cristopish mana causarinmanchu carca .
46015016	Huañushcacuna mana causarina cacpica , Cristopish manachari causarirca .
46015017	Cristo mana causarishca cacpica , cancuna crishcaca yangallami canman , shinallatac juchallapitacmi causacunguichicman .
46015018	Cristota crishpa , huañushcacunapish huiñaita chingarishcami canman .
46015019	Cai causaipaclla Cristopi shunguta churashca cashpaca , tucui gentecunamanta yalli llaquillami canchicman .
46015020	Ashtahuanpish Cristo huañushcacunapuramanta causarishpaca , ( criccunapac causarina callari shinami tucurca . )
46015021	Chaica , huañuica shuc runallamantami cai pachapica callarirca . Chashnallatac shuc runallamantami huañushcacunapuramanta causarinapish callarirca .
46015022	Ima shinami Adanpac juchamantaca tucui gentecuna huañuna can , chashnallatacmi Cristota crishcamantaca tucui gentecuna causaita charinga .
46015023	Ima shina causarina cashca shinami , ñaupaca Cristorac causarirca . Quipaca , Cristota criccunami pai cutimui punzhapi causaringa .
46015024	Cristo tucui mandaccunatapish , jatun mandaccunatapish , poderta charic mandaccunatapish chingachishpa , pai mandacushcata Diosman cucpimi , cai pachaca tucuringa .
46015025	Cristoca paita piñaccunata paipac chaqui sarunapi Dios churangacamanmi , paillatac mandana can .
46015026	Tucuipac quipaca , Cristoca huañuitami atinga .
46015027	Chaica , Diosmi Cristopac chaqui sarunapi tucuita churarca . Chashna Dios tucuita mandachun churashpaca , mana paipish mandashca canatachu nisha nin . Chaica paimi tucuita Cristopac chaqui sarunapi churarca .
46015028	Tucuita cazuchishca quipaca , Diospac Churi cristollatacmi tucuita cazuchic Diospac ñaupapi cazuringa . Chashnami Diosca tucuita cazuchic cashcata ricuchinga .
46015029	Huañushcacuna mana causarina cacpica , ¿ imapactac huañushcacunapac shutipi bautizarincuna ? ¿ imamantatac huañushcacunamanta bautizarincuna ?
46015030	¿ Imamantatac ñucanchicpish tutapish punzhapish huañunalla puricunchic ?
46015031	Cuyashca criccuna , ñucaca tucui punzhacuna huañunalla cashpapish , cancuna Apunchic Jesucristota criccuna cashcamantami mai cushicuni .
46015032	Huañushcacuna mana causarina cacpica , ñuca gentecuna shina Efeso pueblopi macanacushcaca , ¿ imapactac valishca ? Chaipac randica shuccunapac ninamantaca : « ¡ Cunanca micushunchic , ubiashunchic , cayaca ña huañushunmi ! » nimanmi .
46015033	Ama pandarichicchu . Maijancunaca : « Mana alli gentecunahuan tandarishpami , alli causaitaca saquincuna » ninmi .
46015034	Cancunapuramanta maijanca manarac Diosta ricsinchu . Chaimanta alli yuyaiman causaichic , ama juchata ruhuaichicchu . Caicuna pingachunmi chashnaca nini .
46015035	Maijancunaca : « ¿ Huañushcacunaca ima shinatac causaringa ? ¿ Imalaya cuerpohuantac ricuringa ? » ningacunachari .
46015036	¡ Yuyai illac ! Muyuta tarpucpica , muyuca ismunmi . Quipatami shuc huiñan .
46015037	Imata tarpushpaca , mana yuratachu tarpun , ashtahuanpish trigotapish , ima shuctac granotapish muyullatami tarpun .
46015038	Diosmi pai munashca shina chai muyutaca huiñachin . Cada muyumi quiquin yurata charin .
46015039	Mana tucui cuerpochu chai shinallatac . Gentecunaca shuctaclaya , animalcunaca shuctaclaya , volashpa puric alasyuc animalcunaca shuctaclaya , yacupi tiyac animalcunaca shuctaclaya cuerpomi can .
46015040	Shinallatacmi jahua cielopi achicyachicpish , cai allpa pachapi tiyacpish , chicanlaya can . Jahua cielopi cac achicyachicca chaipi sumac cashcatami ricuchin . Cai allpa pachapi tiyashcaca caipi sumac cashcatami ricuchin .
46015041	Intica mana quilla shina , mana lucerocuna shinachu achicyachin . Lucerocunapuramantapish shuctac shuctaclayatami achicyachin .
46015042	Chai shinallatacmi huañushcacunapish causaringa . Ismuclla cuerpohuan enterrarishpaca , mana ismuclla cuerpohuanmi causaringa .
46015043	Millana cuerpohuan enterrarishpaca sumacyachishca cuerpohuanmi causaringa . Irquiyashca cuerpohuan enterrarishpaca sinchi cuerpohuanmi causaringa .
46015044	Aicha cuerpo enterrarishpaca , Diospaclla cangapacmi causaringa . Aicha cuerpopish , Diospaclla cuerpopish tiyanmi .
46015045	Dios quillcachishcapica : « Diosca punta Adantaca causaiyuctami ruhuarca » ninmi . Cutin quipa Adantaca causachic Espirituyuctami Diosca ruhuarca .
46015046	Shina cacpipish , causachic Espirituyucca mana punta shamurcachu , ashtahuanpish aichayucmi puntaca shamurca . Chai quipami causaichic Espirituyucca shamurca .
46015047	Punta ruhuashca Adanca allpamantami carca . Quipa Adanmi , jahua pachamanta shamushca carca .
46015048	Cai pachapi causaccunaca , allpamanta ruhuashca runa shinami . Jahua pachamanta caccunaca , jahua pachamanta shamushca Runa shinami .
46015049	Ima shinami allpamanta ruhuashca runaman riccha canchic , chai shinami jahua pachamanta shamushca Runa shinapish cashun .
46015050	Cuyashca criccuna , caitami nisha nini : Aichayuc , tulluyuc runaca mana Dios mandacucpi yaicungachu . Ismucllaca , huiñaita tiyac llactamanca mana yaicungachu .
46015051	Dios manarac piman yachachishcatami ricsichisha nini . Mana tucuichu huañushun . Shina cashpapish , tucuimi shuctacyachishca cashun .
46015052	Shuc rato ñahuita quimllai shinallapimi , tucuri trompeta tocashpa uyaricpica , shuctacyachishca cashun . Trompeta uyaricpica , huañushcacunaca mana cutin huañungapacmi causaringa . Ñucanchicca shuctacyachishcami cashun .
46015053	Ismuclla cuerpoca mana ismuclla cuerpomi tucunga . Huañunalla cuerpoca mana huañuna cuerpomi tucunga .
46015054	Cai ismuclla cuerpo mana ismuclla cuerpo tucucpi , huañunalla cuerpo mana huañuna cuerpo tucucpica , Dios quillcachishcapi nishcami pactanga . Chaipica : « Huañuitaca atishpa chingachishcami .
46015055	Huañui , ¿ maipitac cambac poderca ? ¿ Maipitac nanachishpa , huañuchicca ? » ninmi .
46015056	Nanachishpa huañuchicca juchami . Mandashcacuna tiyashcamantami juchaca poderta charin .
46015057	Ashtahuanpish ñucanchic Apunchic Jesucristomantami atishcanchic . Chaimantami Diosta pagui nicunalla canchic .
46015058	Chaimanta cuyashca criccuna , pi ama urmachichun , Apunchic Jesusta tucui shunguhuan crishpa catiraichic . Apunchic Jesuspac ruhuaitaca punzhanta ruhuacuichiclla . Apunchic Jesus-huan cancuna imata ruhuashcaca mana yangachu canga .
46016001	Criccunata ayudangapac ofrendata tandachishpaca , Galacia llacta criccunata yachachishca shina tandanguichic .
46016002	Ñuca chayac rato mana tandacungapacca , cada semana callari punzhapimi , tucui mashna asha ofrendata tandachishpa charicuna canguichic .
46016003	Ñuca chayashpami , cancuna tandachishca cullquitapish , cartatapish cancuna acllashca criccunata Jerusalén pueblopi saquigrichun cachasha .
46016004	Ñucapish rina tucucpica , paicunahuan rishallami .
46016005	Ñuca rishpaca Macedonia llactatami pasasha . Macedonia llactamantaca Corinto pueblomanmi chayasha .
46016006	Cancunapacman chayashpaca , asha punzhacunata , mana cashpaca tucui tamya quillacunata saquirishapishchari . Shina saquiricpica , ñuca maiman rina cashcaman richun ayudanguichic .
46016007	Cunanca mana ashata ricushpalla pasasha ninichu . Apunchic Jesús munacpica , unaicamanmi cancunahuan saquirisha nini .
46016008	Chaica , Pentecostés fiesta punzhacuna chayangacamanmi , cai Efeso pueblopi cagrini .
46016009	Taucacuna piñacucpipish , Jesucristomanta ñuca huillachunca , pungu pascashca shinami can .
46016010	Timoteo chayacpica , cushilla cancunahuan cachun sumacta chasquinguichic . Paica ñuca shinami Apunchic Jesucristopacta ruhuac can .
46016011	Chaimanta cancunapuramanta maijan ama paita yangapi churachun . Chaipac randica , pai ñucata cushilla ricungapac shamuchun ayudanguichic . Ñucaca caishuc criccunahuanmi shuyacuni .
46016012	Huauqui Apolostaca criccunahuan cancunata ricugrichunmi yallita mañarcani . Shina mañacpipish , cai punzhacunaca mana risha nircachu . Shina cashpapish , pai rina tucucpimi ringa .
46016013	Tucui shunguhuan crishpa , mana manchashpa , alli sinchiyashpa chaparacuichic .
46016014	Shinallatac tucuita ruhuashpapish , cuyaihuan ruhuaichic .
46016015	Cuyashca criccuna , Acaya llactapica Estéfanas paipac familiandi punta cric tucushcataca cancunallatac yachanguichicmi . Paicunami criccunata tucui shunguhuan ayudacuncuna .
46016016	Chaimantami paicuna shina ayudaccunatapish , shuctac ayudaccunatapish , tucui serviccunatapish cazuchun mañani .
46016017	Estefanaspish , Fortunatopish , Acaicopish shamushcamantami ñucaca yallita cushicuni . Chaica , paicunami cancunapac randi ñucata ayudarca .
46016018	Paicunami cancunata cushichic shina , ñucatapish cushichirca . Chashna gentecunataca pagui nicunallami canchic .
46016019	Asia llacta criccunapish saludancuna . Aquilapish , Priscilapish , paicunapac huasipi tandanacuc criccunapish Apunchic Jesuspac shutipi saludancunami .
46016020	Tucui criccunami saludancuna . Chuya shunguhuan muchashpa , caishuc chaishuc saludanacuichic .
46016021	Ñuca Pablomi , quiquin maquihuan quillcashpa , saludashpa cachani .
46016022	Maijanpish Apunchic Jesusta mana cuyactaca , llaquichishca cachun . ¡ Ñucanchic Apunchic Jesús , shamuilla !
46016023	Apunchic Jesucristopac cuyai tucui cancunahuan cachun .
46016024	Apunchic Jesucristomantami tucui cancunata cuyacuni .
47001001	Dios munashcamanta Jesucristopac apóstol Pablomi huauqui Timoteohuan Corinto pueblo , shinallatac Acaya llacta Diospaclla tandanacushca criccunaman quillcanchic .
47001002	Ñucanchic Diospish , Apunchic Jesucristopish cancunata mai cuyashpa , sumac causaita cushca cachun ninchicmi .
47001003	Ñucanchic Apunchic Jesucristopac Diosca alli nishca cachun . Paica llaquic tucuita cushichic Diosmi .
47001004	Diosca llaquihuan caccunata cushichichunmi , ñucanchic tucui llaquicunapi cushichin .
47001005	Cristo llaquita apashca shina ñucanchicpish llaquita apashpaca Cristollamantatacmi yallita cushicuita japinchic .
47001006	Cancuna quishpirishpa , cushicuita japichunmi ñucanchicca llaquita apanchic . Ñucanchicta cushichishcaca , cancunapish mana manchashpa , cuyac shunguhuan llaquita apachunmi , cushicuita cun .
47001007	Cancuna ima shinami ñucanchic shina llaquita apacunguichic , chai shinallatacmi cushicuita japinguichic . Cancuna chashna causacuctaca shunguhuanmi crinchic .
47001008	Cuyashca criccuna , Asia llactapi ñucanchic jatun llaquita apashcata yachachunmi munanchic . Mana apaipac llaquita charishpami , ña mana ashtahuan causashunchu nishpa yuyarcanchic .
47001009	Chaipica ña huañuna shinami carcanchic . Shina cacpipish ñucanchic chai llaquita apashpaca mana ñucanchicllapi yuyaita churashpa , ashtahuanpish huañushcacunata causachic Diospi yuyaita churanatami yachacurcanchic .
47001010	Diosmi chai huañuna llaquimanta huacaichirca . Paillatacmi chai llaquimanta huacaichicun , paillatacmi tucui llaquimanta huacaichishpa catinga yuyanchicmi .
47001011	Cancuna Diosta mañashpa ayudacpimi , ñucanchictaca huacaichishpa catinga . Achcacuna ñucanchicmanta mañacpica , achcacunami Dios allicunata ñucanchicman cushcamantaca paita alli ningacuna .
47001012	Ñucanchic causaipica imatapish cashcata ruhuashpa , chuya shunguhuan causacushcatami yachanchic . Ashtahuancarin cancunahuanmi chashna causarcanchic . Chashnaca mana gentecunapac yachaillamanta ashtahuanpish Diospac cuyaillamantami chashna causacunchic .
47001013	Ñucanchic cancunaman quillcashpaca , mana entendipacta mana quillca catipactaca mana quillcarcanchicchu . Ñucaca cancuna entendichunmi munani .
47001014	Ñucanchic Apunchic Jesucristo cutimucpica , ñucanchicmantami cushicunguichic , ñucanchicpish cancunamantami cushicushun . Chaitaca ñami ashallatapish entendishcanguichic .
47001015	Cai yuyaihuanmi cancunatarac ricungapac rishpa achcata cushichinata yuyarcani .
47001016	Cai shinaca Macedonia llactaman rishpa , chaimanta cutishpapish cutin cancunata ricunatami yuyarcani . Chashna ruhuacpimi cancunaca Judea llactaman rinapipish ayudanguichicman .
47001017	Chaita yuyarishpaca , ¿ manachu alli yuyarishpa ruhuarcani ? Ñuca imata ruhuasha nishpapish , ¿ chai ratollatac « ari » nishpa , « mana » nishpa ishcai yuyaihuan ruhuacchu cani ?
47001018	Ñucanchic cancunaman huillashcaca , chai ratollatac « mana » , chai ratollatac « ari » ninaca mana canchu . Chaitaca Diosllatami yachan .
47001019	Silvanopish , Timoteopish , ñucapish cancunaman huillacushca , Diospac Churi Jesucristoca mana chai ratollatac « ari » , « mana » nicchu carca . Jesucristoca Dios-huan ari nishcata pactachicmi .
47001020	Dios imatapish cushami nishcataca Jesucristomi pactachirca . Diosta jatunyachishpaca , paimantami ñucanchicca « chashna cachun » ninchic .
47001021	Diosmi ñucanchictapish , cancunatapish Cristohuan shuc shinallatac ruhuashpa , acllashpa sinchita charicun .
47001022	Paipaclla cachunmi sellohuan churashca shinata ruhuashca . Ñucanchic shungupi paipac Espirituta churashpami , quipa punzhapi ñucanchic japina cashcata ricuchishca .
47001023	Corintoman ñuca risha nicushpapish , cancunata mana llaquichingaraicumi manarac rini . Chaitaca ñuca almata ricuc Diosllatacmi yachan .
47001024	Cancunaca ña alli criccunami canguichic . Crishpa caita chaita ruhuachun nishpaca , mana mandanchicchu , ashtahuanpish cancuna crishcamanta cushicuihuan catichunmi ayudanata munanchic .
47002001	Chaimantami cancunata mana llaquichingaraicu , cutin rinataca jarcarircani .
47002002	Ñuca cancunata llaquichicpica , tucui cancunami llaquilla tucunguichicman . Shina cacpica , ¿ pitac ñucataca cushichingayari ?
47002003	Chaimantami ñuca cancunapacman ricpi , ama llaquichichun , ashtahuanpish cushichichun nishpa quillcarcani . Ñuca cushilla cacpica , cancunapish cushillami canguichic .
47002004	Cancunaman quillcashpaca , yallita llaquihuan cashpami huacashpa quillcarcani . Shina cashpapish mana cancunata llaquichingapacchu , ashtahuanpish cancunata yallita cuyac cashcata cancuna yachachunmi , chashnaca quillcarcani .
47002005	Maijanpish ñucata llaquichishpaca , mana ñucallatachu llaquichirca , ashtahuanpish tucui cancunatami maipica llaquichirca . Chashna nishpaca , chai runata mana yalli llaquichingapacmi nini .
47002006	Chai llaquichic runaman cancunamanta taucacuna llaquita churashcaca , ña chailla cachun .
47002007	Cunanca perdonaichic shinallatac cushichichic . Mana chashna ruhuacpica , caita chaita yuyashpami , yalli llaqui tucunga .
47002008	Chaimanta cutinllatac paita cuyaccuna cashcata ricuchichic nini .
47002009	Chai shinaca ñuca ima nishcata cancuna pactachic cashcata , mana pactachic cashcata ricungapacmi quillcarcani .
47002010	Maijanta cancuna perdonacpica , ñucapish perdonanimi . Imapish mana perdonashca cacpica , cancunata llaquishcamantami Cristopac ñaupapi chai shinaca ña perdonarcani .
47002011	Chai shina ruhuacpimi , Satanasca ñucanchictaca mana pandachinga . Pai ima shinapish pandachisha nicushcataca allimi yachanchic .
47002012	Troas pueblopi Cristomanta alli huillaita huillangapac chayacpica , Apunchic Jesusllatacmi imatapish huillachunca pungu pascashca shinata ruhuarca .
47002013	Shina cacpipish huauqui Tito mana tupashcamantaca , maimi llaquilla carcani . Chaimantami paicunata caya minchacaman nishpa , Macedonia llactaman rircani .
47002014	Diostaca pagui ninimi . Paimi ñucanchictaca Cristo Jesus-huan mishaccuna cashcata ricuchishpa punzhanta pushacun . Shinallatac mai llactapipish mishquilla ashnacuc shina Cristopac alli huillaica ñucanchicmantami huillaricun .
47002015	Diosmanca ñucanchicca Cristomantami mishquilla ashnacuc incienso shina canchic . Chai mishquilla ashnacucmi quishpirinaman riccunapurapipish , chingarinaman riccunapurapipish ashnacun .
47002016	Chingarinaman riccunataca cai mishquilla ashnacuc shina alli huillaica huañuimanmi pushacun , ashtahuanpish quishpirinaman riccunataca cai mishquilla ashnacuc shina alli huillaica causaimanmi apacun . Shina cacpica , ¿ pitac cai alli huillaitaca huillai pudingayari ?
47002017	Ñucanchicca mana caishuccuna shina imata japingaraiculla Diosmanta alli huillaitaca chagrushpa huillacunchicchu , ashtahuanpish mana llullashpami Diospac ñaupapi paillatac cachashcacuna cashcamanta , Cristomantaca huillacunchic .
47003001	Caita nishpaca , ¿ ñucanchicllatac allimi canchic nishpa cutin nicushcatachu yuyanguichic , imatacyari ? ¿ Ñucanchicca shuccuna shinachu ima shina cashcata ricuchic quillcata cancunamanca mañana canchic , mana cashpaca ricuchina canchic , imatacyari ?
47003002	Cancunallatacmi ñucanchic quillcaca canguichic . Chai quillcashcaca ñucanchic shungupimi can . Chaitami tucui mashna ricushpa , ima shina cashcata yachancuna .
47003003	Cancunataca Cristollatac quillcashca gentecuna ricuna quillca shina cashcatami ricunchic . Chaitaca ñucanchicllatacmi cancunamanca curcanchic . Chai quillcaca mana tintahuan quillcashcachu , ashtahuanpish causac Diospac Espirituhuan quillcashcami . Chai quillcaca mana rumipi quillcashcachu , ashtahuanpish cancunapac shungupimi quillcashca can .
47003004	Cristomanta Diospi shunguta churashpami , tucui caicunaca chashnatac cashcata yachanchic .
47003005	Tucui caicunataca mana ñucanchic yachac cashcallamantachu ruhuanchic , ashtahuanpish Diosmi ruhuachicun .
47003006	Paillatacmi paipac mushuc ari ninacuita huillachun , ñucanchicman yachachirca . Chaica mana mandashcapi quillcashcachu , ashtahuanpish Diospac Espíritu yachachishcami . Mandashcaca huañuchinmi , ashtahuanpish Espirituca causaitami cun .
47003007	Chingarina cashcata ricuchic , tabla rumipi quillcashca mandashcata Dios Moisesman cushpaca , pai sumaimana cashcahuanmi achicyachirca . Chashna achicyachicpimi , israelcunaca Moisespac ñahuitaca mana ricui pudircacuna .
47003008	Chashna cacpica , ¡ Diospac Espiritumanta mushuc ari ninacuita huillashcacarin , chaita yallimi mai sumaimana canga !
47003009	Chingarina cashcata ricuchic mandashcacuna sumaimana cacpica , “ ¡ Dios-huan ña alli tucushcami cangui ” nishpa huillashcacarin , chaita yallimi mai sumaimana canga !
47003010	Ñaupaman mandashca mai sumaimana cacpipish , cai quipa sumaimana huillashcahuan ricucpica , imapish mana canchu .
47003011	Chai tucurinalla huillashca sumaimana cashca cacpica , mana chingaric huillashcacarin , huiñai huiñaipacmi sumaimana canga .
47003012	Chai sumaimana huillashca yuyailla cashpami , mana manchashpa tucuiman huillacunchic .
47003013	Ñucanchicca mana Moisés paipac ñahuita pañohuan pacashca shinachu canchic . Moisesca israelcuna chai llipiacuc chingaricucta ama ricuchunmi , chashnaca ruhuarca .
47003014	Shina cacpipish israelcunaca mana entendircacunachu . Shinallatac ñaupaman Dios ari nishcataca cunan punzhacamanmi rezashpapish , paicunapac yuyai pañohuan jarcashca shina cacpi , mana entendincuna . Chai jarcashca pañotaca Jesucristollami anchuchin .
47003015	Cunan punzhacamanmi Moisés mandashcacunata quillca caticucpipish , paicunapac yuyaitaca chai pañoca jarcacunrac .
47003016	Shina cacpipish Mandac Diosman cutiricpica , chai jarcashca pañoca anchurinmi .
47003017	“ Mandac Dios ” nishpaca , paipac Espiritutami ninchic . Maijanpish Mandac Diospac Espirituhuan cashpaca , huatashcamanta cacharirishcami can .
47003018	Chaimanta tucui ñucanchicca ñaupaman ñahuita jarcacushca pañota anchuchishca cashpami , cunanca Apunchic Jesús sumaimana cashcata espejo shina ricuchicunchic . Shinallatac punzhantami pai shinallatac sumaimana tucushpa caticunchic . Paipac Espiritullatacmi pai shinallatac sumaimana cachun , ashtahuan ashtahuan allita ruhuashpa caticun .
47004001	Chaimantami Dios llaquishpa cai ruhuanata ñucanchicman mingashcamantaca , mana saquishpa ruhuacunchiclla .
47004002	Pacallapi pinganayai ruhuanacunata saquishpami , pitapish mana umashpa , Dios rimashca shimitaca mana chagrushpa huillacunchic . Dios rimashca mana llulla cashcata ricuchishpami , Diospac ñaupapi tucui mashna ñucanchic allita ruhuac cashcata ricuchun rimanchic .
47004003	Ñucanchic huillacushca alli huillai pañohuan jarcashca shina ricurishpaca , chingarinaman riccunallamanmi chashnaca ricurin .
47004004	Paicunaca mana crinchu . Dios ima shina cashcata ricuchic , sumac Cristomanta achicyachic luz shina alli huillaita ama entendichunmi , paicunapac yuyaitaca cai pachapi mandac Satanasca amsayachishpa charicun .
47004005	Ñucanchicca mana ñucanchic quiquinllamantatacchu huillacunchic , ashtahuanpish Apunchic Jesús Mandac cashcatami huillacunchic . Ñucanchicca Jesusta cuyac cashcamantami , cancunata serviccuna canchic .
47004006	Amsamanta luz achicyachichun nishca shinami , Diosca ñucanchic shungupi achicyachirca . Jesucristopac ñahuipi Dios sumaimana cashcata shuccunaman ricuchichunmi , chashnaca ruhuarca .
47004007	Ashtahuanpish cai mai valishca alli huillaitaca , allpamanta ruhuashca manga shina , ñucanchic cuerpopimi charinchic . Chaica mana ñucanchic imata ruhuaipac cashcata , ashtahuanpish Diosllatac imatapish ruhuaclla cashcatami ricuchin .
47004008	Ima llaquicuna japishpapish , mana atishcachu . Llaquihuan cashpapish , mana chai yuyailla puricunchicchu .
47004009	Mana ricushun nishpa llaquichicucpipish , Diosca mana saquinchu . Huactashpa pambaman shitacpipish , mana tucuchishca canchicchu .
47004010	Ñucanchic maiman rishpapish , Jesús shinallatacmi huañuchinalla purinchic . Mana huañushpaca , Jesús causacuc cashcatami ricuchinchic .
47004011	Jesús causacushca ñucanchic huañunalla cuerpopi ricurichunmi , paita caticushcamanta cai causaipica huañuchishunmi nishca purinchic .
47004012	Chashna cacpimi ñucanchicca huañuna cashcata ricuchinchic . Cutin cancunaca huiñai causaita charishcatami ricuchinguichic .
47004013	Dios quillcachishcapica : « Crishcamantami chai shinaca huillarcani » ninmi . Chai shinallatacmi ñucanchicpish crishpa huillacunchic .
47004014	Apunchic Jesusta huañushcacunapuramanta causachic Diosllatacmi , ñucanchictapish Jesusta shinallatac causachishpa , cancunahuan pacta paipac ñaupaman ñucanchicta pushanga . Chaitaca yachanchicmi .
47004015	Ñucanchicca cancunata cuyashpa cai llaquicunata apacushcatami yachanchic . Dios mai cuyac cashcata yachashpaca , pagui nishpami achcacuna Diostaca « allimari cangui » ningacuna .
47004016	Ñucanchic cuerpo punzhanta maucayashpa tucurimucpipish , ñucanchic almaca punzhantami mushucyashpa caticun . Chaimantami mana shaicunchic .
47004017	Cai causaipi ashacamanlla llaquita apacushcaca tucuringami . Shina cashpapish , llaquicunaca tucuimanta yalli huiñai causaiyuctami ruhuacun .
47004018	Ñucanchicca cai pachapi ima ricunalla tiyashcacunapica mana yuyaita churanchicchu , ashtahuanpish mana ricushcacunapimi yuyaita churanchic . Chai imapish ricushcacunaca chingarinllami , ashtahuanpish chai mana ricushcacunaca huiñaipacmi can .
47005001	Ñucanchicca chingariclla cai pachapi tiyac huasi shinami canchic . Ñucanchic cuerpo chai huasi urmac shina huañucpica , mana gentecunapac ruhuashca huasitami jahua pachapi , Dios allichishcata charinchic .
47005002	Chashna cashcamantami cai pachapi tiyac huasi shina cuerpohuan cashpaca , churanata mudaric shina , jahua pacha huasi shina cuerpohuan causacunchicmanlla nishpa yuyanchic .
47005003	Chai shina churanata mudarishpaca , ña mana lluchulla cashunchu , ashtahuanpish Dios allichishca cuerpohuanmi cashun .
47005004	Cai carpa huasi shina cuerpohuan causacushpaca , llaquihuanmi causacunchic . Lluchulla shinaca mana cashun ninchicchu , ashtahuanpish churanata churaric shinami , cai huañunalla cuerpotaca mushuc causaihuan chingachinata munanchic .
47005005	Chashna japichunca , Diosllatami yuyaita curca . Chaita japina cashcata ricuchichunca , paillatacmi paipac Espirituta ñucanchicman curca .
47005006	Chaimantami ñucanchicca chaipi shunguta churashpa causacunchic . Cai cuerpohuan causacushpaca , carupimi Apunchic Jesusmanta causacunchic .
47005007	Paitaca mana ricui pudinchicchu , paita crishpallami causacunchic .
47005008	Paillapi shunguta churashca cashpami cai cuerpomanta anchurishpa Apunchic Jesus-huan causagrinata munanchic .
47005009	Chaimantami causashpapish , huañushpapish , Apunchic Jesusta cushichina yuyailla canchic .
47005010	Imalla ruhuashcata ñucanchic ricuchingapacca , tucuita taripac Cristopac ñaupapimi tucui mashna ricurigrina canchic . Chaipica cai aicha causaipi allita ruhuashcamanta , mana allita ruhuashcamantami japina cashcata japigrishun .
47005011	Apunchic Jesustaca manchana cashcata yachashpami , gentecuna Dios-huan alli tucuchun nishpa huillacunchic . Ñucanchic ima shina cashcataca Diosca allimi yachan . Chaitaca cancunapish yachachunmi munani .
47005012	Cancuna sarun yuyacushca shinaca , ñucanchicca allimi canchic nishpaca mana nicunchicchu , ashtahuanpish cancuna ñucanchic ima shina cashcata yachashpa cushicuchunmi , chashnaca ninchic . Chashna cashpami mana shungumanta , ashtahuanpish ñahui ricuillapi allimi canchic niccunamanca huillai pudinguichic .
47005013	Yuyai illaccuna shina cashpaca , Diospacmi chashnaca canchic . Alli yuyaihuan cashpaca cancunapac allipacmi canchic .
47005014	Cristo tucuimanta huañushcata yachashcamanta pachami , paipac cuyaica ñucanchicman yuyaita cun . Cristo huañushcamantami tucui mashna huañushca shina canchic .
47005015	Cristoca cunan causaccuna ama paicuna quiquinpaclla causachun , ashtahuanpish paipaclla causachunmi tucuimanta huañurca . Chashnaca tucuipac allipacmi huañushpa causarirca .
47005016	Ñucanchicca pitapish caimanta ñaupamanca gentecuna yuyashca shinaca , ña mana yuyanchic . Ñaupaman gentecuna Cristomanta yuyashca shina yuyac cashpapish , cunanca ña mana chashna yuyanchicchu .
47005017	Chaimanta maijanpish Cristohuan shuc shinalla tucushpaca , mushuc runami tucun . Ñaupa causaita saquishpami , mushuc causaita causan .
47005018	Tucui caicunataca Diosmi ruhuarca . Diosca Cristomanta ñucanchic-huan alli tucushpami , ñucanchictaca gentecuna paihuan alli tucuchun nishpa , huillaccuna cachun mingarca .
47005019	Diosca gentecunapac juchata mana yuyarishpami , Jesucristomanta tucui cai pachapi causaccuna paihuan alli tucuchun chasquicun . Dios-huan alli tucunata huillaccuna cachunmi , ñucanchicman mingarca .
47005020	Chashnaca Cristopac randi huillachun cachashca huillaccunami canchic . Shina cashpami Diosllatac “ ñucahuan alli tucuichic ” nicuc shina , ñucanchicta huillachicun . Chashna cashcamantami “ Cristopac shutipi Dios-huan alli tucuichic ” nishpa mañacunchic .
47005021	Cristo mana juchayuc cacpipish , Diosca ñucanchic juchacunamantami llaquita apachun curca . Shina cacpica , Jesusmantami Dios-huan alli tucunchic .
47006001	Cunanca Dios mingashcata paillahuantac ruhuaccuna cashcamantami , ñucanchicca Dios mai cuyashpa , cancunaman allicunata cushcataca ama yanga cashcata yuyanguichic nishpa rimanchic .
47006002	Dios quillcachishcapica : « Cancunata ayudana punzhapimi uyarcani . Quishpichina punzhapimi quishpichircani » ninmi . ¡ Shina cashcamanta cunanmari Diosca ayudasha nicun ! ¡ Cunanmari Diosca quishpichisha nicun !
47006003	Ñucanchic ima ruhuashcacuna pipacpish mana allichu nishca ama cachunca , pimanpish ima mana allita ruhuashpa mana ricuchicunchicchu .
47006004	Chaipac randica tucui imata ruhuashpapish , Diospacta ruhuaccuna cashcatami ricuchinchic . Chashnami llaquichicpipish , ima llaquihuan cashpapish , ima illaclla cashpapish , mana piñarishpa alli shunguhuan canchic .
47006005	Chashnami macashca , carcelpi churashca , tandanacushpa camishca , sinchi ruhuaihuan , mana sueñushca , shinallatac yarcaihuanpish carcanchic .
47006006	Shinallatac alli causac , imapish cashcata alli yachac , mana piñaric , llaquiccunami canchic . Diospac Espíritu ñucanchic shungupi cashcamantaca , chuya shunguhuan cuyaccuna cashcatami ricuchinchic .
47006007	Chashnatac cashcata huillashpa , Diospac poderhuan imatapish ruhuashpa , macanacungapacpish , misaringapacpish cashcata ruhuashpami causanchic .
47006008	Maijan cutinca alli nishca , maijan cutinca mana alli nishca . Maijan cutinca allicuna , maijan cutinca mana allicunachu nishcami canchic . Llullaccunami nicpipish cashcata huillaccunami canchic .
47006009	Mana ricsishcacunachu nicucpipish alli ricsishcacunami canchic . Ña huañucushpapish causacunchicracmi . Macashpapish , mana huañuchincunachu .
47006010	Llaquilla cashpapish , punzhantami cushicunchic . Huacchacuna cashpapish , taucacunatami chayucyachinchic . Imata mana charic cashpapish , tucuitami charinchic .
47006011	¡ Corintopi causac criccunalla ! Imatapish mana pacashpami , cancunamanca parlanchic . Ñucanchic shungupi imata yuyashcatapish , tucuitami ricuchinchic .
47006012	Cancunataca achcatami ñucanchicca cuyanchic , ashtahuanpish cancunami mana cuyanguichic .
47006013	Chashna cashcamantami shuc taita huahuacunata rimac shina , cancunapish imata mana pacashpa huillachun munanchic .
47006014	Mana criccunahuanca yugoshca shinaca , ama tandanacuichicchu . Cashcata ruhuacca mana allita ruhuac-huanca , ¡ maitatac apanacungayari ! Luzpish amsahuanca , ¡ maitatac tandanacungayari !
47006015	Cristohuan Satanas-huanca , ¡ maitatac cuyanacungayari ! Cric-huan shuc mana cric-huanca , ¡ maitatac shuc yuyailla tucungayari !
47006016	Dios causana huasihuan ruhuashcalla dioscunahuanca , ¡ maitatac shuc shinalla tucungayari ! Ñucanchicmi causac Dios causana huasica canchic . Diosllatacmi : « Ñucaca paicunahuanmi causasha , paicunahuanmi purisha . Ñucaca paicunapac Diosmi casha . Paicunaca ñuca acllashcacunami canga » nishca . « Paicunapuramanta llucshichic . Paicunamanta chicanyarichic . Imapish mapayachic-huanca ama chapurichicchu , chaipica ñucaca chasquishami .
47006017	Chaimantami tucuita Mandac Diosca : « Paicunapuramanta llucshichic . Paicunamanta chicanyarichic . Imapish mapayachic-huanca ama chapurichicchu , chaipica ñucaca chasquishami .
47006018	Ñucaca cancunapac Taitami casha , Cancunaca ñuca churicuna , ñuca ushicunami canguichic » ninmi .
47007001	Cuyashca criccuna , Dios ñucanchicman allicunata cushami nishcamantaca , Diosta manchashpa cuerpotapish , almatapish tucui imapish mapayachinamanta huacaichirishpa , chuyanlla causashunchic .
47007002	Ñucanchic nishcataca cancunapac shungupi chasquichicyari . Ñucanchicca pitapish ima mana allitaca mana ruhuarcanchicchu . Pitapish mana pandachircanchicchu . Pitapish mana umarcanchicchu .
47007003	Mana cancunata llaquichingapacchu caicunataca nini . Ña nishca shinami , cancunata cuyashcamantaca causashpapish , huañushpapish cancunahuan pactami casha .
47007004	Cancunahuanca shungumantami parlani . Ima shina cashcata ricushpami cai tucui llaquicunahuan cashpapish , cushicushpa ashtahuan catina yuyaita japini .
47007005	Macedonia llactaman chayamushpaca imata mana samarircanchicchu , ashtahuanpish llaquicunahuanmi maipipish carcanchic . Canzhapica mana ricunayachic gentecunami llaquichirca , ñucanchic shungupica manchaimi llaquichicurca .
47007006	Shina cacpipish llaquilla caccunata cushichic Diosca Tito chayamucpimi , yallita cushichirca .
47007007	Mana Tito shamushcallamantachu ashtahuanpish Pai cancuna ima shina cashcata ricushpa , cushicushcamantami cushicurcanchic . Paimi cancuna ñucata yallita ricunayaihuan cashcatapish , ñucata llaquichishcamanta llaquilla cashcatapish , shinallatac ñuca yuyailla cashcatapish parlarca . Chaita uyashpacarin ashtahuanmi cushicurcani .
47007008	Ñuca cachashca quillca cancunata ashacaman llaquichishcata yachac chayashpaca , llaquirircanimi . Shina cacpipish chaita quillcashcamantaca mana llaquirinichu .
47007009	Cunanca mana chai quillcashca cancunata llaquichishcamantachu cushicuni , ashtahuanpish cancuna Diosman cutirishpa llaquirishcamantami cushicuni . Cancunaca Dios munashca shinami llaquirircanguichic . Ñucanchicca ima mana allitaca mana ruhuarcanchicchu .
47007010	Dios munashca shina llaquirishpaca , Diosman cutirishpa quishpirinatami japinga . Chaimantaca mana llaquirinachu can . Ashtahuanpish cai pacha munaicunamanta llaquirishpaca , huañuitami japinga .
47007011	Cancuna Dios munashca shina llaquirishcamantami , ima tucushcata yuyarishpa ima shina cashcata entendishpa , allichirishpa , yuyaita japircanguichic . Piñarishpapish , manchana yuyaitami japircanguichic . Ñucata ricuna munaita charishpami , allita ruhuashun nishpa , chai mana allita ruhuactaca llaquichircanguichic . Tucui chaicunata ruhuashpaca , imapipish mana juchanchipac cashcatami ricuchircanguichic .
47007012	Cai quillcata ñuca quillcashpaca , chai llaquichicmantapish , llaquichishca cacmantapish mana quillcarcanichu , ashtahuanpish Diospac ñaupapi ñucanchic cancunata yuyariccuna cashcata ricuchingapacmi quillcarcani .
47007013	Tucui caicunami ñucanchictaca cushichirca . Shina cacpipish cancuna Titota ashtahuan catina yuyaita cushpa cushichishcamantami ashtahuan cushicurcani
47007014	Cancunamantaca ñami utcaman Titomanca allicunami nishpa parlarcani . Ñucanchicca ima shinami cancunaman cashcatatac parlarcanchic , chashnallatacmi , Titoman parlashcapish carca .
47007015	Cancuna paita alli nishpa , cuyaihuan chasquishcata yuyarishpa , shinallatac tucui cancuna pai nishcata ruhuacushcamantami , ashtahuan cuyan .
47007016	Tucui imapipish cancuna alli caticucta yachashpami , yallita cushicuni .
47008001	Cuyashca criccuna , Dios cuyashcallamanta Macedonia llactapi cac tandanacushca criccuna imata ruhuac cashcatami parlagrinchic .
47008002	Paicunaca llaquicunata apacushpapish , cushillami carcacuna . Shinallatac imata mana chariccuna cashpapish , chayuccuna shinami cullquitaca mana misarishpa curcacuna .
47008003	Paicuna charishca shina tucui shunguhuan cushcatapish , chaimanta yalli yallita cushcatapish , ñucallatac ricushcamantami huillani .
47008004	Paicunaca quiquin munaimantami , “ Diospaclla cac criccunata ñucanchicpish ayudashun ninchicmi ” nishpa , mailla mañarcacuna .
47008005	Paicuna cushpaca , mana ñucanchic yuyacushca shinachu curcacuna , ashtahuanpish paicunallatacmi puntaca Apunchic Jesucristoman curishpa quipaca Dios munashca shinami , ñucanchicpacta ruhuanatapish munarcacuna .
47008006	Chaimantami Titotaca pai puntaman callarishca shinallatac , Dios cuyashcamanta cancuna cushcacunata tandachichun nishpa mañarcanchic .
47008007	Cancunaca alli criccuna , alli huillaita huillaccuna , alli yachaccuna , cushicushpa imatapish allita ruhuaccuna , shinallatac ñucanchicta cuyaccunami canguichic . Chai shinallatacmi cancunaca imata cushpapish , Dios cuyashcamanta yallita cuna canguichic .
47008008	Caitaca mana shuc mandashca shinatachu nicuni , ashtahuanpish shuccuna cushicushpa cushcata ricushpa , cancunapish cushpa , tucui shunguhuan cuyashcata ricuchichunmi nicuni .
47008009	Ñucanchic Apunchic Jesucristo mai cuyac cashcataca , ña yachanguichicmi . Paica achcata charic cashpapish , cancunamantami huaccha tucurca . Chai shina huaccha tucushcamantami , cancunaca achcata chariccuna tucunguichic .
47008010	Caimanta rimashpaca , cancunapac allipacmi cai ñuca yuyaitaca cuni . Cai cullquita cunataca sarun huatami cushicushpa cungapac cancunarac callarircanguichic .
47008011	Chashna cui callarishca shinallatac , cunanpish cancuna charishca shina cushicuihuan cushpa caticuichiclla .
47008012	Imatapish charishca shina quiquin munaimanta cushcamantami , Diosca cushicushpa chasquin . Diosca imata mana charishcataca mana mañanchu .
47008013	Cancuna shuccunaman cungaraicu ima illaclla saquirichunca mana ninichu , ashtahuanpish pacta pacta tiyachunmi nini .
47008014	Cancunaca shuccuna mana charishcatami charinguichic . Maijan cutinca cancuna mana charishcatami shuccunaca charinga . Chai shina caishuc chaishuc ima illashcata caranacucpica , imapish mana illangachu .
47008015	Dios quillcachishcapica : « Achcata tandacpish mana puchuchircachu . Ashallata tandacpish mana ima illacllachu carca » ninmi .
47008016	Cancunata ñuca llaquic cashca shinallatac , Titoman cancunata llaquina yuyaita Dios cushcamantami , paitaca pagui nicuni .
47008017	Ñuca ricugrichun mañacpica , paica uyashpami pai quiquinllatac cancunata ricugrina munaihuan cashpa , cunanca ricungapac ricun .
47008018	Shinallatac alli huillaita huillacushcamanta tucui tandanacushca criccunapac alli nishca , shuc huauquitami Titohuanca cachani .
47008019	Alli nishcallapish paica mana canchu , ashtahuanpish ñucanchic-huan pacta cullquita tandachishpa richun , tandanacushca criccuna acllashcami can . Cai shina tandashpa apashpaca Apunchic Jesús alli nishca cachun , shinallatac criccuna cuna munaita charishcata ricuchingapacmi ruhuacunchic .
47008020	Cashna achca cullquita tandachicushcata ama pi juchanchichunmi chashnaca ruhuanchic .
47008021	Shina ruhuashpaca , mana Apunchic Jesuspac ñaupallapi alli ricuringapac , ashtahuanpish gentecunapac ñaupapipish alli ricuringapacmi chashna ruhuacunchic .
47008022	Paicunahuanca ñucanchicpuramanta shuc huauquitapish cachanimi . Paitaca imapipish allita ruhuactami ricushcanchic . Cunancarin paica cancuna cuna cashcatatac yachashpaca , ashtahuanmi allita ruhuanga .
47008023	Titoca ñucahuan pacta cancunapac allipac ruhuashpa puricmi can . Cutin caishuc ishcai huauquicunaca , caipi chaipi cac tandanacushca criccuna acllashca , Cristo alli nishca cachun ruhuaccunami cancuna .
47008024	Caipi chaipi cac tandanacushca criccuna cancuna cuyac cashcata yachachunca , cai huauquicunata allita chasquichic . Chai shina cancuna allita chasquicpimi , ñucanchic cancunata “ allicunami ” nishcaca mana yanga canga .
47009001	Diospaclla caccunaman cullquita cushpa ayudachun nishpaca , ña mana quillcanachu cani .
47009002	Cancuna quiquin munaimanta cuna cashcataca yachanimi . Yalli huatamanta pachami , Acaya llacta criccuna quiquin munaimanta ayudanata munashcataca , Macedonia llacta criccunamanca cushicushpa huillacuni . Macedoniapi causac achca criccuna caita uyashpaca cushicushpami , ayudanata munancuna .
47009003	Shina cacpipish , ñuca cancunamanta “ allicunami ” nishpa huillashca ama yanga cachunmi , cai huauquicunataca ñaupachishpa , cancuna allichirishca cachun cachani .
47009004	Maijan Macedonia criccuna ñucahuan ricpi , pacta cancunaca mana allichirishpa shuyacunguichicman . Chashna cancuna shuyacucpica , ñucanchic cancunamanta “ allicunami ” nishcaca yanga , shinallatac pingaimi canga . Ñuca pingaipi tariricpica , ¿ manachu cancunamanpish pingai canga ?
47009005	Chaimantami cai huauquicunarac ricungapac rishpa , cancuna alli shunguhuan ñaupaman ayudasha nicushcata tandachinacuchun , cachana alli caipac cacpi ñaupachishpa cachani . Chashna ruhuacpimi mana ñucanchic nishcallamanta , ashtahuanpish cancuna cuna munaihuan cushcaca yacharinga .
47009006	Ashallata tarpucca ashallatami tandanga . Achcata tarpucca achcatami tandanga . Chaitaca alli yuyarichic .
47009007	Mana misarishpa , mana mandashcallamanta , ashtahuanpish quiquin shunguhuan yuyarishca shinami cuna can . Cushicuihuan cuctami Diosca cuyan .
47009008	Diosca imatapish ruhuaclla cashpami , cancunapac imalla illashcata punzhanta charichunca , tucuilaya allicunata cunga . Chashna charishpaca , tucuilaya alli ruhuaicunata ruhuangapacmi , yalli yalli charinguichic .
47009009	Dios quillcachishcapica : « Charishcataca chaupishpami huacchacunaman curca , Pai cashcata ruhuashcaca huiñaipacmi can » ninmi .
47009010	Muyutapish tarpuchun cuc , micunatapish carac Diosllatacmi cancunamanca tucui ima illashcataca cunga . Shinallatac cancuna shuccunaman carachunmi allpapipish achcata pucuchinga . Cancuna cashcata ruhuashcaca mirachishcami canga .
47009011	Chashna cacpimi , cancunaca tucuilayata chasquishpa , mana misarishpa , quiquin munaimanta cungapac charinguichic . Cancuna ayudashpa tandachishpa cachacpica , chaita chasquiccunaca ñucanchic chashna ruhuashcamantami Diostaca pagui ningacuna .
47009012	Cancuna ayudashpa cushpaca , mana paicunapac ima illashcatachu cunguichic , ashtahuanpish paicunamanca Diosta pagui nina yuyaitapish cunguichicmi .
47009013	Cristomanta huillacushca alli huillaita cancuna cazushpa ayudacushcata yachashpami , paicunamanpish , shuccunamanpish shungumanta ayudashcamantaca , Diostaca “ allimari cangui ” ningacuna .
47009014	Dios mai cuyac cashcata cancuna ricuchishcamantami , tucui cuyaihuan cancunamantaca Diosta mañangacuna .
47009015	¡ Ima shina mana pagui nipac allicunata Dios cushcamantami , paitaca pagui nicunchiclla !
47010001	Ñucaca Pablomi cani . Cancunapac ñaupapi cashpaca , manchaihuanshi cani , cutin carupi cashpaca , pitapish mana manchashpa rimarini nicucpipish , Cristo llaquishpa cuyashcamantami cashna mañani :
47010002	Ñuca ricungapac rishpa , ñucata “ gentecuna yuyashca shinatami ruhuashpa puricun ” niccunahuan ama rimanacuchunca , cancunarac utcashpa allichichic . Mana cashpaca , ñucallatacmi paicunahuan sinchita rimanacuna yuyaihuan cani .
47010003	Aichayuc , tulluyuc gentecuna cashpapish mana cai pacha gentecuna shinachu macanacunchic .
47010004	Ñucanchic macanacunaca mana cai pachapi tiyac macanacuna shinachu , ashtahuanpish Diospac podermi jatun pirca shina jarcaccunata tucui chingachipac can .
47010005	Chashnami juchanchiccunatapish , « allimi canchic » nishpa , Diosta ricsinata jarcaccunatapish , tucui chingachishpa gentecunapac yuyaica Cristota cazuchun nishpa paiman chayachinchic .
47010006	Cancuna tucuita cazushca quipaca , mana cazuccunatami llaquichina yuyailla canchic .
47010007	Cancunaca jahualla ima shina cashcatami ricunguichic . Maijanpish “ Cristopacmi cani ” nishpa paillata niricushpaca , ñucanchictapish Cristopac cashcatami yuyana can .
47010008	Apunchic Jesús mandashcamanta , ñuca cancunata imatapish ruhuachun nishpa ashata jatun tucushpa mandashpapish , mana pinganichu . Apunchic Jesusca ñucataca mana cancunata chingachichunchu mandarca , ashtahuanpish alli cricta ruhuashpa , sinchiyachichunmi mandarca .
47010009	Cai cachashca quillcacunaca “ ñucanchicta manchachingapacmi ” nishpa ama yuyanguichicchu ninimi .
47010010	Ñucataca maijancunaca : “ Pai quillcashcaca sinchitami riman , ashtahuanpish pai quiquin caipi cashpaca , shina shinallami . Shinallatac pai rimashpaca , pitapish mana cazuchinchu ” nincunami .
47010011	Maijanpish chashna nicca quillcapi nishca shinallatac ñucanchic carupi cashpapish , cancunapacman rishpapish , chashnallatac rimac cashcatami yachana can .
47010012	“ Ñucanchicca allimi canchic ” niccunapurapish , paicuna shinapish mana cashun ninchicchu . Paicunaca allimi canchic nishpa chai shinallatacmi canchic nishpaca yuyai illaccuna shina cashcatami ricuchincuna .
47010013	Ñucanchicca allimi canchic nishpaca mana yallita jatun tucushunchu , ashtahuanpish Dios imatapish ruhuachun nishcallatami ruhuacunchic . Paillatacmi cancunapacmanpish chayachun cacharca .
47010014	Cancunapacman Cristomanta alli huillaita huillangapac shamushpaca , Dios maicamanlla ruhuachun nishcacaman ruhuashpami ñucanchicrac huillangapac shamurcanchic .
47010015	Ñucanchicta Dios maicaman ruhuachun nishcamanta , shuccuna ruhuashcamanta yallita ruhuashpaca mana jatun tucunchicchu . Ashtahuanpish Dios maicaman ruhuachun nishcata ruhuashpaca , cancuna alli crishpa sinchiyashpa catichunmi , ashtahuan trabajanata munanchic .
47010016	Chashnami cancunapac llactamanta ashtahuan carupipish quishpirinamanta alli huillaitaca huillangapac rinatami munanchic . Shina cashpapish shuccuna ña huillashca gentecunapacman chayashpa , “ ñucanchicmi huillac canchic ” nishpa jatun tucunataca mana munanchicchu .
47010017	Maijanpish jatun tucusha nishpaca , Mandac Diosmanta jatun tucuchun .
47010018	Maijanpish paillatac “ allimi cani ” nirishpa jatun tucuctaca , Diosca mana alli ningachu , ashtahuanpish Diosllatac paita alli nicpimi , paica alli nishca canga .
47011001	Ñuca yuyai illac shina rimarishcata ashata uyaichic . Ima shina cashpapish uyaichicyari .
47011002	Diosca paipaclla causachun munashcamantami , ñucapish chashnallatac causachun munani . Ñucaca shuc cusallahuan cazarachingapac , manarac pihuan chayarishca solterata ari nichic shinami cancunataca Cristohuan ari nichishpa paipacllata ricuchisha nini .
47011003	Shina cashpapish ima shinami culebra paipac yachac tucushca cashcahuan Evata umashpa crichirca , chashnallatac cancunamantapish Cristota tucui shunguhuan catina yuyaita anchuchishpa , chingachinatami manchani .
47011004	Maijanpish ñucanchic huillashca Jesusmanta shuctaclayaman huillangapac chayacpi , cancuna chasquishca Espiritumanta shuctaclaya espiritutapish , cancuna chasquishca alli huillaimanta shuctaclaya huillaitapish cancunaca chasquinguichicllami .
47011005	Ñucaca , quipata huillangapac shamuc « jatun yachaccunami » nishca huillaccunamanta “ yangallami cani ” ninataca mana ninichu .
47011006	Paicuna shina rimanata mana alli yachashpapish , Diosmantaca allimi yachani . Chai shina cashcataca ima shinapish allimi ricuchircani .
47011007	¿ Cancuna jatun tucuchunchu ñucaca cancunamanta imata mana japishpa , Diosmanta alli huillaitaca yangalla tucushpa huillarcani ? ¿ Chaita ruhuashpachu juchallircani ?
47011008	Cancunata servingapacca shuctac tandanacushca criccunamantami cullquita chasquircani . Chashna japishpaca paicunamanta shuhuac shinami ruhuarcani .
47011009	Cancunahuan cashpaca , ima illac cashpapish imata mana mañarcanichu . Chai imalla illashcataca Macedonia llactamanta shamuc criccunami curcacuna . Cancunataca imata mañashpa mana piñachircanichu , shinallatacmi mana piñachishpa catinata munani .
47011010	Cristomanta cashcata nic shimicunataca ñucaca ricsinimi . Chashna cashcamantami ñuca imata mana japishpa cushicunataca , tucui Acaya llactapi causaccunapish mana jarcanga nini .
47011011	Chashna nishpaca , ¿ cancunata mana cuyashcamantachu chashnaca nini ? Diosllatacmi ñuca cancunata cuyac cashcataca yachan .
47011012	Chai llullashpa puriccuna huillashpa ama cushicuchunmi , ima shina ruhuacuc shinallatac imata mana chasquishpa ruhuashpa catisha .
47011013	Chaicunaca llullashpa huillashpa pandachiccunami , shinallatac “ Cristopac apostolcunami canchic ” nic tucuccunami .
47011014	Caicunata ricushpaca , mana mancharinachu . Satanasllatacmi achic nicuc ángel shina tucunlla .
47011015	Chashnaca mana mancharinachu canchic . Paicunata serviccunapish cashcata ruhuaccuna shinami ricurincuna . Shina cacpipish paicuna imata ruhuacushca shinallatacmi chingaringacuna .
47011016	Cutinllatacmi cancunamanca : Ñucataca ama “ yuyai illacmi ” nishpa yuyaichicchu nishpa nini . Chai shina yuyacushpapish , ñuca ashata jatun tucushpa yuyai illac shina rimashcata uyaichic .
47011017	Cashna rimashpaca , mana Apunchic Jesús munashca shinachu nini , ashtahuanpish jatun tucuna yuyaihuanmi yuyai illac shina rimarini .
47011018	Taucacuna “ ñucallami alli cani ” nishpa , jatun tucucucpica , chashnallatacmi ñucapish jatun tucusha nini .
47011019	Cancunaca “ yalli yachacmi canchic ” nishpa yuyashpapish , ¡ yuyai illaccuna rimashcataca alli munaihuanmi chasquinguichic !
47011020	Shinallatac servichiccunatapish , shuhuashpa quichuccunatapish , umaccunatapish , mana ricunayachiccunatapish , piñashpa ñahuipi huactaccunatapish , imata mana nishpami chasquinguichiclla .
47011021	Ñucanchic chai shinatac ruhuangapacca yallimana irquicunami carcanchic . ¡ Chaimantaca pinganayanmi ! Shina cacpipish shuctaccuna imamantapish jatun tucucpimi ñucapish yuyai illac shina rimarishpa jatun tucusha nini .
47011022	Paicunaca “ hebreocunami canchic ” ninchayari , ñucapish chaillatacmi cani . Paicunaca “ israelcunami canchic ” ninchari , ñucapish chaillatacmi cani . Paicunaca “ Abrahampac huahua huahuacunami canchic ” ninchari , ñucapish chaillatacmi cani .
47011023	Paicunaca “ Cristota serviccunami canchic ” ninchari , ñucapish paicunamanta yalli alli servicmi cani . Caitaca yuyai illac shinami rimani . Paicunamanta yallimi ñucaca trabajarcani . Paicunamanta yallimi carcelpi carcani . Paicunamanta yallimi macashca carcani . Shinallatac tauca cutinmi huañunallapish carcani .
47011024	Israelcunaca pichca cutinmi quimsa chunga iscunhuan azotircacuna .
47011025	Quimsa cutinmi caspihuan macarcacuna . Shuc cutinca rumihuan shitashpami macarcacuna . Quimsa cutinmi barcopi ricushpa , barcondi yacupi ucuyarcani . Shinallatac shuc punzha , shuc tutami yacupi aguarinalla carcani .
47011026	Tauca cutinmi ñucaca ñancunapipish , yacupipish huañuna manchai , shuhuana manchai , ñuca llacta gentecunamantapish , caru llacta gentecunamantapish manchai carcani . Pueblocunapipish , shitashca pambacunapipish , mama cuchapipish manchaimi carcani . “ Criccunami canchic ” nishpa , llullashpa puriccunamantapish manchaimi purircani .
47011027	Quiquin maquihuanmi shaicucta trabajarcani . Tauca cutinmi mana sueñushpa pacarircani . Yarcaihuanpish , yacunayaihuanpish carcanimi . Tauca cutinmi mana micurcani . Chirimantapish , churana illaimantapish llaquitami aparcani .
47011028	Cai llaquicunahuan cashca jahuapish punzhantami tucui tandanacushca criccunata yuyarishpa , llaquita apacuni .
47011029	Maijan ungucpica , ñucapish ungunimi . Maijanta pandachishpa urmachicpica , piñarishpami llaquirini .
47011030	Imamanta jatun tucuna cacpica , imata mana ruhuaipac shina cashcamantami jatun tucusha .
47011031	Huiñaita “ allimari cangui ” nina , Apunchic Jesuspac Diosllami , ñuca cashcatatac nicuctaca yachan .
47011032	Damasco pueblopi ñuca cacpica , jatun mandac Aretas churashca mandacmi , japingapac chai llucshina pungucunapi soldadocunata churarca .
47011033	Shina cacpipish jatun tazapi ñucata churashpami , pueblota jarcacuc pirca ventanamanta urai cacharircacuna . Chashnami chai mandacpac maquimantaca atircani .
47012001	Ñucallatac jatun tucushpaca , imata mana surcunichu . Shina cashpapish Apunchic Jesús muscuipi shina ñucaman ricurishpa ricuchishcatami parlasha nini .
47012002	Cristota cric shuc ricsishca runatami quimsaniqui jahua pachaman apashca carca . Chaica ñami chunga chuscu huata tucun . Chaitaca cuerpondichari , mana cashpaca almallachari apashca carca , chaitaca mana yachanichu , Diosllami yachan .
47012003	Chai runataca cuerponditachari , mana cashpaca almallatachari aparca , chaitaca mana yachanichu , Diosllami yachan .
47012004	Chai runataca jahua pacha sumac llactamanmi apashca carca . Chai llactapimi pi mana uyanalla , pi mana parlai pudishca rimaicunataca uyarca .
47012005	Chai runamantami ñucaca jatun tucuiman . Shina cacpipish ñucallamantatacca mana jatun tucuimanchu . Ñuca jatun tucushpaca , llaquita apashpa , imata mana ruhuaipac cashcamantami jatun tucusha .
47012006	Ñuca jatun tucusha nishpaca , “ chai muscuipi shina ricucca ñucami cani ” nishpa , jatun tucuimanllami . Chashnaca ñuca ima shina cashcatami nicuiman , shinallatac mana yuyai illac caimanchu . Ashtahuanpish ñuca ima shina cashcamanta , ñuca rimashcamanta yalli cashcata ama yuyachunmi , mana jatun tucusha nini .
47012007	Chai muscuipi shina ricushcamanta ñuca mana yalli jatun tucuchunca , ñuca cuerpopi shuc casha tucsic shinami Diosca nanaita churarca . Chai shinami ama yalli jatun tucuchunca , Satanaspish chai nanaillahuantac llaquichicunlla .
47012008	Chai nanaicunata anchuchichun nishpami , Apunchic Jesusmanca quimsa cutin mañarcani .
47012009	Shina mañacpipish Apunchic Jesusca : « Chashna llaquicunata apacushpapish , ñuca cuyashcamantaca cushicuilla . Ñuca imatapish ruhuaclla cashcaca , can imatapish mana ruhuaipac cacpimi alli ricurin » nircami . Chaimanta Cristo imatapish ruhuaclla cashca ñucapi ricurichunmi , ñucaca imatapish mana ruhuaipaclaya canata munani .
47012010	Cristomantaca ñuca imatapish mana ruhuaipaclaya cashcamantapish , ñucata camishcamantapish , ima illaclla cashcamantapish , juchanchishcamantapish , llaquichishcamantapish cushicunimi . Ñucaca imatapish mana ruhuaipaclaya cashpaca , ashtahuanmi imatapish ruhuaipaclaya cani .
47012011	Ñuca jatun tucushpaca , yuyai illac shinami cancunamantaca tucuni . Ñuca yangalla shina cashpapish , cancuna yuyashca shina chai jatun yachacmi nishca huillaccunahuan chimbapuracpica , paicunaca mana ñucamanta yallichu .
47012012	Ñucaca mana piñarishpa alli shunguhuan llaquicunata apashpapish , milagrocunata , pi mana ricushcacunata ruhuashcataca cancunallatacmi ricurcanguichic . Chashna ruhuashcacunami ñucata Jesús acllashca huillac cashcatatac ricuchicun .
47012013	Ñucaca cancunamanta imata mañashpa mana quichushcanichu . ¿ Chaimantachu “ shuctac tandanacushca criccunamanta yangalla canchic ” nishpa yuyacunguichic ? ¡ Chashna mana mañashpa cancunata piñachishca cacpica , perdonaichic !
47012014	Caihuanca quimsa cutin cancunata ricugringapacmi ña allichirishca cani . Cunan rishpapish , imata mañashpa mana quichushachu . Huahuacunaca mana taitacunaman cullquita tandachinchu , ashtahuanpish taitacunami huahuacunaman tandachina can . Chashna cashcamanta ñucaca cancuna ima charishcata japingaraicuca mana rishachu , ashtahuanpish cancunapac allipacmi risha nini .
47012015	Cancunapac alma quishpirichunca , ñuca imalla charishcacunataca mana llaquishpami , cushicushpa cancunamantaca tucuchisha , shinallatac ñuca causaitapish chingachisha . Chashna cancunata yalli cuyacucpica , ¿ ima nishpatac cancunaca ashallata cuyanguichic ?
47012016	Ñucaca cancunaman imata mañashpa mana quichushcataca , cancunallatac yachanguichicmi . Shina cacpipish maijancunaca ñucataca “ yachac tucushpa , umashpami pandachishca ” nincunami .
47012017	Chashna nichunca , ¿ ñucaca maijancunata cachashpa , imata quichushpachu umashpa pandachircani ?
47012018	Titotami cancunata ricugrichun mañashpaca shuc huauquitapish paihuan cacharcani . ¿ Titochari imatapish umashpa cancunamanta quichurca ? Ñucanchicca , ¿ manachu shuc yuyailla tucushpa , ishcaindita chai shinallatac ruhuarcanchic ?
47012019	Ñucanchic cancunata ima mana allita ruhuashcamanta “ allipi llucshingaraicumi chashnaca nicun ” ninguichicchari . ¡ Mana chashnachu ! Ashtahuanpish ñucanchicca Diospac ñaupapi , shinallatac Jesucristopac acllashcacuna cashcamantami chashnaca ninchic . Cuyashca criccuna , imatapish ruhuashpaca , tandanacushca criccuna sinchiyashpa catichunmi chashnaca ruhuanchic .
47012020	Ñuca ricungapac rishpaca , cancuna mana ñuca munashca shina tupana cashcata , shinallatac ñucapish mana cancuna munashca shina chayana cashcatami manchani . Cancuna chicanyarinacushpa , envidianacushpa , piñanacushpa , maldicianacushpa , huashalla parlanacushpa , caminacushpa , jatun tucushpa shinallatac maipish cachun causashpa puricuctami manchani .
47012021	Ñuca quipata ricugricpica , cancuna ima mana allita ruhuashcata ñuca Dios ricuchishpa , pingaipi churana cashcatami manchani . Cancunapuramanta achcacuna utcamanta pacha mana allita ruhuashpa , huacllirishpa , imapish shuctac mana alli munaicunata ruhuashpa , Diosman mana cutirishcamanta yallita huacana cashcatami manchani .
47013001	Caihuanca quimsa cutinmi cancunata ricungapac rigrini . Tucui imatapish ishcai cashpa , quimsa cashpa imata ricushcata huillac tiyacpimi , allichishca canga .
47013002	Utcaman juchata ruhuaccunatapish , caishuc mana cazuccunatapish , ima shinami quipata sarun rishpa ñuca quiquin nircani , chai shinallatacmi cunan carupi cashpapish nini : Cutin ricungapac rishpaca , mana llaquishpami cancunataca llaquichisha .
47013003	Chashna cacpimi Cristo ñucata huillachicushcatatac yachanguichic . Cancunapurapi cac Cristoca imata mana ruhuaipac shinaca mana canchu , ashtahuanpish poderta charishcatami ricuchicun .
47013004	Ari , paica imatapish mana ruhuaipac shinami , cruzpi chacatashca carca . Shina cashpapish poderta charic Diosmantami causacun . Chai shinallatacmi ñucanchicca Cristo shina , imatapish mana ruhuaipac shina canchic . Shina cashpapish paihuan shuc shinalla tucushpami , Diospac poderhuan cancunapac allipac causashun .
47013005	Cancuna alli cric cashcata yachangapacca , cancunallatac ima shina cashcata yuyarichic . Ima shina cashcataca alli yuyarichicyari . Jesucristo cancunapac shungupi cashcataca , ¿ manachu yachanguichic ? Cristo cancunapac shungupi cashcata mana yachashpaca , mana crishpa pandariccunami canguichic .
47013006	Shina cashpapish , ñucanchic mana pandaric , alli criccuna cashcata yachachunmi munani .
47013007	Cancuna imapish mana allita ama ruhuachunmi , Diosta mañanchic . Chashnaca mana ñucanchic allipi ricuringaraicuchu mañacunchic , ashtahuanpish ñucanchicta pandarishcami nishpa juchanchicucpish , cancuna allicunata ruhuachunmi mañanchic .
47013008	Cashcata nic huillashcapac imapish mana allicunataca mana ruhuai pudinchicchu , ashtahuanpish cashcata nic huillashcapac imapish allillatami ruhuai pudini .
47013009	Chaimanta ñucanchicta “ shina shinalla criccunami ” nicucpipish , cancuna ashtahuan sinchi criccuna cacpimi cushicunchic . Cancuna Cristota catishpa , ashtahuan sinchiyangacamanmi , Diosta mañashpa caticushunlla .
47013010	Ñuca cancunapacman rishpa ama yallita mandashpa llaquichingapacmi , manarac ricungapac rishpa , caita quillcashpa cachani . Apunchic Jesús mandashpaca , mana cancunata chingachichunchu mandarca , ashtahuanpish cancunata alli cricta ruhuashpa , ashtahuan sinchiyachichunmi mandarca .
47013011	Ña tucuchingapacca caitami nisha nini : Cushilla causashpa , punzhanta allichirishpa catichic . Caishuc chaishuc yuyachinacushpa , sumacta causaichic . Chashna causacpimi , sumac causaita cuc , cuyac Diosca cancunahuan canga .
47013012	Chuya shunguhuan muchashpa , caishuc chaishuc-huan saludanacuichic .
47013013	Tucui criccunapish saludancunami .
47013014	Apunchic Jesucristo sumac cuyaita cucpi , Dios cuyacpi , shinallatac Diospac Espíritu shuc shinallatac ruhuacpi , cushilla causachunmi munani .
48001001	Ñucaca mana gentecunalla acllashca , ni cachashca , ashtahuanpish Diospish , pai causachishca Jesucristopish huillachun cachashca Pablomi cani .
48001002	Tucui caipi cac criccunahuan tucushpami , Galacia llactapi causac tandanacushca criccunataca :
48001003	Ñucanchic Diospish , Apunchic Jesucristopish mai cuyashpa , cancunamanca sumac causaita cushca cachun ninchic .
48001004	Jesucristoca ñucanchic juchacunamanta huañushpami , cai millai pachamanta quishpichishpa , ñucanchic Dios munashcata pactachirca .
48001005	¡ Chaimanta Diosca huiñaita alli nishca cachun ! Chashna cachun .
48001006	Jesucristo mai cuyashcamantami , Diosca cancunataca acllarca . Chaimantami cancuna shuctac yachachishcata catishpa , Diosmanta utca caruyacushcata yachashpaca mancharini .
48001007	Quishpirina alli huillaimanta ashtahuan shuctac alli huillaica mana tiyanchu . Ashtahuanpish cancunataca pandachingaraicumi , maijancunaca Cristomanta alli huillaitaca shuctaclayaman yachachishun nincuna .
48001008	Shina cacpica ñucanchic cancunaman huillashca alli huillaita shuctaclayaman huillactaca ñucanchic cacpipish , jahua pachamanta shamuc ángel cacpipish Dios llaquichishca cachun .
48001009	Ñaupaman nishca shinallatacmi cutin nini : ¡ Maijanpish quishpirinamanta huillashpa , cancuna ña uyashcamanta shuctaclayaman huillactaca Dios llaquichishca cachun !
48001010	Chashna nishpaca gentecunalla alli nichunca mana munanichu , ashtahuanpish Dios alli nishca canatami munani . Gentecunalla ñucata alli nichun nishpaca , ña mana Cristopacta ruhuacchu caiman .
48001011	Cuyashca criccuna , quishpirinamanta ñuca huillashca alli huillaica mana gentecunapac yuyaillamanta cashcatami yachachunmi nini .
48001012	Caitaca mana gentecunamantachu chasquircani , mana pimantachu yachacurcani , ashtahuanpish Jesucristomi ñucamanca ricsichirca .
48001013	Ñuca ñaupaman israelcuna yachachishcata caticushpaca , Diospaclla tandanacushca criccunata yallita llaquichishpa , ima shinapish tucuchina yuyaihuan puricushcataca cancunallatacmi uyashcanguichic .
48001014	Ñaupa taitacuna yachachishcata allita huacaichic cashpami , israelcuna yachachishcata caticushpaca , ñucahuan huiñai israelcunata atishpa ashtahuan alli cazuc carcani .
48001015	Shina cacpipish ñuca manarac huacharicpimi , Diosca ñucata mai cuyashpa , chicanyachishpa acllarca . Chashna acllashpaca , pai munashca pachami
48001016	mana israelcunamanpish paimanta huillachun paipac Churitaca ñucaman ricsichirca . Shina ricsichicpimi , pimanpish mana tapurcani .
48001017	Shinallatac Jesús acllashca punta huillaccunata Jerusalén pueblopi ricungapacpish mana rircanichu , ashtahuanpish utcashpami Arabia llactaman rircani . Chaimantaca Damasco pueblomanmi cutimurcani .
48001018	Quimsa huata quipami Pedrota ricungapac Jerusalén puebloman rircani . Chaipica chunga pichca punzhatami paihuan carcani .
48001019	Chaipica Jesús acllashca caishuc huillaccunataca pitapish mana ricurcanichu , ashtahuanpish Apunchic Jesuspac huauqui Jacobollatami ricurcani .
48001020	Dios ricucucpimi , mana llullashpa caicunataca quillcani .
48001021	Chai quipaca Siria llactaman , Cilicia llactamanmi rircani .
48001022	Chai punzhacunapica Cristota cric , Judea llactapi causac tandanacushca criccunaca ñucataca mana ñahui ñahui ricsircacunachu ,
48001023	ashtahuanpish ñucataca : « Ñaupamanca ñucanchicta llaquichishpa tucuchisha nicca , cunanca Jesucristota crinamantami paipish huillacun » nicllatami uyarcacuna .
48001024	Chaimantami ñucamantaca Diosta “ allimari cangui ” nircacuna .
48002001	Chunga chuscu huata quipami Bernabehuan cutin Jerusalén puebloman ricushpaca , Titotapish apashpa rircani .
48002002	Chaimanca Dios “ rinami cangui ” nicpi , rishpami criccunata pushaccunallahuan tandanacushpa ñuca punta huillacushcapish , cunan huillacushcapish ama yanga cachun nishpa mana israelcunaman quishpirinamanta huillacushcataca allita yachachircani .
48002003	Chashna yachachicpica ñucahuan shamuc Titotaca mana Israel cacpipish , mana pi circuncisionta ruhuachun mandarcachu ,
48002004	ashtahuanpish mandashcacunamanta cacharirishpa , Jesucristohuan shuc shinalla tucushpa causacucta ricungapacllami , “ cricmi canchic ” nishpa maijancunaca pacalla yaicurcacuna . Paicunaca paicuna shina mandashcapi huatashca shina causachunmi munancuna .
48002005	Cashcata nic alli huillaita cancuna mana pandarishpa alli catichunmi , paicuna ima nishcataca ashallatapish mana uyashun nircanchic .
48002006	Chai pushaccunaca alli nishca cashpapish , ima mushuc yachanacunataca mana yachachircacunachu . Chaimantami paicuna utcaman catic cashcapish ñucamanca ima mana canchu . Diosca mana ñahuita ricushpallachu chasquin
48002007	Mushuc yachanacunata cunapac randica , Dios Pedrota israelcunaman huillachun cachashca shina , ñucatapish mana israelcunaman quishpirinamanta alli huillaita huillachun cachashcatami yachac chayarcacuna .
48002008	Pedrota israelcunapacman huillachun cachac Diosllatacmi , ñucatapish mana israelcunaman huillachun cacharca .
48002009	Chaimantami criccuna alli nishca Pedropish , Jacobopish , Juanpish Dios ñucata cuyashpa , mana israelcunaman alli huillaita huillachun cachashcata yachac chayarcacuna . Ñucapish , Bernabepish paicuna shina huillaccuna cachunmi apanacuita ricuchishpa ñucanchicca mana israelcunaman , paicunaca israelcunaman huillagrina cashcata ricuchishpa maquita curcacuna .
48002010	Shinallatac huacchacunatapish yuyarichunmi nircacuna . Chaitaca tucui shunguhuanmi pactachina yuyailla cani .
48002011	Antioquía puebloman Pedro chayacpica , pai mana allita ruhuacushcamantami ñahui ñahui sinchita rimarcani .
48002012	Jacobo cachashcacuna manarac chayacpica , Pedroca mana israelcunahuanpish micucllami carca . Shina cashpapish “ circuncisionta ruhuanaca allimi ” niccuna chayacpica , paicunata manchashpami mana israelcunahuan micunata saquishpa raquirircalla .
48002013	Pedro chashna mana shuc yuyailla tucushpa , mana allita ruhuacta ricushpaca , caishuc cric israelcunapish chai shinallatacmi mana allita ruhuarcacuna . Shinallatac Bernabecamanmi pandarishpa mana allita ruhuarca .
48002014	Chaimantami cashcata nic huillashca shina mana ruhuacushcamantaca , tucui tandanacushca criccunapac ñaupapi Pedrotaca : « Canca Israel cashca jahuami , mana Israel shina causacungui . ¿ Chashna cashca jahuachu , mana israelcunataca israelcuna shina causachun ningui ? » nircani .
48002015	Ñucanchicca huacharishcamanta pachami israelcuna canchic . Mana israelcuna shina juchayucmi nishcaca mana canchicchu .
48002016	Shina cacpipish Moisés mandashcacunata pactachishcallamantaca , Diosca pitapish mana paihuan alli tucuchun chasquinchu , ashtahuanpish Jesucristota crishcallamantami paihuan alli tucuchun chasquin . Chaitaca yachanchicmi . Chaimantami ñucanchicpish mana Moisés mandashcacunata pactachishcallamanta , ashtahuanpish Jesucristota crishcallamanta Dios-huan alli tucushca cangapac crishcanchic .
48002017	Jesucristota crishcallamanta Dios-huan alli tucunata munashpaca , ñucanchicpish juchayuc cashcatami ricuchinchic . Shina cacpica , “ ¿ Jesucristomi ñucanchicta juchata ruhuachicun ” nishunchu ? ¡ Chashnaca mana ninachu canchic !
48002018	Tucui mana allicunata chingachishca jahua cutinllatac chai yuyaicunata charishpaca , ñucallatacmi juchallini .
48002019	Mandashcacunata ruhuangapacca huañushca shinami cani . Shina cashpapish mandashcallatacmi Diospaclla causachun mandarca .
48002020	Ñucaca Cristohuanmi chacatashca shina cani . Ña mana ñucallachu causacuni , ashtahuanpish Cristomi ñucapica causacun . Cunan aichapi causacushpapish Diospac Churita crishpami causani . Paica ñucata cuyashpami , ñucamanta huañurca .
48002021	Dios mai cuyashcataca mana yangapichu churani . Mandashcacunata pactachishpalla Dios-huan alli tucuna cacpica , Cristo huañushcaca yangamantami canman .
48003001	Galacia llactapi causac criccuna , ¡ cancunaca yuyai illaccunami canguichic ! ¿ Pitac cancunataca umashpa crichircayari ? Cancunaman ñuca huillashpaca , Jesucristo ña chacatashca cashcatami allitac huillarcani .
48003002	Caillatami huillachun munani : ¿ Cancunaca Moisés mandashcacunata pactachishpachu , mana cashpaca ñucanchic huillashcata uyashpa crishpachu Diospac Espiritutaca chasquircanguichic ?
48003003	Cancunaca yuyai illaccuna cashpami , Diospac Espirituhuan causanata callarishca jahua , quiquin munashcata ruhuashpa pactachinata munanguichic .
48003004	¿ Cancuna llaquicunata apashcaca yangallachu canga ? ¡ Chaicunaca manatac yangachu can !
48003005	Cancunaca mana Moisés mandashcacunata pactachishcamantachu , ashtahuanpish ñucanchic huillashcata uyashpa crishcamantami Dios paipac Espirituta cushpa , cancunapurapica pi mana ruhuaipaccunata ruhuachicun . ¿ Chaitaca manachu yachanguichic ?
48003006	Ñaupa taita Abrahamca Diostami crirca . Chaimantami Diosca paihuan alli tucuchun chasquirca .
48003007	Chaimantami maijanpish criccunalla Abrahampac huahua huahuacunataca can . Chaitaca yachanami canguichic .
48003008	Diosca mana israelcuna cacpipish cricpica , paihuan alli tucuchun chasquishami nishcamantami , Dios quillcachishcapi Abrahamman cai alli huillaita huillashpaca : « Canmantami tucui cai pachapi causaccunaman allicunata cusha » nishca .
48003009	Abraham crishcamanta allicunata chasquishca shinallatacmi maijanpish cricmanca Abrahamman cushca shinallatac allicunata cunga .
48003010	Mandashcacunata pactachishpalla Dios alli tucusha niccunaca jatun llaquitami apangacuna . Dios quillcachishcapica : « Mandashcacunata mana tucui allita pactachictaca , llaquichingapac chicanyachishcami canga » ninmi .
48003011	Shinallatac mandashcacunata pactachishpalla pipish Dios-huanca mana alli tucungachu . Dios quillcachishcapica : « Dios-huan alli tucushcacunaca crishcallamantami causanga » ninmi .
48003012	Mandashcacunata pactachinaca mana crina shinachu , ashtahuanpish Dios quillcachishcapica : « Maijanpish mandashcacunata pactachicca , chaita pactachishcamantami causanga » ninmi .
48003013	Chaimantami mandashcacunata mana pactachishpa , llaquiman rinalla cacpi Cristoca ñucanchicpac randi cruzpi llaquita apashpa quishpichirca . Dios quillcachishcapica : « Maijanpish cruzpi chacatashca huañucca , Dios llaquichishcami huañun » ninmi .
48003014	Taita Abrahamman Dios allicunata cusha nishcata Jesucristomanta mana israelcunapish chasquichun , shinallatac Dios cusha nishca Espirituta ñucanchic crishcamanta chasquichunmi , chashnaca tucurca .
48003015	Cuyashca criccuna , caita uyaichic : Gentecunapurallapish imata ari nishpaca , shuc quillcatami ruhuachin . Chashna ruhuacpica pipish mana paquipac , shinallatac maita mana yallichipacmi can .
48003016	Diosca pai cusha nishcataca taita Abrahamman shinallatac paipac huahua huahuamanmi cusha nishca . Dios quillcachishcapica mana huahua huahuacunamanchu cusha nishca , ashtahuanpish Abrahamtaca : « Cambac huahua huahuacunapuramanta shucllamanmi cusha » nishcami . Chaica Cristomi can .
48003017	Shina cacpica caitami nini : Diosca Abrahamman cusha nishcataca “ pactachishatacmi ” nishcami . Chaimantami chuscu patsac quimsa chunga huata quipa Moisesman mandashcacunata cushpapish , Diosca pai ari nishcataca mana chingachishpa , pai cusha nishcatapish mana yangapi churashca .
48003018	Mandashcacunata pactachishpalla Dios cusha nishcata japina cacpica , mana Dios cusha nishcamantachu canman . Ashtahuanpish Diosca Abrahamman cushami nishcamantami , pai cusha nishcataca curca .
48003019	Shinashpaca , ¿ imapactac Moisés mandashcacunaca alli canga ? Chai mandashcacunaca Dios ari nishca quipami , taita Abrahampac aillupuramanta maijanman pai cusha nishca shamungacaman , maijanpish mana allita ruhuacushcata ricuchingapac carca . Chai mandashcacunataca angelcuna Moisesman cucpimi paica gentecunaman yachachirca .
48003020	Diosca cusha nishcataca , pi shucta huillaccunaman mana huillachircachu , ashtahuanpish paillami chaitaca ruhuashca .
48003021	Shina cacpica , ¿ mandashcacunaca Dios cusha nishcata chingachingapacchu canga ? ¡ Mana chashnachu yuyana canchic ! Moisés mandashcacunata pactachishpa causanalla cacpica , maijanpish chai mandashcacunata pactachishpaca , Dios-huan alli tucunmanllami .
48003022	Ashtahuanpish Dios quillcachishcapi nishca shinaca , maijanpish Jesucristota crishcallamanta Dios cusha nishcata japichunmi , juchaca tucui gentecunata huatashca shina charicun .
48003023	Jesucristota crina manarac tiyacpica , chai crinamanta huillangacamanmi Moisés mandashcacunaca ñucanchicta huatashca shina charicurca .
48003024	Chai mandashcacunaca Jesucristota crishcamanta ñucanchic Dios-huan alli tucuchunmi , Cristo shamungacaman huahuacunata shuc servic cuidac shina charicurca .
48003025	Shina cacpimi crina punzhacuna chayamucpica , chai mandashcacunaca ña mana charicun .
48003026	Tucui cancunami Cristo Jesusta crishcamantaca , Diospac huahuacuna canguichic .
48003027	Bautizarishpaca , Cristohuan shuc shinalla tucushpami shuctac churanata churarishca shina Cristohuanca shuctaclaya tucushcanguichic .
48003028	Chaimantami cancunaca Judío cashpapish , griego cashpapish , servic cashpapish , mana servic cashpapish , cari cashpapish , huarmi cashpapish Cristo Jesus-huan shuclla tucushcamantaca , tucui mashnami shuc shinalla canguichic .
48003029	Ña Cristopac cashpaca , Taita Abrahampac huahua huahuacunami tucushcanguichic . Shinallatac Dios ñaupaman cusha nishcata japiccunapish canguichicmi .
48004001	Shinallatac caitapish nisha ninimi : Shuc huahuaca taitapac tucui charishca paipac cacpipish , huahuarac cashpaca shuc servic shinallami .
48004002	Taita ima punzhamanta “ chai charishcata ricungui ” nishcacamanmi , shuccuna chai huahuataca yachachishpa mandancuna .
48004003	Chai shinami ñucanchicpish huahuacuna shina cashpaca , cai pachapi imapish ruhuanacunallata cazushpa , huatashca shina causacurcanchic .
48004004	Shina cacpipish cachana punzha pactacpimi , Diosca shuc huarmimanta huacharichun paipac Churitaca cacharca . Paica Moisés mandashcacunataca tucuitami cazushpa causarca .
48004005	Paica mandashcacunata ñucanchic pactachishpa huatashca shina causacushcamanta cacharichishpa , Diospac huahuacuna tucuchunmi shamurca .
48004006	Ñucanchic ña paipac huahuacuna cacpica , Diosca paipac Churipac Espiritutami ñucanchic shunguman cacharca . Chai Espiritumi : “ Ñuca Taitalla ” nishpa mañachun ñucanchictaca yuyachicun .
48004007	Shina cacpica cancunapish ña mana huatashca shina serviccunachu canguichic , ashtahuanpish Diospac huahuacunami canguichic . Paipac huahuacuna cashcamantami , Dios munashcamanta pai cusha nishcata japiccuna canguichic .
48004008	Cancunaca Diosta ñaupaman mana ricsishcamantami , manapish dioscunata cazushpa serviccuna carcanguichic .
48004009	Cunanca Diosta ricsiccunami canguichic , ashtahuancarin Diosmi cancunata ricsin . ¿ Shina cashca jahuachu cutinllatac imapish mana valic , yanga ruhuanacunallata cazushpa , huatashca shina causashun ninguichic ?
48004010	Cancunaca acllashca punzhacunatapish , quillacunatapish , cushicuna punzhacunatapish , shinallatac huatacunatapish yupashpa huacaichiccunami canguichic .
48004011	Ñucaca cancunaman ima yachachishcapish yanga cana cashcatami manchani .
48004012	Cuyashca criccuna , ñucaca cancuna shinami tucurcani . Chaimantami cancunapish ñuca shina tucuchun mañani . Cancuna ñucaman ima mana allita ruhuashcataca mana yuyanichu .
48004013	Callaripi alli huillaita cancunaman huillacushpaca , ungushca cashpami huillarcani . Chaitaca cancunallatacmi yachanguichic .
48004014	Ñuca ungushca cashcamanta mana chasquipac cacpipish , mana millarcanguichicchu , mana piñarcanguichicchu . Chaipac randica Diospac angelta shina , shinallatac Cristo Jesusta chasquic shinami ñucataca chasquircanguichic .
48004015	¿ Utcaman cushi cashcataca ñachu cungarircanguichic ? Utcamanca ima shina ñahuita llucchishpa cunalla cacpica , llucchishpa cunguichicmanmi carcanguichic . Cancuna chashna cashcataca ñucallatacmi alli yachani .
48004016	¿ Cancunaman cashcata huillashcamantachu ñucataca piñanguichic ?
48004017	Chai gentecunaca cancunatami paicunapura tucuchun munancuna . Shina cacpipish paicunapac yuyaica mana allichu . Paicunaca cancuna ñucanchicmanta raquirishpa , paicuna yachachishcata uyachunmi munancuna .
48004018	Shuccuna alli yuyaicunahuan cacpica , paicunapura tucunaca allimi . Chashnaca mana ñuca cancunahuan cacllapichu alli can , ashtahuanpish tucui punzhacunami chashna ruhuana can .
48004019	Cuyashca huahuacuna , cutinllatacmi shuc huarmi sajuarina nanaihuan llaquita apacuc shina , cancunamanta llaquita apacuni . Cancuna Cristo causashca shina causangacamanmi llaquita apacushalla .
48004020	Chaimantami cunanllata cancunapacman rishpa , ñuca imata yuyacushcata sumacta rimana yuyaihuan cani . Cancunata imata ninata mana yachanichu .
48004021	Mandashcacunata cazushpa causanaca allimi niccunamanmi caita tapuni : ¿ Manachu cancunaca Moisés mandashcacuna imata nicushcataca yachanguichic ?
48004022	Chaipica Taita Abrahamca ishcai churicunatami charirca . Shuctaca paipac servic huarmihuan , shuctaca quiquin huarmihuan ninmi .
48004023	Chai servic huarmihuan charishca huahuaca shuctac huahuacuna shinallatacmi tiyarca , ashtahuanpish paipac quiquin huarmihuan charishca huahuaca , Dios cusha nishcamantami tiyarca .
48004024	Caica shuc alli yuyarinatami yuyachin : Ishcai huarmicunaca ishcai ari nishcatami ricuchin . Agar huarmica Sinaí urcupi cushca ari nishcatami ricuchin . Maijanpish chaipac caccunaca huatashca shina cangapacmi huacharin .
48004025	Agarca Arabia llactapi tiyac Sinaí urcutami nisha nin . Chai urcuca Jerusalenpi causaccunatapish , huatashca shina causacuc tucui paipac huahuacunatapish nisha ninmi .
48004026	Ashtahuanpish jahua pachapi tiyac Jerusalenca mana huatashca shinachu . Ñucanchicca paipac huahuacunami canchic .
48004027	Dios quillcachishcapica : « ¡ Mana huicsayuc tucuc , mana huahuata charic huarmi cushicui ! ¡ Sajuarina nanaita mana charic huarmi cushicushpa asiyari ! Cusayuc huarmita atishpami , shitashca cac huarmica ashtahuan huahuacunata charinga » ninmi .
48004028	Cuyashca criccuna , ñucanchicca Isaac shinami , Dios cusha nishca huahuacuna canchic .
48004029	Chashna cacpica huahuacuna tiyac shina tiyashca huahuaca , Diospac Espiritumanta tiyashca huahuatami mana ricunayachishpa llaquichirca . Chashnallatacmi cunanpish tucun .
48004030	Ashtahuanpish Dios quillcachishcapica , ¿ imatatac nin ? Chaipica : « Huatashca shina cac huarmitaca paipac huahuandi llucchishpa cachai . Chai huarmipac huahuaca quiquin huarmipac huahuahuan japina cashcataca mana pacta pacta japingachu » ninmi .
48004031	Shina cashcamanta cuyashca criccuna , ñucanchicca huatashca shina cac huarmipac huahuacuna shinaca mana canchicchu , ashtahuanpish cacharishca shina quiquin huarmipac huahuacuna shina canchic .
48005001	Ama huatashca shina causachunmi , Cristoca ñucanchicta cacharichirca . Shina cashcamanta ama cutinllatac huatashca shina tucunata yuyaichicchu .
48005002	¡ Uyaichic ! Ñucaca cancunapac ricsishca Pablomi cashna nini : Cancuna circuncisionta ruhuashpa caticucpica , Cristo imata ruhuashcaca yangamantami canga .
48005003	Chaimantami cutinllatac nini : Maijanpish circuncisionta ruhuaccunaca mandashcacunatami tucui pactachina can .
48005004	Maijan cancunapurapi mandashcacunata pactachishpalla Dios-huan alli tucushun nishpaca , Cristomanta caruyashpami Dios mai cuyashcamantapish chicanyarishcacuna .
48005005	Shina cacpipish ñucanchic crishcallamanta , shinallatac Diospac Espíritu imatapish ruhuaclla cashcamantaca , Dios-huan alli tucuna yuyaillami canchic .
48005006	Shina cashcamanta Cristo Jesus-huan shuc shinalla cashpaca , circuncisionta ruhuashca cashpa , mana ruhuashca cashpapish mana ima canchu , ashtahuanpish Cristota criccuna cashcamanta cuyanacushpa causanami ashtahuan alli .
48005007	Cancunaca allimi caticurcanguichic . Cashcata nic huillashcata cazushpa caticucpica , ¿ pitac cancunataca saquichun nircayari ?
48005008	Cancunata cayac Diosca mana chashna cachun munanchu .
48005009	Ashalla levadurami tucui chaputa punguillichin .
48005010	Jesucristohuan shuc shinalla tucushcamantaca , cancuna mana pandarina cashcatami yachani . Diosca maijan pandachishpa purictaca , pita cashpapish llaquichingami .
48005011	Cuyashca criccuna , ñuca cancunaman “ circuncisionta ruhuanaca allimi ” nishpa puricpica , judiocunaca mana piñanmanchu carca , shinallatac Jesucristo ñucanchicmanta cruzpi huañushcata huillashcapish ña mana paicunata piñachinmanchu .
48005012	“ Circuncisionta ruhuanaca allimi ” nishpa pandachishpa puriccunataca , ¡ paicunapactarac tucui pitishpachari alli canman ninimi !
48005013	Cuyashca criccuna , cancunataca ña ama huatashca shina causachunmi cayarca . Cunanca “ ña mana huatashca shinachu canchic ” nishpaca , imapish mana alli munaicunataca ama ruhuanguichicchu . Chaipac randica caishuc chaishuc-huan cuyanacushpa , ayudanacushpa causaichic .
48005014	Moisés mandashcacunata tandachishcapica : « Can ima shinami cuyaringui , shinallatac shuccunatapish cuyangui » ninmi .
48005015	Cancunaca piñanacushpa , caishuc chaishuc llaquichinacushpaca chingaringuichicmi .
48005016	Chaimantami cancunataca : “ Diospac Espíritu munashca shina causaichic , millai munaicunataca ama ruhuaichicchu ” nini .
48005017	Millai munaicunaca Diospac Espiritupac munaitaca piñanmi . Diospac Espiritupish millai munaicunataca piñanllatacmi . Chashna ishcaimanta mana apanacuc cashcamantami , ima munashcatapish mana ruhuai pudinguichic .
48005018	Shina cacpipish Diospac Espíritu cancunata pushacucpica , mandashcacunaca ña mana mandacunchu .
48005019	Millai munaicunata ruhuaccunataca ricunallami . Paicunaca huainayaccunami , imapish millaita ruhuaccunami , imapish munana viciota ruhuaccunami ,
48005020	ruhuashcalla dioscunata adoraccunami , brujocunami , pitapish mana allichu nishpa piñaccunami , macanacuccunami , celaccunami , imamantapish jahualla piñariccunami , piñanacuipi churaccunami , gentecunata chicanyachiccunami , ñucanchiclla cashun niccunami ,
48005021	shuccuna ama charichun nishpa munaccunami , huañuchiccunami machaccunami , yalli micunallata munaccunami , shinallatac shuctac chashnalaya mana allita ruhuaccunami . Cancunataca utcaman nishca shinallatacmi : “ Chashna ruhuaccunaca Dios mandacucpica imata mana charingachu ” nishpa , cutinllatac nini .
48005022	Ashtahuanpish Diospac Espíritu yuyaita cushca causaccunaca cuyaccunami , cushi causaccunami , sumacta causaccunami , mana utca piñariccunami , llaquiccunami , cuccunami , Diospi shunguta churaccunami ,
48005023	mana jatun tucuccunami , shinallatac mana allimanta jarcariccunami . Chashna causaccunataca mana allichu nic mandashcaca mana tiyanchu .
48005024	Maijanpish Cristohuan caccunaca cai pacha jucha munaicunandi , imapish mana alli yuyaicunandimi chacatashca shina causacun .
48005025	Diospac Espiritumanta causacushpaca , Diospac Espiritullatac yuyaita cushpa pushachun saquishunchic .
48005026	Ñucanchicpurapica ama jatun tucushun , ama shuccunahuan piñanacushun , shinallatac shuccuna charishcata ama munashunchic .
48006001	Cuyashca criccuna , cancunapuramanta maijan juchapi urmashcata ricushpaca , pai allichirichunmi Diospac Espíritu yuyaita cushca causaccunaca cuyac shunguhuan ayudana canguichic . Pacta canpish chai shina tucunguiman .
48006002	Caishuc chaishuc llaquicunata apanata ayudanacushpami , Cristo mandashcataca pactachinguichic .
48006003	Maijan manapish ima cashpa , “ allimi cani ” nicca , paillatacmi llullarishpa pandaricun .
48006004	Allita , mana allita ruhuacushcata ricungapacca , quiquinllatac ima shina causacushcatami ricuna can . Chashna ricushpami mana shuccunahuan chimbapurashpa , ashtahuanpish quiquinllatac allita ruhuacushcamanta cushicuna can .
48006005	Diospac ñaupapica quiquin ima shina causashca shinallatacmi ricuringa .
48006006	Dios rimashca shimita yachachiccunamanca yachacuccunaca imatapish cunami can .
48006007	Ama llullanacuichicchu . Diostaca pipish mana llullashpa crichinchu . Pipish imata ruhuashcamantaca chaillatatacmi japinga .
48006008	Maijanpish millai munaita ruhuacca , chai millaita ruhuashcamantami huañuita japinga . Ashtahuanpish Diospac Espíritu munashcata ruhuacca , Diospac Espiritumantami huiñai causaita japinga .
48006009	Chaimanta ima allita ruhuanataca mana shaicushunchic . Allita ruhuashpa causashpaca , japina punzha chayamucpica allitami japishun .
48006010	Chaimanta imata ruhuanalla cacpica , tucuiman allita ruhuashpa catishunlla . Tucuimanta yallica criccunaman allita ruhuashun .
48006011	¡ Riquichic ! Cunanca jatun quillcatami ñuca quiquin maquihuan quillcashpa cancunaman cachani .
48006012	Chai “ circuncisionta ruhuanaca allimi ” niccunaca gentecunapac alli nishca cangapac , shinallatac Cristo cruzpi huañushcata crishcamanta ama pi piñachun nishpallami chashnaca nincuna .
48006013	Circuncisionta ruhuaccunapish mandashcacunataca mana pactachincunachu . Chashna cashpapish paicuna taucacunata circuncisionta ruhuachishpa “ allimi cani ” ningapacllami , cancunataca circuncisionta ruhuachun nincuna .
48006014	Ñucaca imamantapish “ allimi cani ” mana ninichu , ashtahuanpish Apunchic Jesús cruzpi huañushcallamantami “ alli cani ” nini . Paimantami ñucamanca cai pachapacta ruhuanaca huañushca shina imapish mana can , shinallatac ñucapish cai pachapacta ruhuangapacca huañushca shinallatacmi cani .
48006015	Circuncisionta ruhuashcapish , mana circuncisionta ruhuashcapish mana ima canchu , ashtahuanpish Dios mushucyachicpi mushuc causanami ashtahuan alli .
48006016	Cai ñuca nishca shina causaccunamanpish , Dios tucui acllashcacunamanpish Dios llaquishpa , sumac causaita cushca cachun ninimi .
48006017	Ñuca Apunchic Jesusta caticushcamanta chugririshpa alli tucushca señalmi , paipacta ruhuac cashcataca ricuchin . Caimanta ñaupamanca pi ama ñucataca piñachun .
48006018	Cuyashca criccuna , ñucanchic Apunchic Jesucristoca paipac sumaimana cuyaita tucui cancunaman cushca cachun ninchicmi . Chashna cachun .
49001001	Ñucaca Dios munashcamanta Jesús acllashca apóstol Pablomi cani . Efeso pueblopi Cristo Jesusta crishpa Diospaclla caccunamanmi ,
49001002	ñucanchic Diospish , Apunchic Jesucristopish cancunataca mai cuyashpa , sumac causaita cushca cachun nini .
49001003	Cristohuan shuclla tucushcamantami , ñucanchicmanca paipac Espirituta cushpa , jahua pachapi tiyac tucuilaya allicunata Diosca curca . ¡ Chaimantami ñucanchic Apunchic Jesucristopac Diostaca alli nicunalla canchic !
49001004	Diosca paipac cuyaimantami manarac cai pachata ruhuashpa , ñucanchictaca jucha illac paipac ñaupapi paipaclla cachun acllashca .
49001005	Jesucristohuan shuc shinalla tucushcamantami ñucanchictaca paipac huahuata shina ruhuashpa , ñaupaman pai ima shina munacushcata pactachirca .
49001006	Chashnaca Dios mai cuyashpa , paipac cuyashca Churimanta allicunata cushcamantami , ¡ paitaca alli nicunalla canchic !
49001007	Pai cuyashcamantami , paipac Churipac yahuarhuan ñucanchictaca huatashca shinamanta cacharichishpa , juchacunata perdonarca .
49001008	Diosca tucuita yachac , alli yuyaiyuc cashpami , paipac cuyaitapish ñucanchicman ricuchishpa ,
49001009	pai munashcamanta ñaupaman cusha nishca pacashcataca , Cristomanta ñucanchic japichun ricuchirca .
49001010	Diosca cai cusha nishcataca pactana punzha chayacpimi pactachirca . Jahua pachapi , cai pachapi tiyac imacunatapish Cristo mandachunmi , tandachishpa chashnaca ruhuarca .
49001011	Cristohuan shuclla cashcamanta pai cusha nishcata ñucanchic japichunmi , Diosca pai munashca shina ñaupaman ña acllashca . Tucui imatapish pai munashca shinami ruhuan .
49001012	Chashna ruhuashpaca , ñucanchicrac punta Apunchic Jesús yuyailla cashpa , Diosta “ allimari cangui ” nichunmi chashnaca ruhuarca .
49001013	Shinallatac cancunaca cashcata nic huillashcata , quishpirinamanta alli huillaita uyashpaca , Cristota cricpimi , pai cusha nishca Espirituta cushpa , paipacllata ruhuashca sellota churarca .
49001014	Cai shina ruhuashpami ñucanchictaca huatashca shina cashcamanta cacharichishpa , paipacllata ruhuashpa , pai cusha nishcata chasquiccuna cashcata ricuchin . ¡ Chashna ruhuashcamantaca Diosta “ allimari cangui ” nishunchic !
49001015	Chaimanta cancuna Apunchic Jesusta crishpa , Diospaclla cac tucui criccunahuan cuyanacuita charishcata uyashpami ,
49001016	Diosman ñuca mañashpaca , mana cungarishpa cancunamanta Diosta pagui nicunilla .
49001017	Diospac Espíritu yachaita cushpa alli ricuchicpi cancuna Diosta alli ricsichunmi , ñucanchic Apunchic Jesucristopac sumaimana Diosta mañacuni .
49001018	Cancuna pai cayacpi imata shuyana cashcata yachachun , shinallatac paipaclla caccunaman Dios cusha nishcaca sumac cashcata yachachunmi , alli yuyaita cuchun nishpa mañani .
49001019	Ñucanchic paita criccuna cacpimi imatapish allita ruhuachun paipac poderta ñucanchicman cucun . Cai poderllahuantacmi , Diosca pipish mana ruhuaipaclla cashcata ruhuashpa ,
49001020	Cristota causachishpa , jahua pachapi paipac alli maquiman tiyachishpa ricuchirca .
49001021	Chashna tiyachishpami poderta chariccunatapish , mandaccunatapish , tucuita atishpa mandaccunatapish , shinallatac cunan tucui ima tiyashcacunatapish , shamuc punzhapi ima tiyana cashcatapish tucuita Mandac cashcata ricuchirca .
49001022	Chashna tucui ima tiyashcacunata mandachun Cristoman cushpaca tandanacushca criccunatapish uma shina mandachunmi , Cristollamantac Diosca curca .
49001023	Tandanacushca criccunaca Cristopac cuerpomi can . Tandanacushca criccunaca tucui ima illashcatami Cristomanta chasquin . Shinallatac Cristollatacmi maipipish ima illashcacunataca cun .
49002001	Ñaupaca Diosta mana cazushpa , juchata ruhuashpa causacushcamantami , cancunaca huañushca shina carcanguichic .
49002002	Cai pacha mana alli causaita catishpami , huairapi puric mandac millai espíritu munashcata ruhuashpa causacurcanguichic . Chai espiritumi Diosta mana cazuccunataca mana allita ruhuachishpa mandacun .
49002003	Shinallatacmi tucui ñucanchicpish ñaupaca quiquin munaita , cai pacha jucha munashcallata , ñucanchic yuyarishcallata ruhuashpa causarcanchic . Chashna juchata ruhuashcamantami , caishuc mana allita ruhuaccuna shinallatac ñucanchicpish Dios llaquichishca cana carcanchic .
49002004	Shina cacpipish Diosca mai llaquic cashpami , ñucanchictaca yallita cuyarca .
49002005	Chashna cuyashpami , ñucanchic juchata ruhuashcamanta huañushca shina cacpi , Cristohuan pacta ñucanchictapish causachirca . Dios cuyashcallamantami , cancunaca quishpirishca canguichic .
49002006	Ñucanchictaca Cristohuan causachishpami , jahua pachapi paihuan pacta tiyachirca .
49002007	Cristo Jesusmanta ñucanchicta mai llaquishpa , yallita cuyashcata shamuc punzhacunapi ricuchingapacmi , chashnaca ruhuashca .
49002008	Cancunaca Dios cuyashcallamantami Jesucristota crishpa quishpirishca canguichic . Chaitaca mana cancuna allita ruhuashcamantachu chasquircanguichic , ashtahuanpish chaica Dios cushcallami can .
49002009	Pi ama jatun tucuchunmi ima allita ruhuashcamantaca mana quishpichishca canguichic .
49002010	Diosmi ñucanchictaca ruhuarca . Chashna ruhuashpaca , Jesucristohuan shuc tucushcamanta allicunata ruhuachunmi mushucta ruhuarca . Chai allicunata ruhuachunmi , ñucanchictaca ñaupamanta pacha allichishca .
49002011	Cancuna mana israelcunataca Circuncisionta mana ruhuaccuna , nishpa cayaccuna cashcata yuyarichic . Israelcunaca “ circuncisionta ruhuaccunami canchic ” nishpami , gentecuna yuyashca shinallatac ruhuancuna .
49002012	Ñaupa mana Cristohuan cashpami , israelcunamanta chicanyachishca , Dios ari nishpa pai cusha nishcatapish mana charircanguichic . Chashnami cai pachapica Diostapish , imata shuyanatapish mana charishpa causarcanguichic .
49002013	Shina cacpipish Cristo Jesus-huan shuclla tucushcamantami , cunanca pai yahuarta jichashcamanta Diosmanta carupi cashpapish , Diosman cuchuyashcanguichic .
49002014	Cristomi ñucanchicmanca israelcunahuan , mana israelcunahuan apanacushpa causana yuyaita cun . Pai huañushpami , chicanyarinacushca shuc pirca shinata anchuchishpa , shuclla tandanacushcata ruhuarca .
49002015	Cristoca pai huañushpami , Moisés mandashcacunatapish , ima ruhuanacunatapish cazunamanta anchuchirca . Chashnami Israelmantapish , mana Israelmantapish paihuan tandachishpa shuc shinallatac ruhuarca . Chai shinami sumac apanacuica tiyan .
49002016	Cristoca cruzpi huañushpami , israelcunahuan mana israelcunahuan piñanacushcata allichishpa , shuc shinallatac ruhuashpa , Dios-huan alli tucuchun saquirca .
49002017	Sumac apanacuita cuc alli huillaita pai apamushpami , Diosmanta carupi causac cancunamanpish , Diosmanta cuchullapi causaccunamanpish yachachirca .
49002018	Jesucristomantami israelcuna cashpa , mana israelcuna cashpapish , Diospac Espiritullatac yuyachishca shina Diospacman cuchuyanata pudinchic .
49002019	Chaimanta cancunaca ña mana shuctac llactamanta shamushca shinachu canguichic , ashtahuanpish Diospaclla caccunapura cashcamantami Diospac huahuacunapura tucushcanguichic .
49002020	Jesucristomi huasita ruhuangapac callaripi churashca rumi shinaca can . Diosmanta huillaccunapish , Jesús acllashca huillaccunapish chai rumi jahuallapitacmi huasita ruhuangapac callaric shinaca . Cutin cancunaca chai huasi jahuapi huasichishca shinami canguichic .
49002021	Jesucristohuan cashpaca , huasi shayaricuc shinami Apunchic Jesucristohuan Diospaclla huasi tucungacaman tucui tandanacushpa , tandanacushca criccunaca huiñashpa catinga .
49002022	Shinallatacmi cancunapish Jesucristohuan shuc shinalla cashpaca , tucuilla tandanacushpa , Diospaclla cac huasi shina tucunguichic . Chashna cacpica Diosmi paipac Espiritumanta chaipi causacun .
49003001	Chaimantami ñucaca Jesucristopacta ruhuacushcamanta , cancuna mana israelcunapac allipac caipi prezu cani .
49003002	Diosca paipac cuyaimanta cancunapac allipac alli huillaita huillachun ñucaman mingashcataca , ñami yachanami canguichic .
49003003	Diosca pi mana yachashcatami ñucamanca yachachirca . Chaitaca ñami ashallatapish huillashpa quillcarcani .
49003004	Chai quillcata rezashpami , Jesucristomanta pi mana ricsishcata ñuca yachashcataca yachac chayanguichic .
49003005	Ñaupamanca chai mana yachashcataca pimanpish mana ricuchishcami carca . Ashtahuanpish cunanca paipac Espiritumantami Diosca Jesús acllashca huillaccunaman , Pai acllashca huillaccunamanpish ricuchishca .
49003006	Chai pi mana yachashcaca caimi : Quishpirinamanta alli huillaita uyashpa crishcamantami mana israelcunapish , israelcunahuan pacta japina cashcata japingacuna . Paicunapish shuc cuerpo shina cashcamantami , Jesucristomanta Dios cusha nishcataca chasquingacuna .
49003007	Ñuca mana ima cacpipish Dios cuyashcallamantami , cai alli huillaita huillachun ñucataca churarca . Diosca chashna ruhuashpami , pi mana ruhuaipacta ruhuac cashcata ricuchirca .
49003008	Ñucami tucui Diospaclla caccunamantaca ashtahuan yangalla cani . Shina cacpipish Dios cuyashpami , cai alli huillaita mana israelcunaman huillashpa sumac ruhuanata ñucamanca mingarca . Cai huillanaca Cristo tucuimanta yalli allicunata cuc cashcata huillanami .
49003009	Tucuita ruhuac Diosca pai imata ruhuasha nicushcataca , ñaupamanta pachami pacashpa charicushca . Chaita huillachunmi ñucamanca mingarca .
49003010	Cunanca jahua pachapi mandaccunapish , poderta chariccunapish tandanacushca criccuna ima shina cashcata ricushpa , Dios imatapish yachac cashcata yachachunmi , chashnaca ruhuarca .
49003011	Chashnami Diosca ñaupamanta pacha pai imata ruhuasha nicushcata pactachirca . Chashna tucuchunmi , Apunchic Jesucristota cacharca .
49003012	Chashna cacpimi : “ Cristota crishpa paihuan shuclla tucushcamantaca , Diosca chasquingallami ” nishpa , mana manchashpa paipacman cuchuyanata pudinchic .
49003013	Shina cashcamanta ñuca cancunamanta llaquita apacucpipish ama llaquirishpa , ashtahuanpish ñaupaman catichunmi mañani . Cancunapac allipacmi cashna llaquicunata apacuni .
49003014	Chaimantami ñucanchic Apunchic Jesucristopac Diospac ñaupapica mañangapac cungurini .
49003015	Paimantami jahua pachapi caccunapish , cai pachapi caccunapish tucui mashna causaita charincuna .
49003016	Paipac sumaimana charishcacunata cancunaman cushpa , paipac Espirituhuan yuyaita allichishpa , sinchi criccunata ruhuachunmi , Diosta mañacuni .
49003017	Crishcallamanta cancunapac shungupi Cristo causachun , shinallatac cancunaca cuyaipi sinchita sapiyashca shina cachunmi mañacuni .
49003018	Chai shina cashpami , Diospaclla cac tucui criccunahuan tandanacushpaca , Cristoca tucuimanta yalli cuyac cashcata yachac chayanguichic . Chai cuyaica jahuamanpish , uramanpish , chainicmanpish , cashnamanpish , maicamanpish chayac cashcataca yachac chayanguichic .
49003019	Cristopac cuyaica tucui yachaicunamantapish ashtahuan yallimi . Chai cuyaitami cancunataca ricsichun munani . Chai cuyaita ricsishpami , Dios cancunapac shungupi causacushcatatac yachac chayanguichic .
49003020	Diosca ñucanchicpi imatapish ruhuaclla cashcata ricuchic shinallatacmi , ñucanchic yuyashcatapish , mañashcatapish yalli imatapish ruhuaclla can .
49003021	¡ Tandanacushca criccuna , Jesucristohuan shuclla tucushcamantaca , huiñai huiñaita Diostaca “ sumacmari cangui ” nicushunchic ! Chashna cachun .
49004001	Ñuca Apunchic Jesuspacta ruhuacushcamanta prezu tiyacushpami cancunataca : Dios ima shina causachun cayashca shina causaichic .
49004002	Ama pihuanpish jatun tucushpa , ama piñarishpa , cuyac shunguhuan caishuc chaishuc-huan apanacushpa cuyanacuichic .
49004003	Diospac Espíritu alli apanacushpa shuc shinalla causachun yuyaita cushcamantaca , chashna causana yuyailla caichic .
49004004	Diospac Espirituca shucllami . Tandanacushca criccunapish shuc cuerpo shinami can . Diospish cancunata shuclla japina cashcata cushicushpa shuyachunmi cayarca .
49004005	Chashnallatac Apunchic Jesuspish shucllami . Crinapish shucllami , bautizarinapish shucllami .
49004006	Shinallatac tucui mashnapac taitaca shuclla Diosmi . Paica tucuita Mandac cashpami , pai munashcata tucuipi ruhuachicun , shinallatac tucuipi causacun .
49004007	Shina cashpapish ñucanchicca Diosmanta ruhuac canata Cristo cusha nishpa cushcamantami chasquishcanchic .
49004008	Chaimantami Dios quillcachishcapica : « Pai jahuaman rishpaca , prezu caccunata pushashpami rirca . Gentecunamanca Diosmanta ruhuac canatami curca » ninmi .
49004009	« Jahuaman rirca » nishpaca , ¿ imatatac nisha nin ? Shina nishpaca , cai allpa pachamanrac urai shamushcatami nisha nin .
49004010	Shina shamushca cashpami , paillatac tucui maipipish cangapacca jahua cielomanta ashtahuan jahuaman rirca .
49004011	Chai shinami paillatac shuccunataca pai acllashca huillaccuna cachun , shuccunataca Dios ima nishcata huillaccuna cachun , shuccunataca quishpirinamanta alli huillaita huillaccuna cachun , shuccunataca criccunata pushaccuna cachun , cutin shuccunataca yachachiccuna cachun acllashpa , Diosmanta ruhuac canata curca .
49004012	Chashna ruhuashpaca , Dios acllashcacuna paipacta ruhuachun , Cristopac cuerpo shina tandanacushca criccunata ashtahuan sinchiyachichun ,
49004013	tucui paita criccuna shuc shinalla tucushpa , Diospac Churita ricsishpa , Cristo shinallatac mana pandaric , alli yuyaiyuc tucungacaman yachachichunmi acllarca .
49004014	Shina cashpami ñucanchicca huahuacuna imatapish jahualla cric shina , chai pandachishpa puric , yachac tucushca gentecuna yachachishcata catishpa , huaira apashca shinaca ña mana cashun .
49004015	Chaipac randica imapish cashcata huillashpa , caishuc chaishuc-huan cuyanacushpami , Cristohuan shuc shinalla causana yuyailla cana canchic . Cristoca tandanacushca criccunapac uma shinami .
49004016	Tucui criccuna Cristopac cuerpo shina cashpaca , tauca cashpapish chaqui maqui llutarishca shinami shuc shinalla canchic . Chashna tauca cashpapish cuyanacushpa , caishuc chaishuc allita ruhuacpica , tandanacuica sinchiyashpami catinga .
49004017	Apunchic Jesusmantami cancunamanca caicunata mingani . Chai yanga , quiquin munaillata ruhuashpa Diosta mana ricsiccuna shinaca , ña ama causaichicchu .
49004018	Paicunaca amsa yuyaillata charishpami , mana alli yuyaita japincuna . Diosmanta shamuc mushuc causaitaca , yuyai illac rumi shungu cashcamantami mana chasquincuna .
49004019	Paicunaca mana pingaccuna cashpami , ima mana allita ruhuashpapish , mana jarcarishpa ruhuancunalla .
49004020	Shina cacpipish cancuna Cristota chasquishpaca , mana chai shina causangapacchu chasquircanguichic .
49004021	Cancunaca Jesusmanta cashcata nic huillashcata uyashpami , pai munashca shina causanata yachacurcanguichic . Chaitaca allitami yachani .
49004022	Chaimantami cancunaca ñaupa ima shina causacushcataca saquina canguichic . Chai yuyaicunaca cancunata pandachishpa , mana allillata ruhuachishpami , ismuchic shina tucuchicurca .
49004023	Cancunaca Diospac Espíritu yuyaita cushca shinami , ñaupa mana alli yuyaicunataca saquina canguichic .
49004024	Cancuna mushuc churanata churaric shina , Dios mushucyachishca causaichic . Shina causashpami , cashcata nic huillashca shina Diospaclla tucushpa , allillata ruhuashpa , shuccunamanpish ricuchinguichic .
49004025	Tucui criccuna shuc shinalla cashcamantaca ña ama ashtahuan llullashpa , caishuc chaishuc-huan imapish cashcallatac nichic .
49004026	Imamanta piñarishpapish , ama juchallichicchu . Piñarishpapish , ama tucui punzha piñashcalla caichicchu .
49004027	Diablo ashtahuan pandachishpa catichunca ama saquichicchu .
49004028	Shuhuac cashpapish shuhuanata saquishpa , trabajanata yuyaichic . Shina quiquin maquihuan trabajashpami , huacchacunaman imata cungapacpish charinguichic .
49004029	Imapish mana alli rimaicunata ama rimashpa , ashtahuanpish yuyaita cuc rimaicunallatac rimaichic . Chashna rimacta uyashpami , shuccunapish yuyaita japingacuna .
49004030	Diosca juchapi huatashca shinamanta cacharichishpa pushana punzhacamanmi , Diospaclla cashcata ricuchishpa causachun , ñucanchictaca paipac Espirituhuan señalashpa chicanyachirca . Chaimanta millaita rimashpa ama Diospac Espirituta nanachichicchu .
49004031	Shungu ucullapi piñashca canata , imapish llaquichinata , pitapish piñanata , camishpa rimanata , rimashpa caparinata , shinallatac tucui mana allicunataca saquichic .
49004032	Caishuc chaishuc-huan cuyac shunguhuan apanacushpa alli causaichic . Jesucristomanta cancunapac juchacunata Dios perdonashca shina , caishuc chaishuc perdonanacuichic .
49005001	Cancunaca ña Diospac cuyashca huahuacuna cashcamantaca , pai shina canata yuyaichic .
49005002	Jesucristo ñucanchicta cuyac shinallatac , cancunapish cuyanacushpa causaichic . Paica Diosman cushpa rupachishca mishquiman ashnacuc shina cangapacmi pai quiquinllatac japi tucushpa , ñucanchicmanta huañurca .
49005003	Cancuna Diospaclla cashcamantaca huainayaccuna , tucuilaya millaita ruhuaccuna , mana cashpaca ashtahuan charina yuyaillami causancuna nishcapish , cancunapurapica pacta uyarishcallapish canman .
49005004	Pinganayaipac , millai shimicunatapish , asichic mapa parlocunatapish ama rimarichicchu . Chaicunata rimarinapac randica , Diosta mañashpa pagui ninami alli .
49005005	Maijanpish huainayashpa , ima mapatapish ruhuashpa , shinallatac ruhuashcalla diosta alli nic shinallatac imatapish ashtahuan charina yuyailla causaccunaca , Jesucristopish , Diospish mandacucpica imata mana charingacunachu . Chaitaca yachanami canguichic .
49005006	Yanga parlocunahuanca pipish cancunata ama pandachichun . Chashna mana allita ruhuashcamantami Dios piñarishpa , tucui paita mana cazuccunataca llaquichinga .
49005007	Chashna caccunahuanca ama tandaringuichicchu .
49005008	Ñaupaca amsapimi causarcanguichic . Cunanca Apunchic Jesus-huan shuclla tucushcamanta achic luzpimi causacunguichic . Shina cashcamanta achic luzpi causacuc shina causaichic .
49005009	Achic luzca alli shungu canata , imapish cashcata ruhuanata , shinallatac mana llullac cana yuyaitami cun .
49005010	Cancunaca Apunchic Jesús munashca shina causanatami yuyana canguichic .
49005011	Amsapi causac , mana allita ruhuaccuna shina yangallaca ama causaichicchu . Chaipac randica chashna ruhuaccunataca “ mana allichu ” nishpa rimashpami , achicman llucchina canguichic .
49005012	Paicuna pacalla imatapish ruhuashcata rimanataca pinganayanmi .
49005013	Imapish pacashcata achicman llucchicpica , tucuimi yacharinga , ima shina cashca shinami ricuringa .
49005014	Chashna achic luzman llucchicpica , imapish luzpimi canga . Chaimantami : « Sueñushcamanta ricchari , huañushcacunapuramanta jatari . Cristomi cantaca achicyachinga » nincuna .
49005015	Chaimanta caishuc chaishuc-huan ima shina apanacunata yuyarichic . Ama yuyai illac shina causaichicchu , ashtahuanpish alli yuyaihuan causaichic .
49005016	Mana alli causai punzhacunapi causacushcamantaca , allita ruhuana tiyacpica allita ruhuaichiclla .
49005017	Imata mana yachaccuna shina ama caichicchu , ashtahuanpish Apunchic Jesucristo ima munashcata yachana yuyailla caichic .
49005018	Ama machaichicchu . Machaccunaca imapipish mana jarcarincunachu . Chaipac randica , Diospac Espíritu junda caichic .
49005019	Salmocunatapish , Diospac Espíritu yuyachishca sumac cantocunatapish caishuc chaishuc parlanacuichic . Apunchic Jesucristota tucui shunguhuan “ allimari cangui ” nishpa cantaichic .
49005020	Ñucanchic Apunchic Jesuspac shutipi punzhanta imamantapish Diostaca pagui nicuichiclla .
49005021	Diosta manchashcamanta caishuc chaishuc cazunacuichic .
49005022	Huarmicuna , Apunchic Jesusta cazuc shina cancunapac cusacunata cazuichic .
49005023	Cristoca tandanacushca criccunata uma shina Mandacmi . Cusapish huarmitaca uma shina mandacmi . Jesucristoca tandanacushca criccunata Quishpichicmi . Tandanacushca criccunaca Jesucristopac cuerpomi can .
49005024	Tandanacushca criccunaca Jesucristota cazucmi . Shinallatac huarmicunapish , tucui imapipish cancunapac cusacunata cazuichic .
49005025	Cusacunapish , Jesucristo tandanacushca criccunata cuyac shina , cancunapac huarmicunata cuyaichic . Jesucristoca tandanacushca criccunata cuyashpami huañurca .
49005026	Diospaclla tucushpa causachunmi Cristoca tandanacushca criccunataca yacuhuanpish , pai rimashca shimihuanpish chuyayachirca .
49005027	Tandanacushca criccunaca paipac ñaupapi chuyanlla , ima mana alli ruhuashcacunapish illac , llambuclla sumaimana ricurichunmi , chashnaca ruhuarca .
49005028	Cusacunaca , ima shinami quiquinllatac cuyaringuichic , chai shinallatac cancunapac huarmicunatapish cuyaichic . Maijanpish quiquin huarmita cuyacca quiquinllatacmi cuyarin .
49005029	Quiquin cuerpotaca jaicapi pi mana piñanchu , ashtahuanpish micunata alli carashpami ricuran . Shinallatacmi Cristoca tandanacushca criccunataca huacaichin .
49005030	Ñucanchicca Jesucristopac cuerpo , partecunami canchic .
49005031	Dios quillcachishcapica : “ Chaimantami carica paipac taita mamata saquishpa , paipac huarmihuan tandanacushpa shuc aichalla tucunga ” ninmi .
49005032	Caica pacashca jatun huillaimi . Shina cacpipish , ñucaca Jesucristohuan , tandanacushca criccunahuan ima shina cana cashcatami entendishpa huillani .
49005033	Shina cacpica quiquinllatac cuyaric shina , cancunapac huarmicunata cuyaichic . Shinallatac huarmicunapish , cancunapac cusacunata alli nishpa cazuichic .
49006001	Huahuacuna , Apunchic Jesuspac cashcamanta cancunapac taita mamata cazuichic . Chaimi alli .
49006002	Callari mandashcapi cushami nishcaca : « Cambac taita mamata cuyangui .
49006003	Chashna cuyashpami , unai huatacunata cai pachapica cushilla causangui » ninmi .
49006004	Shinallatac taita mamacunapish , cancunapac huahuacunata ama piñachichicchu . Chaipac randica allita ruhuana cashcata rimashpa Diospac shimita yachachichic .
49006005	Cai pachapi amocunapacta ruhuaccuna , Cristota cazuc shinallatac , shungumanta imata ruhuana cacpipish manchaihuan , amopacta ruhuaichic .
49006006	Imata ruhuashpapish , ama paicunapi ricuringaraiculla , ashtahuanpish Cristopacta ruhuaccuna cashcamanta tucui shunguhuan Dios munashcata pactachishpa , ruhuaichic .
49006007	Cai shinaca , ama gentecunapacta ruhuacushcata yuyaichicchu , ashtahuanpish Cristopacta ruhuacushcata yuyashpa , alli munaihuan servichic .
49006008	Cancunaca amopacta ruhuac cashpa , mana amopacta ruhuac cashpapish , imapish allita ruhuashcamantaca Apunchic Jesusmanta japina cashcataca yachanami canguichic .
49006009	Shinallatac amocunapish , cancunata serviccunahuanca alli caichic . Ama macasha nishpa manchachichicchu . Amocunapish , amopacta ruhuaccunapish jahua pacha Apunchic Jesucristo causacushcataca yachanami canguichic . Paica pitapish “ caica allimi , chaica mana allichu ” mana ninchu .
49006010	Chaimanta cunanca Apunchic Jesus-huan shuclla cashcamanta , pai imatapish ruhuaclla cashcahuan sinchi tucuichic .
49006011	Diablo ima millai yuyaicunata cushpa ama pandachichunca , millaita mishangapac Dios cushcacunataca , churaric shina churarichic .
49006012	Ñucanchicca aichayuc , tulluyuc cac runacunahuanca mana macanacunchicchu , ashtahuanpish jahua huairapi mandashpa puric millai espiritucunahuanmi macanacucunchic . Chaicunami cai amsa pachapica mandashpa , imapish mana allita ruhuachicun .
49006013	Chaimantami millaihuan macanacuna punzhacunapi macanacushpa mishangapacca , Dios cushca macanacunataca , churanata churarishca shina churarichic . Macanacungapac ña tucui allichirishca quipaca , “ macanacungapac shuyacuichiclla ” ninimi .
49006014	Shina cashpaca , cashcata nic huillashcahuanca chumbillishca shina sinchi caichic . Imatapish cashcata ruhuanataca , shunguta pacac fierro churanata churaric shina churashca caichic .
49006015	Sumac causaita cuc alli huillaita huillangapacca , ushutata churarishca shina caichic .
49006016	Tucuimanta yallica , millai diablo cachashca nina shina yuyaicunata jarcaringapacca Diosta crishpa , escudota churarishca shina caichic .
49006017	Umata jarcachun cascota umapi churarishca shina , quishpirishca cashcataca yuyaichic . Shinallatac Diospac Espíritu cushca Dios rimashca shimitaca espadata shinata charichic .
49006018	Diosta mañanataca ama saquichicchu . Diospac Espíritu yuyaita cushca shina mañaraichic . Mana quillanayachishpa chaparacuichic . Shinallatac Diospaclla cac tucui criccunamanta punzhanta Diosta mañaichic .
49006019	Alli huillaita huillashpa , chai pi mana yachashcata mana manchashpa huillangapac , Dios yuyaita cuchun ñucamantapish Diosta mañaichic .
49006020	Diosmi ñucataca alli huillaita huillachun cacharca . Chaita huillacushcamantami cunanca prezu cani . Diosmanta imata mana manchashpa ñuca huillangapac Diosta mañaichic .
49006021	Ima shina ñuca cashcatapish , ñuca imata ruhuacushcatapish Apunchic Jesuspacta allita ruhuac , ñucanchic cuyashca huauqui Tiquicomi huillagringa .
49006022	Chaimantami cancunaman ñucanchic caipi ima shina cashcata huillashpa , ashtahuan cushichichun paita cachani .
49006023	Diospish , Apunchic Jesucristopish tucui criccunaman sumac causaita , cuyac canata , alli cric canata cushca cachun .
49006024	Sumac mana chingaric cuyaihuan ñucanchic Apunchic Jesucristota tucui cuyaccunamanca , sumaimana cuyaita Diosca cushca cachun ninimi .
50001001	Ñucanchicca Apunchic Jesucristopacta ruhuaccuna cashpami , Pablohuan Timoteohuan tucushpa , Filipos pueblopi causac tandanacushca criccunata pushaccunaman , ayudaccunaman , shinallatac Jesucristohuan shuc shinalla tucushca , Diospaclla cac tucui criccunamanpish caita quillcashpa cachanchic .
50001002	Ñucanchicta cuyac Diospish , Apunchic Jesucristopish tucui cancunata mai cuyashpa , sumac causaita cushca cachun ninchicmi .
50001003	Cancunata yuyarishpaca , ñuca Diostami pagui nicunilla .
50001004	Diosman ñuca mañacushpaca , tucui cancunamantami cushicuihuan mañani .
50001005	Cancunaca callari punzhamanta pachami , quishpirinamanta alli huillaita ñuca huillacucpica , cunancaman ñucahuan pacta allita ruhuacushcanguichic .
50001006	Cancunapi callarimanta pacha allita ruhuac Diosca Jesucristo cutimuna punzhacaman , chai allita ruhuashpa catina cashcatami yachani .
50001007	Shungupi cancunata charicushcamanta ñuca cashna yuyanaca allillatami . Ñucaca prezu cashpapish , mandaccunapac ñaupapi cashpapish pipish ama yangapi churachunmi : “ Quishpirinamanta alli huillaica , chaica chashnatacmari ” nishpa huillani . Tucui cancunapish Dios cushcamantami , ñuca shina alli huillaita huillacunguichic .
50001008	Jesucristo cuyac shinallatac , ñuca tucui shunguhuan cancunata cuyacushcataca Diosllatacmi yachan .
50001009	Cancunamanta ñuca Diosta mañacushpaca , ashtahuan cuyaita charichun , shinallatac alli entendishpa Diosmanta allita yachac cachunmi mañani .
50001010	Chashna cashpami imapish allicunallata acllashpa , chaicunata ruhuashpa , Cristo cutimuna punzhapica mana juchanchishca canguichic .
50001011	Cancuna Jesucristollamanta alli grano pucuc shina allita ruhuacpimi , Diostaca “ allimari cangui , sumacmari cangui ” ningacuna .
50001012	Cuyashca criccuna , caitami yachachun munani : Cashna ñucata carcelpi churacpica , ashtahuanmi alli huillaica maipipish uyarishca .
50001013	Chaimantami ñuca Cristota caticushcamanta caipi prezu cactaca , jatun mandacpac soldadocunapish , tucui caipi caccunapish yachancuna .
50001014	Shinallatac ñuca caipi prezu cacta yachashpami , maijancunalla saquirishpa achca criccuna ashtahuan sinchi cric tucushpa , Apunchic Jesusmanta mana manchashpa , Diosmanta alli huillaita huillacuncuna .
50001015	Maijancunaca ñuca shina huillac casha nishpa , piñanacungaraicullami Cristomantaca huillancuna . Chashna cacpipish maijancunaca alli shungumantami huillancuna . Chaica chashnatacmi .
50001016	Alli shungumanta huillaccunaca : “ Quishpirinamanta alli huillaica chashnatacmari ” nishpa huillachun Dios ñucata acllashcata yachashpami , cuyaihuan huillancuna .
50001017	Ashtahuanpish mana alli shungumanta huillaccunaca , paicuna alli cashcata ricuchingapacllami nic tucushpalla huillancuna . Chashna huillashpaca , ñuca carcelpi cacpipish ashtahuanmi llaquichishun nincuna .
50001018	Alli shunguhuan cashpa mana alli shunguhuan cashpapish , Cristomantami huillacuncuna . Chaimantami maijancuna llaquichina yuyaihuan huillacucpipish , ñucaca cushicuni . Shinallatac ashtahuanmi cushicusha .
50001019	Cancuna ñucamanta Diosta mañacushcamantapish , Jesucristopac Espíritu ñucata ayudashcamantapish , caimanta llucshina cashcata alli yachashpami , cashnaca cushicuni .
50001020	Imamanta mana pingaichishca canatami , ñuca tucui shunguhuan munani . Shinallatac ñuca causaipi ima ruhuashcacunahuan , ñuca huañushca quipapish Cristoca tucuipac alli nishca cachunmi munani . Chaimantami cunanpish , tucui punzhacunapish paimanta mana manchashpa huillasha nini .
50001021	Chaimanta ñuca causacushpaca , Cristopacmi causani . Huañushpaca , japina cashcatami japisha .
50001022	Ashtahuanpish causashcacamanca , Cristopacta ruhuanami alli . Chashna cashcamanta maijanta acllanatapish mana pudinichu :
50001023	Huañunapish , causanapish allimi . Shina cacpipish shuc yuyaipica , Cristohuan causagringapac huañushca caiman yuyanimi . Chaimi tucuimanta yalli allica .
50001024	Ashtahuanpish cancunamanca , cai pachapi ñuca causashpa catinami tucuimanta yallica alli canman .
50001025	Chashna cacpimi cancuna crishpa ashtahuan cushicushpa sinchiyachunca , manarac huañushpa cancunahuan causanaca alli cashcatatac yuyani .
50001026	Chashna causacushparac cancunapacman cutimucpimi , Cristo Jesus-huan shuclla tucushcacunaca ñucamanta ashtahuan cushicunguichic .
50001027	Tucuimanta yallica Cristomanta alli huillaita cazushpa , chai yuyailla alli causachunmi munani . Ñuca cancunata ricungapac ricpipish mana ricpipish , alli huillaita crinamanta pi ima nicucpipish , macanacuipi shayaric shina , tucui mashna shuc yuyailla alli caticushcatami cancunamantaca uyasha nini .
50001028	Cancunata piñaccunataca ama manchanguichicchu . Cancuna mana manchashpa huillashpaca , paicunaca chingarinalla cashcata , shinallatac cancunaca quishpirishca cashcatami ricuchinguichic . Tucui chaica Diosmantami .
50001029	Dios cancunata acllashpaca , mana Cristota crichunllachu acllashca , ashtahuanpish paimanta llaquita apachunpish acllarcami .
50001030	Ñuca ima shina llaquita apactaca , cancunaca ñami ricurcanguichic . Cunanpish llaquita ñuca apacushcataca yachanguichicmi . Chashnami cancunapish , ñucapish alli huillaimantaca llaquita apana cacpipish , mana manchashpa caticunchic .
50002001	Cristo cancunata cushichicucpi , paipac cuyai cancunata sinchiyachicucpi Diospac Espiritupish cancunahuan cacpi , llaquinacushpa caishuc chaishuc cuyanacui tiyacpica ,
50002002	tucui mashna shuc yuyailla , shuc munailla tucushpa , shuc shinalla cuyanacushpa , caishuc chaishuc apanacushpa , ñucataca ashtahuan cushichichi ninimi .
50002003	Shuccunata llaquichingaraiculla ama yachac tucuichicchu , ashtahuanpish quiquinca mana yachac cashca shinalla , shuccunata ashtahuan allipi churaichic .
50002004	Maijanpish quiquinlla alli canataca ama yuyaichicchu , ashtahuanpish shuccuna alli cachun munaichic .
50002005	Jesucristo ima shinami causarca , shinallatac cancunapish causaichic . Paica :
50002006	« Diosllatacmi carca . Shina cashpapish , chai shina canataca saquircami .
50002007	Pai ima shina cashcata saquishpami , ñucanchic shina aichayuc huacharishpa , servic shina tucurca .
50002008	Chashna aichayuc cashpapish Diosta cazuc cashcamantami , paillatac cruzpi chacatarishpa llaquita huañuchichunpish , mana misarishpa saquirca .
50002009	Chaimantami Diosca paitaca jatunyachishpa , paipac shutitapish tucuimanta yalli alli nishca cachun curca .
50002010	Jesuspac shutipi , jahua pachapi causaccunapish , cai pachapi causaccunapish , allpa ucupi caccunapish tucui cungurishpa ,
50002011	Diosta “ sumacmari cangui ” nishpa , Jesucristotapish “ tucuita Mandacmi cangui ” nichunmi » chashnaca ruhuarca .
50002012	Chaimanta ñuca cuyashca criccuna , ima shinami ñuca cancunahuan cacpi cazuc carcanguichic , cunan ñuca mana cancunahuan cacpicarin , ashtahuan cazuccuna caichic . Cancuna ña quishpirishca cashcamantaca manchaihuan , chucchuihuan Diospac ñaupapi allita ruhuana yuyailla caichic .
50002013	Diosllatacmi imapish paiman allita ruhuana yuyaitapish , allita munana yuyaitapish cancunaman cun .
50002014	Ama huashalla rimanacushpa , ama piñanacushpa imatapish ruhuaichicchu .
50002015	Chashna ruhuashpami , cai pacha mana cric millai gentecunapac chaupipica , Diospac huahuacuna cashcamanta mana pi juchanchishca , allita ruhuac , achicyachic lucerocuna shina canguichic .
50002016	Ñuca huillashcapish , ñuca imata ruhuashcapish ama yanga cachunca , causaita cuc alli huillaita huillaichic . Chashna huillacpimi , ñucaca Cristo cutimuna punzhapi mai cushicusha .
50002017	Cancuna crishpaca , Diosman cushpa rupachic shinami cushcanguichic . Chaita pactachingapacca , ñuca quiquin causaita chingachina cacpipish chingachishallami . Chashna yuyashpami , tucui cancunahuan cushicuni .
50002018	Shina cashcamanta cancunapish cushicushpa , ñucatapish cushichichic .
50002019	Apunchic Jesuspac munai cacpica , Timoteotami cancunapacman utca cachanata yuyacuni . Pai cutimushpa cancuna ima shina cashcata huillacpica , ashtahuanmi cushicusha .
50002020	Timoteollami ñuca shina cancunaman allita ruhuana yuyaita charin . Pai shina shucca mana tiyanchu .
50002021	Caishuccunaca paicunapac alli canallatami mashcancuna . Cristo Jesusmanta allita ruhuanataca mana munancunachu .
50002022	Ashtahuanpish Timoteo ima shina cashcataca , cancunallatac yachanguichicmi . Paica shuc churi taitata ayudacuc shinami , alli huillaitaca ñucahuan pacta huillacurca .
50002023	Chaimantami ñuca ima tucuna cashcata ña yachashpaca , Timoteota utca cancunapacman cachasha nicuni .
50002024	Ashtahuanpish Apunchic Jesuspac munai cacpica , ñucallatac cancunata ñalla ricugrina cashcatami yachani .
50002025	Shinallatac huauqui Epafroditotaca cachana alli caipac yuyachicpimi , cutichishpa cachagrini . Paimi llaquita apana cacpipish , mana manchashpa alli huillaitaca ñucahuan pacta huillacun . Ñucata ima ruhuanapipish ayudachunmi , cancunaca cachashca carcanguichic .
50002026	Epafroditoca tucui cancuna ima shina cashcata ricugrina yuyaillami puricun . Ashtahuancarin pai ungushca cashcata cancuna yachashcamantami , mai llaquiricun .
50002027	Paica huañunalaya , ancha ungushcatacmi carca . Ashtahuanpish Diosmi ñuca llaquita apacushca jahua ama ashtahuan llaquita apachun nishpa , paitapish ñucatapish llaquishpa , paitaca alliyachirca .
50002028	Cunanca paita ricushpa cutin cushicuchunmi , ñucapish ña ama ashtahuan llaquilla cangapac paitaca cancunapacman cachani .
50002029	Paica Apunchic Jesusta cric cashcamantaca , quiquin huauqui shinami . Chaimanta paitaca tucui shunguhuan cushicushpa alli chasquinguichic . Shinallatac maijanpish , pai shina caccunataca allimi ninguichic .
50002030	Paica quiquin causaita mana llaquishpa Cristopacta ruhuacushpami , huañunalla tucurca . Chashna ruhuashpaca , cancuna carupi cashcamanta mana ruhuanata pudishcatami , paica ruhuarca .
50003001	Cuyashca criccuna , ¡ Apunchic Jesus-huan cashcamanta cushicuichic ! Cancunaman mai alli cacpimi , ñucamanca chaillatatac , chaillatatac nishpa quillcanaca mana shaicuchin .
50003002	Circuncisionta ruhuanami canguichic niccunamanta , allcu shina gentecunamanta , mana allita yachachiccunamanta huacaichiringuichic .
50003003	Ashtahuanpish ñucanchicmi , Diospac Espíritu yuyaita cucpi Diosta shungumanta alli niccuna cashpa , Jesucristomanta cushicushpa , circuncisión ruhuashcatatac ricuchicunchic . Shina cashpami ñucanchicca aichapi imalla ruhuashcacunallapica mana shunguta churanchic .
50003004	Aichapi imata ruhuashcallahuan alli cana cacpica , ñucacarin tucuita atishpami chashna ruhuanapi shunguta churaiman .
50003005	Ñucaca hebreopuramanta huacharishca , Benjaminpac huahua huahua israelmi cani . Chaimantami ñucataca huacharishcamanta pusac punzhapi , ña circuncisionta ruhuachishcacuna . Shinallatac fariseo cashpami , Moisés mandashcacunataca alli pactachicurcani .
50003006	Chaicunata cazuchisha nishpami , tandanacushca criccunataca piñashpa llaquichic carcani . Mandashcacunata alli pactachic cacpimi , pipish ñucataca imamanta mana juchanchic carcacuna .
50003007	Ñaupamanca tucui chai ruhuashcacunaca mai allimi carca . Chashna cashpapish Cristo cuyashcamantami , tucui chaicunaca yangalla tucushca .
50003008	Ñucata Mandac Jesucristomanta sumac yachana tucuita yalli alli cacpimi , ñucapac tucui imalla allicunatapish yangata ruhuashpa saquircani . Cristota cuyashpa paihuan cangapacmi , chai tucui yangallacunataca ima mapatalaya shitarcani .
50003009	Cristohuan causana yuyailla cashpami , mandashcacunata pactachishpalla alli ricurinataca mana munani . Ashtahuanpish Cristota crishcallamantami , Diosca paihuan alli tucuchun ñucataca chasquirca .
50003010	Cunanca tucuimanta yallica Cristota ricsishpami , pai causarishca quipa imatapish ruhuaclla cashcata ricusha nini . Shinallatac pai llaquita apashpa huañushca shinallatacmi , ñucapish llaquita apana cacpipish pai shina huañusha nini .
50003011	Chashna ñuca huañushpapish , huañushcacunapuramantaca causarina yuyaillami cani .
50003012	Ñucaca : « Cai tucui nishcata ña pactachishpa , allimi cani » ninatapish , shinallatac : « Ima pandatapish ña mana ruhuanichu » ninatapish , mana ni pudinichu . Ashtahuanpish Jesucristo acllashcamantaca , japina cashcata japingacaman ricunillami .
50003013	Cuyashca criccuna , chayana cashcaman ña chayashcataca mana yuyanichu . Ashtahuanpish caillatami ruhuacuni : Utcaman ima shina cashcatapish cungarishpa , japina cashcata japingapacmi chutaricuc shina ricuni .
50003014	Jesucristomanta Dios cusha nishca tucuimanta yalli alli cacpimi , chaita japingapac chayana yuyailla ricuni .
50003015	Alli sinchi criccunaca chai shinallatacmi yuyana canchi . Ima shuctaclayata yuyacucpipish , Diosllatacmi cancuna alli yachachunca yuyaita cunga .
50003016	Shina cashcamanta ña uyashcata alli yuyarishpa , ñucanchic caticushca shinallatac alli causashunchic .
50003017	Cuyashca criccuna , ñuca causashca shinallatac cancunapish causaichic . Chashnallatac ñucanchic cancunaman yachachishcata catishpa causaccunata ricushpa , paicuna shina causaichic .
50003018	Ña utcaman tauca cutin nishca shinallatacmi , cunanpish huacashpa nini : Cristo chacatashca huañushcataca , achcacunami yangata shina ruhuashpa causacuncuna .
50003019	Chashna causaccunaca llaquipimi chingaringacuna . Diosta cuyanapac randica huicsatami yallita cuyancuna . Paicunapac sumac cashcaca pingaimi can . Shinallatac cai pacha causaipacllami ashtahuan munancuna .
50003020	Ashtahuanpish ñucanchic causana llactaca jahua pachami . Chai jahua pachamanta Quishpichic Apunchic Jesucristo cutimunallatacmi shuyacunchic .
50003021	Apunchic Jesucristo imatapish ruhuaclla cashcamantami , pai nicpica imapish ruhuarinlla . Chashna cashcamantami ñucanchic ismuclla aichatapish , paipac cuerpo shina sumacta ruhuanga .
50004001	Chaimanta cuyashca criccuna , Apunchic Jesus-huan shuclla cashcamantaca , imapipish sinchi caichic . Cancunaca ñucata cushichiccuna , cancunamanta ñuca japina coronami canguichic . Ñucaca cancunata ricuna yuyaillami cani .
50004002	Evodiahuan , Sintiquehuanpish Apunchic Jesuspac cashcamantaca : “ Imapipish shuc yuyailla caichic ” nishpami mañani .
50004003	Shinallatac can ñucahuan Diospacta ruhuacuc huauquitapish : “ Chai panicuna alli tucuchun rimashpa cui ” ninimi . Chai panicunaca huauqui Clementendi , shinallatac caishuc huauquicunandicmi pi imata nicucpipish , mana manchashpa alli huillaitaca ñucahuan pacta huillarcacuna . Paicunapac shuticunaca huiñaita causangapac rina libropimi quillcashca tiyacun .
50004004	¡ Cancunaca Apunchic Jesus-huan shuclla cashcamanta cushicuichic ! ¡ Cutinpish cushicuichic ! ninimi .
50004005	Cancuna shuccunata llaquiccuna cashcataca tucui mashna yachachuncuna . Apunchic Jesús cutimunaca ña caillapimi
50004006	Ama imamanta llaquiricuichicchu . Ashtahuanpish Diosta mañacushpaca , tucuita paiman huillashpa , imamantapish pagui nicuichiclla .
50004007	Chashna ruhuacpimi , cancuna Jesucristohuan shuclla cashcamanta , gentecuna mana entendishca Diospac sumac causaica cancunapac shungutapish , yuyaitapish huacaichinga .
50004008	Cuyashca criccuna , tucuri shimicunata rimashpaca : “ Tucui imapipish mana llullac canata , shuccuna munashca canata , tucui imatapish allita ruhuac canata , tucui imapipish mapa illac canata , pimanpish cuyaita ricuchic canata , shinallatac sumac , tucuipac alli nishca cana yuyaicuna tiyacpica , chaillata yuyashpa catichic ” ninimi .
50004009	Ñucamanta imata yachacushcatapish , imata chasquishcatapish , imata ricushcatapish , imata uyashcatapish , chaicunata ruhuashpa catichic . Sumac causaita cuc Diosca cancunahuanmi canga .
50004010	Cancuna cutin ñucata yuyarishcamantaca , Apunchic Jesusmantami mai cushicuni . Cancunaca mana cungarinamantachu mana yuyarishcanguichic , ashtahuanpish ima shina mana cachaipac cacpimi , mana cacharcanguichic .
50004011	Chashnaca cancuna ñucaman imallata cuchun nishpaca mana ninichu , ñucaca imalla tiyashcallahuan cushi causanatami yachacushcani .
50004012	Ñucaca ima illaclla cashpa , achcata charishpa , imalaya cashpapish causanata yachanimi . Shinallatac yarcaihuan cashpa , mana yarcaihuan cashpa , yallita charishpa , imata mana charishpapish , cushi canatami yachacushcani .
50004013	Imatapish ruhuaclla Cristohuanca tucui imatapish ruhuai pudini .
50004014	Shina cacpipish ñuca llaquita apacucpi cancuna llaquishpa cushpaca , allitami ruhuashcanguichic .
50004015	Filipos criccunalla , alli huillaita huillai callarishca punzhacuna Macedonia llactamanta ñuca ricucpica , cancunallami ñuca huillashcata uyashcamanta Diosman cushca cullquitaca curcanguichic . Chaitaca cancunallatac ña yachanguichicmi .
50004016	Tesalónica pueblopi cacpipish , ñucaman ima illashcataca cutin cutinmi carashpa cacharcanguichic .
50004017	Cancuna ima cushcata chasquinallataca mana yuyanichu , ashtahuanpish cancuna carashcamantaca Diospac ñaupapi ashtahuan charichunmi munani .
50004018	Cancuna Epafroditoman mingashpa ñucaman cachashcataca , tucuita chasquishpami cunancarin , yalli yallita charini . Cancuna ñucaman cushcacunaca Dios cushilla chasquina mishquilla ashnacuc shinami ricurin .
50004019	Tucuita charic , ñuca Diosmi , Cristo Jesusmantaca cancunapac tucui ima illashcatapish yallita cunga .
50004020	¡ Ñucanchic Diosca huiñai huiñaita tucuipac alli nishca cachun ! Chashna cachun .
50004021	Cristo Jesusmanta Diospaclla caccunataca , tucuitami “ allilla cashca cachun ” nishpa cachani . Ñucahuan cac huauquicunapish cancunataca “ allilla cashca cachun ” nishpami cachancuna .
50004022	Tucui caipi ñucahuan cac criccunapish cancunataca “ allilla cashca cachun ” nishpami cachancuna . Ashtahuancarin Roma llactata jatun mandacpac huasipi cac criccunami “ allilla cashca cachun ” nishpa cachancuna .
50004023	Apunchic Jesucristoca tucui cancunaman paipac sumaimana cuyaita cushca cachun . Chashna cachun .
51001001	Dios munashcamanta Jesucristopac apóstol Pablomi , huauqui Timoteohuan ,
51001002	Colosaspi causac Diospaclla cac criccunaman quillcani . Ñucanchic Diospish , Apunchic Jesucristopish yallita cuyashpa , cushi causaita cushca cachun ninchicmi .
51001003	Cancunamanta mañacushpaca , ñucanchic Apunchic Jesucristopac Diostami punzhanta pagui nicunchiclla .
51001004	Chaica , cancuna Jesucristota crishcamanta , Diospaclla cac tucui criccunata cuyac cashcamantami pagui ninchic .
51001005	Cashcata nic alli huillaita uyashpami , cancunaca jahua pachapi Dios huacaichishcata tucui shunguhuan cringuichic .
51001006	Cai alli huillaimi alli grano pucuc shina , tucui llactacunapi mirarishpa caticun . Cancunapipish Diospac cuyaimanta parlanacucta uyashpami , Dios yallita cuyac cashcata yachashca punzhamanta pacha mirarishpa caticunguichic .
51001007	Cai alli huillaitaca , ñucanchic-huan Diospacta ruhuac cuyashca Epafrasmi yachachirca . Paica Jesucristota alli catic cashpami , cancunaman imapish alli cachun allita ruhuacun .
51001008	Paillatami Diospac Espíritu yuyaita cucpi , ima shina cancuna cuyanacushpa causacushcataca huillac shamurca .
51001009	Chaimantami ñucanchicca yachac chayashca punzhamanta pacha , Dios munashcata cancuna allita ricsichun , paipac Espíritu cancunaman yuyaita cushpa allita yachachichun cancunamanta mañacunchiclla .
51001010	Chai shina yachacushpami , Jesucristopacta ruhuaccuna ima shina causana cashca shina causashpa , punzhanta Diostaca cushichinguichic . Chashnami grano alli pucuc shina , tucui imapipish allita ruhuashpa , Diosmantapish allita yachacunguichic .
51001011	Dios paipac sumaimana poderhuan cancunata sinchiyachichunmi , paiman mañacunchic . Shina cacpimi , cancunaca ima llaquita apashpapish mana piñarishpa ,
51001012	Diosta pagui nishpa , cushicushpa apanguichiclla . Paimi Diospaclla caccuna japina cashcata cancunapish paipac achiclla mandacucpi japiccuna cachun ruhuarca .
51001013	Diosmi amsa millai yuyaicuna mandashpa huatashca shina charicucmanta , paipac cuyashca Churi mandacucman aparca .
51001014	Paimantami juchacunata perdonashcapish , shinallatac huatashca shinamanta cacharichishcapish canchic .
51001015	Cristota ricushpami , mana ricsishca Diostaca ricunchic . Paica imapish manarac tiyacpi , ña tiyashca Diospac Churimi .
51001016	Diosca paihuanmi jahua pachapi tiyac imacunatapish , cai pachapi tiyac imacunatapish , ricuipaccunatapish , mana ricuipaccunatapish , poderta charic mandac espiritucunatapish ruhuarca . Tucuitami paihuan ruhuashpa , paipaclla cachun ruhuarca .
51001017	Imapish manarac tiyacpimi , Cristoca ña tiyarca . Paillatacmi imatapish maipi cana cashcapi churarca .
51001018	Cristollatacmi tandanacushca criccunataca uma shina mandacun . Tandanacushca criccunaca paipac cuerpomi can . Manarac ima tiyacpi , pai ña tiyac cashcamanta , huañushcacunapuramanta punta causaric cashcamantami , Diosca tucuipac punta cachun churarca .
51001019	Diosca paipac Churipi tucui pactachina poder tiyachunmi munarca .
51001020	Diosca Cristomantami , tucui pai ruhuashcacunataca paihuan alli tucuchun chasquisha nirca . Chashnami , Jesucristo cruzpi huañushcamanta cai pachapi causaccunatapish paihuan alli tucuchun chasquirca .
51001021	Cancunaca ñaupaca mana allita ruhuashcamantami , Diosmanta caruyashpa , cancunapac shungupica Diosta piñaccuna carcanguichic .
51001022	Shina cacpipish cunanca Cristo runa tucushpa , llaquita apashpa huañushcamantami , Diosca cancunata paihuan alli tucuchun chasquirca . Chashnami cancunataca paipac ñaupapi paipaclla cachun , jucha illac cachun , shinallatac chuyayachishca cachunpish chashnaca ruhuarca .
51001023	Shina cacpimi sapiyashca shina allita crina canguichic . Chashnami alli huillaita huillashcata uyashcamanta , tucui shunguhuan japina cashcata shuyanamantaca mana anchurina canguichic . Cai alli huillaitami , tucui cai pachapi tiyac llactacunapi huillashca cashca . Chaillatatacmi ñucapish huillashpa ayudacuni .
51001024	Cunanca , cancunamanta llaquita apacushcamantaca cushicunimi . Chashnami , Cristo paipac cuerpo shina criccunamanta llaquita apashca shina , ñucapish ñuca cuerpopi llaquita apana cashcataca llaquita apacuni .
51001025	Dios huillachun mingashpami , cancunapac allipac ñucataca tucui tandanacushca criccunata servicta ruhuashca . Chashnami , tucui pai huillasha nicushcataca pactachicuni .
51001026	Chai huillasha nicushcataca , ñaupa huatacunamanta pachami cancunamanca pacashpa charicushca . Shina cacpipish cunanmi paipaclla caccunamanca huillashca .
51001027	Chashnami Diosca paipaclla causaccunaman yachachishpa , pacashca cashca sumaimana alli cashcata tucui gentecunaman ricuchisha nirca . Chai pacashca huillasha nicushcaca , cancunapi causacuc Cristomi can . Cristo cancunapi causacushcamantami , japina cashca sumaimana cashcataca ricuna yuyailla canguichic .
51001028	Ñucanchicca Jesucristota crishcamanta tucui mashna Diospac ñaupapi mana pi juchanchishca cachunmi , Jesucristomanta huillashpaca , cunashpa , tucui yuyaihuan allita yachachinchic .
51001029	Chashna ruhuangapacmi , llaquicunata apana cacpipish , Cristo imatapish ruhuaclla cashcahuan tucui yuyaihuan ruhuacunilla .
51002001	Ñucaca cancunamantapish , Laodicea pueblopi caccunamantapish , shinallatac tucui ñucata ñahui ñahui mana ricsiccunamantapish llaquita apashpa , tucui yuyaihuan ruhuacushcatami yachachun munani .
51002002	Paicuna tucui shunguhuan crishpa , cuyanacushpa , sinchiyashpa catichunmi , chashnaca ruhuacuni . Chashna ruhuacpimi , Dios pacashca ima shina cashcataca tucui allita yachanga . Chaica Cristomi .
51002003	Diosmanta sumac yachaicunatapish , alli yuyaicunatapish paillatacmi charicun .
51002004	Caita nishpaca , cancunata ama mishquilla rimaicunahuan llullashpa crichichunmi chashnaca nini .
51002005	Cancunahuan ñuca ñahui ñahui mana cashpapish , ñuca yuyaipica cancunahuan cashca shinallatacmi cani . Cancuna Cristopi shunguta churashpa , caishuc chaishuc-huan shuc shinalla cashcata yachashpami cushicuni .
51002006	Jesucristo cancunata Mandac cachun chasquishcamantaca , paillahuantacmi causana canguichic .
51002007	Cancuna ima shinami yachacurcanguichic , chai shinallatac yura sapiyashca shina Jesusta crishpa , ashtahuan sinchiyashpa , achcata pagui nicuichiclla .
51002008	Llullashpa yachachiccuna cancunata yanga paicuna yuyarishcallahuan crichichunca , ama saquinguichicchu . Paicunaca ñaupa taitacuna yachashcallata , shinallatac cai pacha imapish tiyashca manchanallacunatami yachachincuna . Ashtahuanpish Jesucristomantaca mana yachachincunachu .
51002009	Dios imalaya cashcaca , Cristopimi tucui ricurin .
51002010	Jesucristollamantami , Diospac tucui sumaccunataca charinguichic . Paica poderta charic mandac espiritucunata mandacmi .
51002011	Cancunaca Cristohuan shuclla tucushcamantaca , mana gentecunalla circuncisionta ruhuashca shinachu canguichic , ashtahuanpish cai pacha jucha munashcata mana ruhuangapacmi , Cristota crishcamanta circuncisionta ruhuashca shina canguichic .
51002012	Cancuna ña bautizarishca cashcamantaca , Cristohuan enterrashca shinami canguichic . Shinallatac Cristota causachic imatapish ruhuaclla Diosta crishcamantaca , huañushcacunapuramanta Cristohuan pacta causachishca shinami canguichic .
51002013	Cancunaca ñaupaca juchata ruhuashcamantapish , shungumanta mana circuncisionta ruhuashcamantapish huañushca shinami carcanguichic . Chashna cacpipish Diosca juchacunata perdonashpami , Jesucristohuan pacta causachirca .
51002014	Juchata ruhuashcamanta ñucanchic quishpiringapac maita mana pagaipac cacpimi , Jesucristo cruzpi huañushcamanta Diosca chai debitaca anchuchirca . Chai debitaca paganatacmi carcanchic .
51002015	Diosca Cristo cruzpi huañushcamantami , cai pachapi poderta charic manchana espiritucunataca , tucuipac ñaupapi atishpa , pingaichishpa , huatashca shinata ruhuarca .
51002016	Chaimanta cancunataca imata micushcamanta , ubiashcamanta , mana cashpaca fiesta punzhacunapi , llullu quilla punzhacunapi , samana punzhacunapi imata ruhuacushcamanta ama pi juchanchichun .
51002017	Tucui caicunaca ima tucuna cashcata ricuchic llandu shinallami carca . Ashtahuanpish cashcata ricuchingapacca , Cristoca ñami shamurca .
51002018	« Diosta alli cazuccunami canchic » nishpa nic tucuccuna , « angelcunata alli niccunami canchic » niccuna , shinallatac « muscuipi imatapish ricuccunami canchic » niccuna pandachichunca , ama saquinguichicchu . Paicunaca imamantapish “ allimi canchic ” mana nirina cashpapish , paicunapac yuyaillamantami “ allimi canchic ” nirincuna .
51002019	Paicunaca Apunchic Jesucristohuanca mana shuc shinallachu cancuna . Apunchic Jesucristo tandanacushca criccunapac uma shina cashcamantami , micunata carashpa huiñachic shina tucuita tandachishpa , Dios munashca shina pushan .
51002020	Cancuna Jesucristohuan huañushca shina cashcamantaca , cai pachapi tiyashca imapish manchanacunaca cancunata ña mana mandacunchu . Shina cashpaca , ¿ ima nishpatac cai pacha mandashca shina causacunguichic ?
51002021	Cancunaca cai pacha mandashcacunata cazushpami : « Ama chaita japinguichu , ama chaita micunguichu , ama chaita tuparinguichu » nishcacunataca cazunguichic .
51002022	Tucui chai mandashcacunaca ubiacpi , micucpi tucurinallamantami huillan . Tucui chaicunaca gentecuna mandashpa yachachishcallami .
51002023	Chai mandashcacunaca Diosta yuyarinatapish , mana jatun tucunatapish , shinallatac cuerpota huanachinatapish yachachishcamantami , chaita ruhuaccunaca yachac shina ricurincuna . Chaica chashnatacmi . Ashtahuanpish tucui chaicunaca cai pacha jucha munaicunata mana jarcanchu .
51003001	Cancunaca ña Cristohuan pacta causarishca cashcamantaca , jahua pachapi japigrina yuyailla caichic . Jahua pachapica , Cristomi Diospac alli maqui ladoman tiyacun .
51003002	Ama cai pachapi ima tiyashcacunallapi shunguta churaichicchu , ashtahuanpish jahua pachapi imalla tiyashcapi yuyashpa causaichic .
51003003	Cancunaca Cristota crishcamantami , paihuan huañushca shina canguichic . Cancuna causagrinataca , Cristohuanmi Diosca pacashpa charicun .
51003004	Cristollamantami cancunaca causaita charinguichic . Chaimanta pai cutimucpica , cancunaca paihuanmi pai shinallatac sumaimana ricuringuichic .
51003005	Cai pachapi imapish jucha munashcata ruhuangapacca , huañushca shinami cana canguichic . Chaimanta ama huainayaichicchu , imapish mapacunata , imapish mana canacunata ama ruhuaichicchu , ama millaita ruhuana yuyailla caichicchu , shinallatac ama imatapish charina yuyailla caichicchu . Chai yuyailla cashpaca , ruhuashcalla diosta alli nic shinami canguichic .
51003006	Chashna mana allita ruhuashcamantami , Dios piñarishpa , tucui paita mana cazuccunataca llaquichinga .
51003007	Ñaupamanca cancunapish jucha munashcata ruhuashpami , chashna mana allicunata ruhuaccuna carcanguichic .
51003008	Ashtahuanpish cunanca piñanacunata , mana allita ruhuana yuyailla purinata , millai canata , caminata , shinallatac maipish cachun rimanata saquinami canguichic .
51003009	Jucha munashcata ruhuashpa , ñaupa ima shina causacushcata saquishcamantaca , caishuc chaishuc-huan ama llullanacuichicchu .
51003010	Cancuna mushuc churanata churaric shinami , mushuc yuyaita japishcanguichic . Imatapish ruhuac Dios mushucta ruhuashpa pushacpimi , cancunaca pai shina tucushpa Diosta allita ricsic chayanguichic .
51003011	Chashna cashcamantami israelcuna cashpa , mana israelcuna cashpa , circuncisionta ruhuashca cashpa , mana circuncisionta ruhuashca cashpa , carumanta cashpa , mana yachac nishca cashpa , servic cashpa , mana servic cashpapish tucuillatacmi chashnallatac canchic . Tucuimanta yallica Cristopac canami alli . Paica tucuihuanmi causacun .
51003012	Diosca cancunata cuyashpami , paipaclla cachun acllarca . Chaimantami mushuc churanata churaric shina , shungumanta llaquishpa , cuyashpa , mana jatun tucushpa , mana piñarishpa , shinallatac cuyac shunguhuan causana canguichic .
51003013	Caishuc chaishuc-huan mana piñanacushpa , maipi mana allita ruhuacpipish perdonanacuichic . Ima shinami Apunchic Jesús cancunapac juchacunata perdonarca , chashnallatacmi cancunapish perdonanacuna canguichic .
51003014	Tucuimanta yallica , cuyanacushpami causana canguichic . Chashna cuyanacushpa causashpami , tucui mashna shuc shinalla sumacta causanguichic .
51003015	Cristollatac cancunapac shungupica , apanacushpa causana yuyaita cushca cachun . Chai shina apanacushpa causachunmi , Diosca cancunata acllashpa , shuc cuerpo shinallatac ruhuarca . Chaimantami paita pagui nina canguichic .
51003016	Cristomanta huillashca shimicunata shungupi yuyarashca cachunmi munani . Alli yuyaihuan caishuc chaishuc-huan yachachinacushpa , catina yuyaita cunacuichic . Salmocunatapish , Diospac Espíritu yuyaita cushca cantana cantocunatapish cantashpa , tucui shunguhuan Diosta pagui nishpa “ allimari cangui ” nishpa cantaichic .
51003017	Imata ruhuashpapish , imata parlashpapish , Apunchic Jesuspac shutipimi ruhuana canguichic . Paimantami Diostaca pagui nina canguichic .
51003018	Huarmicuna , Apunchic Jesusta cric cashcamanta cancunapac cusacunata alli cazuichic .
51003019	Cusacunapish , cancunapac huarmicunata cuyashpa , ama llaquichichicchu .
51003020	Huahuacunapish , cancunapac taita mama tucui ima nishcata cazuichic . Chashna cazuchunmi , Apunchic Jesusca munan .
51003021	Taita mamacunapish , cancunapac huahuacunata imatapish cushilla ruhuachunca , ama yanga piñachichicchu .
51003022	Serviccunapish , cai pachapi tiyac amocuna tucui ima nishcata cazushpa , ama paicuna ricucucpi alli ricuringaraiculla ruhuac tucuichicchu , ashtahuanpish Apunchic Jesusta alli niccuna cashcamanta , tucui shunguhuan ruhuaichic .
51003023	Imata ruhuana cacpipish , ama gentecunapacta ruhuacushcata yuyaichicchu , ashtahuanpish Cristopacta ruhuacushcata yuyashpa , tucui shunguhuan ruhuaichic .
51003024	Cancuna allita ruhuashcamantaca , criccuna japichun Dios huacaichishcata japigrina cashcata yuyaichic . Jesucristo cancunapac Amo cacpimi , cancunaca imata ruhuashpapish , paipacta ruhuacunguichic .
51003025	Maijanpish mana allita ruhuacca , pai mana allita ruhuashcamantaca mana allillatatacmi japinga . Diosca pimanpish mana tucushpami taripanga .
51004001	Amocuna , cancunapish shuc Amota jahua pachapi charishcamanta , cancunapac serviccunamanca cashcata , allita ruhuanguichic .
51004002	Diosta mañashpa , paita pagui nicuichiclla .
51004003	Cristomanta pi mana yachashca alli huillaita maipipish huillangapac , ñucanchicmanta Diosta mañaichic . Chaita huillashcamantami , ñucaca caipi prezu tiyacuni .
51004004	Ñuca ima shina huillana cashca shina allita huillachun , Diosta mañaichic .
51004005	Cristohuan manarac caccunahuan tandarishpaca , yachaccuna shina caichic . Shinallatac tiempo tiyashcapica allitac ruhuaichic .
51004006	Cancuna shuccunahuan parlanacushpapish , uyanalla sumac rimaicunahuan parlaichic . Paicuna imata tapucpipish , allita cutichinata yuyaichic .
51004007	Jesusmanta ñucanchic cuyashca huauqui Tiquicoca Jesucristopacta ruhuac cashpami , ñucataca tucui imapipish ayudacun . Paimi ñucamantaca tucui ima huillana cashcataca huillagringa .
51004008	Ñucanchic ima shina cashcata cancunaman huillashpa , ashtahuan alli catina yuyaita cuchunmi , paitaca cancunapacman cachani .
51004009	Ñucanchic cuyashca , allita pactachic huauqui Onesimopish paihuanmi rin . Paica cancunapurallatacmi can . Paicunami caipi tucui ñucanchic ima shina cashcatapish parlanga .
51004010	Ñucahuan pacta carcelpi tiyacuc Aristarcopish , Bernabepac primo Marcospish “ allilla cashca cachun ” nishpami cachancuna . Marcos cancunapacman chayacpica , alli chasquina cashcataca ñami huillarcani . Chaimanta pai chayacpica , alli chasquinguichic .
51004011	Shinallatac Justo nishca Jesuspish “ allilla cashca cachun ” nishpami cachan . Israelcunapuramanta criccunaca paicunallami , Dios mandacucmanta ñucahuan pacta imatapish ruhuashpa , cushichiccuna can .
51004012	Jesucristopacta ruhuac , cancunapuramanta Epafraspish “ allilla cashca cachun ” nishpami cachan . Cancuna alli catishpa , tucui shunguhuan Diospac munaita alli yachashpa , Diospacta ruhuachunmi , punzhanta Diosta mañacunlla .
51004013	Cancunamantapish , Laodicea pueblopi causaccunamantapish , Hierápolis pueblopi causaccunamantapish Epafras yuyaricushcataca ñucallatacmi yachani .
51004014	Shinallatac cuyashca jambic Lucaspish , Demaspish “ allilla cashca cachun ” nishpami cachancuna .
51004015	Shinallatac Laodicea pueblopi causac criccunatapish , Ninfatapish paipac huasipi tandanacushca criccunandi “ allilla cashca cachun ” ninchicmi .
51004016	Cancuna cai quillcata rezashca quipaca , Laodicea pueblopi causac tandanacushca criccunamanpish rezachun cachanguichic . Shinallatac Laodicea puebloman ñuca cachashca quillcata paicuna cancunaman cachacpipish rezanguichic .
51004017	Shinallatac Arquipotapish , Apunchic Jesuspacta imata ruhuachun nishpa mingashcataca allita pactachichun nichic .
51004018	Pablomi quiquin maquihuan quillcashpa , “ allilla cashca cachun ” nishpa cachani . Ñuca carcelpi tiyacushcataca , ama cungaringuichicchu . Diosca paipac sumaimana cuyaita tucui cancunaman cushca cachun ninimi . Chashna cachun .
52001001	Cai quillcataca ñuca Pablomi Silvanohuan , Timoteohuan Tesalónica pueblo tandanacushca criccunaman cachanchic . Cancunaca Dios-huanpish , Apunchic Jesucristohuanpish shuc shinallami canguichic . Dios mai cuyashpa , sumac causaita cushca cachun ninchicmi .
52001002	Ñucanchic mañacushpa , tucui cancunata yuyarishpaca , Diosta pagui nishpami mañacunchiclla .
52001003	Cancuna tucui shunguhuan crishpa , Diosta cuyashpa , paipacta ruhuacushcamanta , llaquita apacushpapish mana manchashpa , Apunchic Jesús cutimunata shuyacushcamantami ñucanchic Diosta mañacushpaca , pagui nicunchiclla .
52001004	Cuyashca criccuna , Diosllatac cancunata cuyashpa acllashca cashcataca yachanchicmi .
52001005	Ñucanchic cancunaman alli huillaita huillacushpaca , mana rimaillahuanchu yachachircanchic , ashtahuanpish Diospac poderhuan , Espirituhuan , allita yachashpami , cancunapac allipac yachachircanchic .
52001006	Cancuna llaquihuan cashpapish , Diospac espíritu cushichicpi , cushilla caticushpaca , ñucanchic catic shinallatacmi Apunchic Jesusta caticunguichic .
52001007	Chashna catishpami , cancunaca Macedonia llacta , Acaya llacta tucui criccunamanca allita catinata ricuchircanguichic .
52001008	Chaica , cancuna crishcataca mana Macedonia llactallapi , mana Acaya llactallapichu yachac chayashcacuna , ashtahuanpish tucui llactacunapimi cancunamanta uyashpaca , Diosmanta alli huillaita yachac chayashcacuna . Chaimantami cancuna alli crishcataca ña mana huillana canchic .
52001009	Chaipac randica , paicunallatacmi ñucanchicta cancuna ima shina chasquishcata , ruhuashcalla dioscunata saquishpa , causac Diostatac servi callarishcata parlancuna .
52001010	Shinallatac huañushcacunapuramanta Dios causachishca quishpichic Jesucristo jahua pachamanta shamunata shuyacushcatapish , Dios piñarishpa llaquichimanta pai quishpichic cashcatapish parlancunami .
52002001	Cuyashca criccuna , ñucanchic cancunapacman rishcaca , mana yanga cashcataca cancunallatac yachanguichicmi .
52002002	Filipos pueblopi ñucanchic camishca , llaquichishca cashcatapish yachanguichicmi . Chashna llaquihuan cacpipish , alli huillaita huillachun Diosllatac sinchiyachishcatapish yachanguichicmi .
52002003	Alli huillaita huillashpaca mana pandatachu , mana pita umangaraicuchu huillarcanchic .
52002004	Ashtahuanpish Diosllatacmi alli nishpa , alli huillaita huillachun ñucanchicman mingarca . Chai shina huillashpaca , mana gentecunatachu cushichishun ninchic , ashtahuanpish ñucanchic shungu imata yuyacushcata yachac Diostamari cushichishun ninchic .
52002005	Chaica ñucanchic huillashpaca , mishqui shimicunahuan mana huillashcanchicchu . Mana jatun tucungaraicu , mana cullquita japingaraicu huillashcanchicchu . Chaitaca cancunapish yachanguichicmi , Diospish yachanmi .
52002006	Cancunapac , shuccunapac pipac ñaupapipish mana alli nishca gentecuna shina ricurishun nircanchicchu .
52002007	Ñucanchic Jesuspac apostolcuna cashcamantaca , cancunata mandanchicmanmi carcanchic . Shina cashpapish cuyac shunguhuanmi cancunahuanca carcanchic . Shuc mama huahuacunata cuidashpa charic shinami cancunataca yallita cuyanchic .
52002008	Cancunataca yallitami cuyanchic . Chaimantami quishpirinamanta alli huillaita huillashpapish mana cushicunchic , ñucanchic causaita cuna cacpipish cunchicmanmi .
52002009	Ñucanchic micungapacca yallita shaicushpami trabajarcanchic . Alli huillaita huillacushpaca , cancunamanta imata mañashpa mana llaquichingapacmi tutapish , punzhapish trabajarcanchic . Chaitaca cancunallatac yachanguichicmi
52002010	Ñucanchicca cancunahuan cashpaca , jucha illac , cashcata ruhuac , pipish mana juchanchipacmi carcanchic . Chaitaca cancunapish yachanguichicmi , shinallatac Diospish yachanmi .
52002011	Shuc taita huahuacunata yachachic shinami , ñucanchicca cancunataca caishucta chaishucta cunarcanchic , cushichircanchic . Chaitaca cancunallatac yachanguichicmi .
52002012	Shinallatac Diospac huahuacuna shina causachunmi yachachircanchic . Cancunataca Diosllatacmi paihuan mandachun , alli nishca cachun acllarca .
52002013	Ñucanchic Diospac shimita huillacpi , cancuna mana gentecunalla huillashcata yuyashpa , ashtahuanpish Diosmantatac cashcata yuyashpa chasquishcamantami punzhanta Diostaca pagui nicunchiclla . Chai rimashca cancunata shuctacyachicpimi , sumacta causacunguichic .
52002014	Cancuna Jesusta criccunaca Judea llacta Jesusta cric Diospaclla tandanacushca criccuna shinallatacmi quiquin llacta gentecuna llaquichishca canguichic .
52002015	Diosmanta ñaupa huillaccunatapish , Apunchic Jesustapish , israelcunaca huañuchircacunami . Cutin ñucanchictaca piñashpami llucchishpa cacharca . Chashnaca Diostapish piñancunami .
52002016	Mana israelcuna quishpirichun , ñucanchic huillashun nicpipish mana saquinchu . Chashnami ashtahuan juchayuc tucuncuna . Chaimantami Diosca yallita piñarishpa llaquichinga .
52002017	Cuyashca criccuna , cancunamanta asha punzhacunata caruyashpapish , cancuna yuyailla cashpami , cancunata ricugrina yuyailla carcanchic .
52002018	Ricuc shamushun nishpapish mana pudircanchicchu . Ñucaca tauca cutinmi ricuc shamusha nircani . Shina cacpipish Satanasca jarcarcami .
52002019	Apunchic Jesús cutimui punzhapi , paipac ñaupapica , ¿ pimantatac cushicushun ? ¿ Pimantatac alli nishca cashun ? Shinallatac ¿ pimantatac cushicushpa shuyacushcata japishun ? Chaitaca cancunamantami japishun .
52002020	Ari , cancunamantami ñucanchicca cushicushun , shinallatac alli nishca cashun .
52003001	Chaimantami Atenas pueblopi saquirinata yuyarishpa ,
52003002	ñucanchic huauqui Timoteota cancunapacman cacharcanchic . Paica Diosta servic , ñucanchic-huan Jesucristomanta alli huillaita huillacmi . Paimi cancunata cunashpa crina yuyaita cunga .
52003003	Cancuna llaquihuan cashcamanta catinata ama saquichunmi , cushichichun cacharcanchic . Chai llaquicunata apana cashcataca cancunallatac yachanguichicmi .
52003004	Ñucanchic cancunahuan cashpaca , chai llaquicunata apana cashcataca huillarcanchicmi . Chai huillashca shinami pactashca . Chaitaca ña yachanguichicmi .
52003005	Chaimantami cancuna crinata saquicungami yuyashpa cancunata ricuchun Timoteota cacharcani . Diablo cancunata pandachicpi , ñucanchic cancunaman huillashca yanga tucunatami mancharcani .
52003006	Shina cacpipish Timoteo Tesalonicamanta cutimushpami , cancuna allita crishpa , cuyanacushpa causacushcata huillashpa cushichirca . Ima shinami ñucanchic cancunata ricuna yuyailla canchic , chai shinallatac cancunapish ñucanchicta ricuna yuyailla cashcatami huillarca .
52003007	Cuyashca criccuna chai shina huillacpimi , cai tucui llaquicunahuan cashpapish , cancuna alli crishpa caticushcata yachashpaca yallita cushicunchic .
52003008	Chai shina Apunchic Jesusta alli caticushcata yachashpami , cutin causaric shina cushicunchic .
52003009	Cancuna chashna caticushcamanta yallita cushicushpaca , ¿ ima shinatac Diostaca pagui nishunyari ?
52003010	Ñucanchicca cancunapac ñahuita ricushpa , crina yuyaita cushpa , ashtahuan sinchiyachinatami munanchic . Chaimantami tutapish punzhapish Diosta mañacunchiclla .
52003011	Ñucanchic Diospish , Apunchic Jesucristopish cancunata ricungapac pushachunmi munanchic .
52003012	Ñucanchic cancunata cuyac shinallatac , cancunapish caishuc-huan chaishuc-huan , shinallatac shuccunahuanpish cuyanacuna yuyaita Apunchic Jesús cuchunmi munanchic .
52003013	Shinallatac Dios cancunata sinchi cricta ruhuachunmi munanchic . Chashna cashpami , Apunchic Jesús paipaclla caccunahuan shamucpica , ñucanchic Diospac ñaupapica pi mana juchanchipac jucha illac cashun .
52004001	Cuyashca criccuna , ñucanchic yachachishca shina Dios munashcata ruhuashpa causaichic . Shinallatac punzhanta Dios munashca shina causachunmi Apunchic Jesuspac shutipi mañanchic .
52004002	Apunchic Jesús mandacpi , ñucanchic cancunata yachachishcataca ña yachanguichicmi .
52004003	Diosca jucha illac causachunmi munan . Ama huainayachun ,
52004004	tucui mashna quiquin huarmillahuan causashpa , mapa illac cachun ,
52004005	Diosta mana cazuccuna shina mapa yuyaicunallahuan ama causachunmi munan .
52004006	Pacta chashna mana allita ruhuashpa , maijan huauquita umashpa mana allita ruhuanguichicman . Chashna ruhuaccunataca tucuitami Apunchic Jesusca llaquichinga .
52004007	Diosca mana millaita ruhuashpa causachunchu acllarca , ashtahuanpish jucha illac causachunmi acllarca .
52004008	Chaimanta pipish cai yachachishcacunata mana chasquicca , mana runallatachu mana chasquin , ashtahuanpish paipac Espirituta cuc Diostami mana chasquin .
52004009	Diosllatacmi caishuc-huan chaishuc-huan cuyanacunataca ña yachachishca , chaimantami ña mana ashtahuan cuyanacunamantaca quillcana canchic .
52004010	Chashnami Macedonia llacta tucui criccunahuan cuyanacushpa causanguichic . Shina cacpipish , cuyashca criccuna , ashtahuan cuyanacushpa causachunmi mañanchic .
52004011	Ñucanchic cancunata mandashca shinallatac , quiquin maquihuan imatapish ruhuashpa , tucuihuan sumacta causanata yuyaichic .
52004012	Chashna ruhuashpa causashpami , imapish mana illaclla , shinallatac mana criccunapacpish alli nishca causanguichic .
52004013	Cuyashca criccuna , huañushcacuna causarinata mana criccuna shina ama llaquilla cachunmi , huañushcacuna ima tucuna cashcata yachachun munanchic .
52004014	Apunchic Jesús huañushca cashpapish causarishcata crishpaca , Apunchic Jesusta shuyashpa huañushcacunata Jesus-huan Dios-huan causachina cashcatami crinchic .
52004015	Apunchic Jesús mandashca shinami pai cutimungacaman , ñucanchic causaccunaca huañushcacunata ñaupashpa , mana jahua pachaman rishun .
52004016	Mandac Dios caparishcapish , angelcunata mandac ángel caparishcapish , shinallatac Diospac trompeta tocashcapish uyaringami . Chashna uyaricpica , Apunchic Jesusllatacmi jahua pachamanta shamunga . Chashna tucucpica , maijanpish Apunchic Jesusta crishpa huañuccunaracmi causaringa .
52004017	Chai quipaca , ñucanchic causacuccunaca causarishcacunandimi Apunchic Jesus-huan jahua pachapi tupangapac puyupi apashca cashun . Chashnami Apunchic Jesus-huan huiñaita causashun .
52004018	Chaimanta cai rimashcacunahuan caishuc chaishuc cushichinacuichic .
52005001	Cuyashca criccuna , Apunchic Jesús ima huata , ima punzha cutimuna cashcataca , mana quillcanachu cani .
52005002	Cancunallatac Apunchic Jesús shuc shuhuac tuta shamuc shina , mana yuyashca horas cutimuna cashcataca , alli yachanguichicmi .
52005003	Gentecunaca : « Cushillami sumacta causacunchic » nicucpica , jatun llaquica shuc huarmita sajuarina nanai japic shinami cungailla japinga . Chai llaquimantaca pipish mana quishpiringachu .
52005004	Chaimanta Apunchic Jesús shuhuac shina shamushpaca , mana manchachingachu .
52005005	Tucui cancunami achic punzhapac canguichic . Mana amsapacchu , mana tutapacchu canguichic .
52005006	Chaimanta mana caishuccuna shina sueñunachu canchic . Ashtahuanpish riccharishca shina chaparanami canchic .
52005007	Maijanpish sueñucca tutami sueñun , maijanpish machacca tutami machan .
52005008	Ashtahuanpish ñucanchicca punzhapac cashcamantaca , alli yuyaihuanmi catina canchic . Fierro churanata churaric shinaca , Apunchic Jesusta crishpa , cuyaihuan causanami canchic . Umapi fierro cascota churaric shinaca , quishpirina yuyaihuanmi shuyana canchic .
52005009	Dios ñucanchicta acllashpaca , mana piñarishpa llaquichingapacchu acllarca . Ashtahuanpish chaipac randica , ñucanchic Apunchic Jesusmanta quishpirichunmi acllarca .
52005010	Causacushpapish , huañushpapish paihuan pacta cachunmi , Jesucristoca ñucanchicmanta huañurca .
52005011	Chaimanta ima shinami cunan cancuna caticuc shinallatac , caishuc chaishuc-huan alli catina yuyaita cunacushpa , ayudanacushpa causaichic .
52005012	Cuyashca criccuna , cancunapurapi Apunchic Jesusta serviccunata , cunashpa yachachiccunata alli cazunguichic .
52005013	Paicuna allita ruhuacushcamantaca , cuyashpa alli ninami canguichic . Shinallatac caishuc , chaishuc-huanmi cushilla causanguichic .
52005014	Shinallatac cuyashca criccuna , chai quilla runacunatapish rimaichic , llaquilla caccunataca cushichichic , manarac sinchi criccunatapish yachachichic . Shinallatac tucuihuan sumacta caichic .
52005015	Shuccuna cancunata ima mana allita ruhuacpica , cancunapish ama chashnallatac ruhuaichicchu . Chaipac randica punzhanta cancunapurapipish , tucui gentecunahuanpish allita ruhuaichic .
52005016	Punzhanta cushilla caichic .
52005017	Punzhanta Diosta mañaichic .
52005018	Tucui imamantapish Diostaca pagui nicuichiclla . Jesucristota criccunataca chashna ruhuachunmi Diosca munan .
52005019	Diospac Espiritutaca ama chiriyachichicchu .
52005020	Dios ima nishcata huillactaca chasquinami canguichic .
52005021	Tucuita allita ricushpa , allitaca huacaichishpa causaichic .
52005022	Tucui mana allimanta huacaichirichic .
52005023	Cushi causaita cuc Diosllatac cancunapac espiritutapish , almatapish , cuerpotapish Apunchic Jesús cutimuna punzhapacca jucha illac , pi mana juchanchipacta ruhuashpa huacaichichun .
52005024	Cancunata cayac Diosca imatapish pactachic cashcamantami , tucui caicunatapish pactachinga .
52005025	Cuyashca criccuna , ñucanchicmanta Diosta mañaichic .
52005026	Tucui criccuna muchashpa caishuc chaishuc saludanacuichic .
52005027	Apunchic Jesuspac shutipimi , cai quillcataca tucui criccunapac ñaupapi rezachun nini .
52005028	Ñucanchic Apunchic Jesucristopac cuyai tucui cancunahuan cachunmi ninchic .
53001001	Cai quillcataca ñuca Pablomi , Silvanohuan , Timoteohuan , Tesalónica pueblopi tandanacushca criccunaman cachanchic . Cancunaca ñucanchic Dios-huan , Apunchic Jesucristohuan shucllami canguichic .
53001002	Ñucanchic Diospish , Apunchic Jesucristopish cuyashpa , cushi causaita cushca cachun ninchicmi .
53001003	Cuyashca criccuna , cancunaca sinchi criccuna tucucushcamanta , caishuc chaishuc-huan cuyanacushpa causacushcamantami pagui nina cashca shinallatac Diostaca pagui nicunchiclla .
53001004	Cancunaca llaquihuan cashpapish , piñacucpipish sinchitami caticunguichic . Chaimantami tucui tandanacushca criccunapica yallita cushicunchic .
53001005	Cancuna chai shina llaquita apashpaca , Dios cashcatatac ruhuashpa taripac cashcatami ricunguichic . Dios maipi mandacucman yaicungapacmi chai shina llaquita apacunguichic .
53001006	Cancunata llaquichiccunataca , cashcata ruhuac Diosmi llaquichinga .
53001007	Cutin cancuna llaquita apacuccunataca ñucanchicta samachic shinallatac samachingapacmi Apunchic Jesusca paipac poderyuc angelcunahuan jahua pachamanta nina culun nicuc chaupita shamunga .
53001008	Shina shamushpami , ñucanchic Apunchic Jesucristopac alli huillaita mana cazuccunatapish , Diosta mana ricsinata munaccunatapish llaquichinga .
53001009	Paicunaca huiñaitami llaquichishpa chingachishca , shinallatac poderyuc Apunchic Jesuspac sumaimana ñaupamantapish , caruman shitashca canga .
53001010	Chai punzhapi Apunchic Jesucristo cutimucpica , tucui paipaclla cac criccunaca mancharishpami paita alli ninga . Cancunapish ñucanchic huillashcata crishcamantaca chaipimi canguichic .
53001011	Chaimantami Dios paipac poderhuan pai munashca shinata ruhuachichun , cancuna crishcamanta alli ruhuaicunatapish , alli yuyaicunatapish cuchun , cayashcacuna cashcatatac ricuchichun nishpami cancunamanta punzhanta mañacunchiclla .
53001012	Chashnami cancunaca ñucanchic Apunchic Jesustaca alli ninguichic , shinallatac cancunatapish Paica alli ningami . Chashnami ñucanchic Diospish , Apunchic Jesucristopish mai cuyashcamanta alli ninga .
53002001	Cuyashca criccuna , ñucanchic Apunchic Jesús cutimunamantapish , ñucanchic paihuan tandanacunamantapish huillashpaca ,
53002002	ama imatapish cringuichicchu ninchicmi . Ñucanchic quillcashcalayata ricushpapish , pi mana yachashcata rimacta uyashpapish , huillaccuna huillashcata uyashpapish , pacta jahualla mancharishpa , pandaringuichicman ninchicmi .
53002003	¡ Ima shinapish pi pandachichun ama saquinguichicchu ! Chai punzha manarac chayamucpimi , Diosta piñaccunapish achca ricuringa , shinallatac llaquiman ric juchata ruhuac runapish ricuringa .
53002004	Chai runami Diospac shutita apaccunatapish , chashnallatac Diosman tucui imata cushcacunatapish piñanga . Chaipac jahuapica Diosta mañana huasipipish “ ñucami Dios cani ” nishpami tiyaringa .
53002005	Ñuca cancunahuan cashparac cai shina huillashcataca , ¿ manachu cancunaca yuyaringuichic ?
53002006	Chai millaita ruhuac runa ricurina punzha manarac chayacpi , pai ricurinata ima jarcacushcataca cancunallatac yachanguichicmi .
53002007	Chai mana alli ruhuanaca ñami callarishca . Millaita ruhuac runa ricurinata jarcacucllapimi , manarac ricurin . Ña chai jarcacucta anchuchicpica ,
53002008	chai millaita ruhuac runaca ricuringami . Paitami Apunchic Jesusca paipac shimihuan pucushpa huañuchinga , pai shamucushca sumac achicyachishcahuanmi chingachinga .
53002009	Chai millaita ruhuac runaca Satanás ayudacpi imatapish ruhuaclla cashcahuan shamushpami , milagrocunatapish , pi mana ricushcacunatapish ruhuashpa , llullashpa crichinga .
53002010	Jatun llaquiman ricuccunataca tucuilaya mana allita ruhuashpami , umashpa crichinga . Paicuna quishpiringapac cashcata nic huillashcata piñashpa , mana chasquishcamantami chashnaca tucunga .
53002011	Chaimantami Diosca llullashpa crichichun , shinallatac llullashcata crichunpish poderta cunga .
53002012	Cashcata nic huillashcata huillacpi mana crisha nishpa , mana allillata ruhuashcacunahuan cushicushcamanta , paicuna tucuillatac jatun llaquiman richunmi , chashnaca ruhuanga .
53002013	Apunchic Jesús cuyashca criccuna , ñucanchicca cancunata yuyarishpaca , punzhantami Diostaca pagui nicunchiclla . Diospac Espíritu Diospacllata ruhuashcamanta , shinallatac cashcata nic huillashcata crishcamantami , cancuna quishpirichun callarimanta pacha Diosca acllarca .
53002014	Chashnaca ñucanchic Apunchic Jesucristopac sumaimana cushicuita chasquichunmi , ñucanchicman alli huillaita huillachishpa , Diosca cancunataca cayarca .
53002015	Shina cashcamanta cuyashca criccuna , ñucanchic quillcashpapish , ñucanchic yachachishpapish , imata nishcataca amatac cungarishpa catichiclla .
53002016	Ñucanchicta cuyac Diosllatac , shinallatac pai cuyashcallamanta huiñai huiñaita cushi canatapish , cushicushpa shuyanatapish cuc ñucanchic Apunchic Jesucristollatac
53002017	cancunapac shunguta cushichishpa , imata rimangapacpish , punzhanta imata ruhuangapacpish alli yuyaicunata cuchun ninchicmi .
53003001	Caitapish nishpaca , cancuna chasquishca shinallatac , Apunchic Jesucristomanta huillashcata tucui llactacunapi utca chasquichunca , ñucanchicmanta Diosta mañaichic .
53003002	Mana tucuichu criccuna can . Chashna cashcamanta mana allita ruhuac , millai gentecuna ñucanchicta ama llaquichichunpish , Diosta mañaichic .
53003003	Paicuna chashna cacpipish , Apunchic Jesusca tucui imatapish pactachic cashcamantaca sinchita ruhuashpami millaimantapish huacaichinga .
53003004	Ñucanchic ima nishcacunata cancuna ña pactachicuc shinallatac , pactachishpa catina cashcatatacmi Apunchic Jesucristomantaca yachanchic .
53003005	Dios cuyac shina cancunapish cuyac cachun , shinallatac Cristo shina cuyac shunguhuan llaquita apac cachunmi , Apunchic Jesusmanca mañanchic .
53003006	Cuyashca criccuna , Apunchic Jesuspac shutipimi ñucanchic yachachishcata mana cazushpa , mana trabajasha nishpa puric criccunahuanca ama tandarichichu ninchic .
53003007	Ñucanchic cancunahuan cashpaca , mana trabajashpa yangaca mana carcanchicchu . Chaitaca cancunaca allimi yachanguichic . Chaimantami cancunapish chai shinallatac causana canguichic .
53003008	Pipac micunatapish mana yanga micurcanchicchu . Chaipac randica , imata mañashpa cancunata mana piñachingapacmi tutapish , punzhapish mana samarishpa , trabajashpa causarcanchic .
53003009	Cancunaman imata mañashpapish , mañanallami carcanchic . Shina cacpipish ñucanchic ruhuashca shinallatac cancunapish ruhuachun nishpami , micungapacca trabajana carcanchic .
53003010	Ñucanchic cancunahuan cashpaca : “ Maijanpish mana trabajasha nicca ama micuchun ” nishpami mandarcanchic .
53003011	Ashtahuanpish cancunapuramanta maijancunataca mana trabajasha nishpa , shucpac causaipi satirishpa puric nictami uyarcanchic .
53003012	Chai shina puriccunataca , Apunchic Jesuspac shutipimi causaipac micunata charingapacca cushicushpa trabajachun nishpa mandanchic .
53003013	Shina cacpipish cuyashca criccuna , cancunaca allita ruhuanataca ama shaicuichicchu .
53003014	Maijanpish cai quillcapi nishcata mana cazucta ricushpaca , pai pingaita charichunca ama tandaringuichicchu .
53003015	Shina cacpipish ama piñaichicchu , ashtahuanpish shuc huauquita shina cunashpa rimangui .
53003016	Sumac causaita cuc Apunchic Jesusllatac cancunapac tucui causaipipish , imapipish sumac causaita cuchun shinallatac tucui cancunahuan cashca cachun nishpami ninchic .
53003017	Ñucaca Pablomi cani . Ñuca quiquin maquihuanmi : “ Allilla cashca cachun ” nishpa quillcani . Cashna cachac shinallatacmi , tucui quillcacunapi quillcashpa cachani .
53003018	Ñucanchic Apunchic Jesucristoca tucui cancunaman paipac sumaimana cuyaita cushca cachun . Chashna cachun .
54001001	Ñucanchicta Quishpichic Dios , shinallatac Apunchic Jesucristo mandashcamanta , ñucanchic shunguta churashpa shuyana Apunchic Jesucristo acllashca apóstol Pablomi ,
54001002	Jesusta crishcamanta ñucapac quiquin huahua shina cac Timoteoman quillcashpa cachani . Ñucanchic Diospish , Apunchic Jesucristopish sumaimana cuyaihuan llaquishpa , canman sumac causaita cushca cachun ninimi .
54001003	Macedonia llactaman ñuca rishpaca , Efeso pueblopi can saquirishpa , chaipi pandata yachachiccuna ama yachachishpa catichun ,
54001004	shinallatac yanga parlocunata , mana yupaipac ñaupa taitacunapac shuticunata ama uyashpa catichunmi cantaca jarcachun mañarcani . Tucui chaicunaca piñanacuipi churashpami , Dios quishpichisha nicushca crinataca jarcan .
54001005	Caita mandashpaca , chuya shunguhuan , chuya yuyaihuan , mana nic tucushpalla crishpa , caishuc chaishuc-huan cuyanacuchunmi nini .
54001006	Maijancunaca caicunata saquishpami , yanga parlocunata parlashpa pandaricuncuna .
54001007	Paicunaca imata yachachicushcatapish , imata nicushcatapish mana entendincunachu . Shina cashca jahuami , Dios mandashcacunata yachachiccuna canata munancuna .
54001008	Mandashcapi ima nicushcata allita yachashpa yachachicpica , mandashcacunaca alli cashcatami yachanchic .
54001009	Mandashcaca cashcata ruhuaccunata llaquichichunca mana canchu , ashtahuanpish millaita ruhuaccunata , mana cazuccunata , sinchi shungucunata , juchalliccunata , mana alli niccunata , burlaccunata , taita mamatapish shuccunatapish huañuchiccunata ,
54001010	huaclliriccunata , caripura huarmipura chayariccunata , genteta shuhuaccunata , llullaccunata , llullashpapish mana llullanichu niccunata , shinallatac tucui alli yachachishcacunata mana cazuccunata llaquichichunmi can .
54001011	Cai alli yachaicunataca quishpirinamanta sumac alli huillaimi yachachin . Chaita huillachunmi , tucui mashna alli nina Diosca ñucaman mingarca .
54001012	Ñucata sinchiyachishcamanta , ñuca paita cazuc cashcata yachashpa paita servichun churashcamantami , ñucanchic Apunchic Jesucristotaca pagui nicunilla .
54001013	Ñaupaca criccunata llaquichishpa , Jesusta piñashpa camicmi carcani . Shina cacpipish manarac cric cashpa , imata ruhuacushcata mana yachashcamantami , Diosca ñucata llaquirca .
54001014	Ñucanchic Apunchic Jesucristohuan shuclla tucucpica , cuyaitapish , crina yuyaitapish , ñucata yallita cuyashcamantami Apunchic Jesucristoca curca .
54001015	Jesucristoca juchayuccunata quishpichingapacca cai pachamanmi shamurca . Cai huillashcaca chashnatac cashcamantami tucui mashna crina canchic . Juchayuccunamanta nishpaca , ñucami punta yalli juchayucca cani .
54001016	Jesucristo llaquic cashcata ricuchunmi , yallita ñuca juchayuc cacpipish , Diosca ñucata llaquirca . Chashnami maijanpish Jesusta crishpa huiñai causaita japina cashcata ricuchingapac ñucataca acllarca .
54001017	¡ Chaimanta huiñaita causacuc Jatun Mandac , jaicapi mana chingaric , pipish mana ricushca , shuclla Diostaca , huiñai huiñaita “ allimari cangui , sumacmari cangui ” nishunchicyari ! Chashna cachun .
54001018	Cuyashca ñuca huahua shina Timoteo , utcaman Diosmanta huillaccuna canmanta huillashca shinallatacmi , alli soldado shina Diospacta ruhuachun nishpa canmanca cai mandashcata mingani :
54001019	Cambac yuyai ama juchanchishca cachunca , crishcata alli huacaichingui . Maijancunaca quiquin yuyaipi mana jarcarishpami , yacupi aguaric shina crishcata saquishpa , llaqui tucurcacuna .
54001020	Chaicunaca Himeneo shinallatac Alejandromi chashna tucurcacuna . Paicunatami Diosta ama camishpa catichun nishpa , Satanasman curcani .
54002001	Tucuimanta yallica cancuna Diosta mañacushpa , Dios-huan parlacushpa , Diosta rogacushpa , imamanta pagui nicushpaca , tucui gentecunamanta ,
54002002	jatun mandaccunamanta , llactatac mandaccunamanta , ñucanchic sumacta apanacushpa cangapacca , Diosta mañashpa causachunmi munani . Shina mañashpami Diosta cazushpa , imapipish alli nishca cashun .
54002003	Chashna mañashpami allita ruhuanchic , shinallatac ñucanchicta Quishpichic Diostapish cushichinchic .
54002004	Paica quishpirinamanta alli huillaica chashnatac cashcata yachac chayashpa , tucui gentecuna quishpirichunmi munan .
54002005	Shuclla Diosmi tiyan . Dios-huan gentecunahuan alli tucuchicpish , shucllami tiyan . Paica runa tucungapac shamushca Jesucristomi .
54002006	Tucui gentecunata quishpichingapac , paillatac japi tucushpa huañushpami , Dios munashca punzhacuna pactacpica , quishpichic cashcata ricuchirca .
54002007	Tucui caicunata mana israelcunaman crinamanta cashcata nic alli huillaita huillashpa yachachichunmi , Jesusca ñucata acllarca . Ñucaca mana llullashpami , chashnatac cashcata nini .
54002008	Jesusta cric caricunaca , maipi cashpapish mana piñarishpa , mana piñanacushpa , jahuaman maquita chutashpa alli shunguhuan Diosta mañachunmi munani .
54002009	Shinallatac huarmicuna churarishpapish , churana cashca shina churarichun . Umata huatallishpapish ama yallita allichirishpa curimanta , perlasmanta ruhuashcacunahuan shinallatac yalli valic churanacunahuanpish ama allichirichunmi munani .
54002010	Chaipac randica Diosta cazuc huarmicuna ruhuana cashca shina , imapish allicunallata ruhuachun ninimi .
54002011	Huarmica yachachiccunata cazushpa , upalla uyashpa yachacuchunmi nini .
54002012	Caricunata mandashpa , tandanacuipi yachachichunca mana munanichu , ashtahuanpish upalla cachunmi nini .
54002013	Diosca Adantaracmi ruhuarca . Quipatami Evataca ruhuarca .
54002014	Shinallatac mana Adanchu pandachishcaca carca , ashtahuanpish Evami diablo pandachicpi , Dios mandashcata mana cazushpa juchapi urmarca .
54002015	Shina cashpapish huahuacunata charic huarmica alli cric cashpa , cuyashpa , alli yuyaihuan , Diospaclla causashpaca quishpiringami .
54003001	Maijanpish tandanacushca criccunata pushac casha nishpaca , alli ruhuanatami yuyan . Cai rimashcaca chashnatacmi can .
54003002	Ashtahuanpish tandanacushca criccunata pushacca , pi mana juchanchishca alli causac , shuc huarmiyuclla , alli yuyaita charic , alli nishca , huasiman chayaccunatapish alli chasquic , yachachinatapish alli yachachic ,
54003003	mana machac , piñanacunatapish mana munac , cullquita charingaraicu ima mana allitac mana ruhuac , chaipac randica pitapish llaquic , ima piñanacui tiyacpipish allichic ,
54003004	paipac huasipipish allita pushashpa causac , huahuacunatapish alli cazuchic , alli canata yachachicmi cana can .
54003005	Maijanpish quiquin huasipi mana alli pushashpaca , ¿ ima shinatac Diospaclla tandanacushca criccunataca pushangayari ?
54003006	Chai pushacca unai cricmi cana can . Pacta jatun tucushpa diablo urmashca shina llaquichishca cangapac urmanman .
54003007	Ima llaquipi , supaipac ima pandachinapi ama urmangapacca , tucui gentecunapac alli nishcami cana can .
54003008	Shinallatac criccunata ayudaccunaca , mana machac , mana llullac , cullquita japingaraicu ima mana allitac mana ruhuac , tucui gentecunapacpish alli nishcami cana can .
54003009	Alli huillaita yachachishcacunataca , chashnatac cashcata crishpa chuya yuyaihuan caticmi cana can .
54003010	Shinallatac criccunata ayudaccuna cachun manarac churashpami , paicuna ima shina cactarac ricuna can . Chaipi pi mana juchanchicpimi criccunata ayudac cachunca churana can .
54003011	Shinallatac huarmicunapish tucuipac alli nishca , mana huashalla parlac , alli yuyaita charic , imapipish allita ruhuaccunami cana can .
54003012	Criccunata ayudaccunaca shuc huarmiyuclla , huahuacunatapish , huasi ucupuratapish allita yachachicmi cana can .
54003013	Criccunata ayudaccuna chashna allita ruhuashpaca , alli nishcami cangacuna . Apunchic Jesusta crinamantapish mana manchashpami huillangacuna .
54003014	Canta ñalla ricugrina yuyailla cashpapish , caitami quillcashpa cachani .
54003015	Ñuca unaiyacpipish , canca Diospac huasipi ima shina cana cashcata yachachunmi munani . Tandanacushca criccunaca , cashcata nic , pilar shina causac Diospac tandanacushcacunami can .
54003016	Ñucanchic crishcaca , tucuimanta yalli jatunmi can : Diosca aichayuc tucushpami ricurirca . Paipac Espiritupica tucuitami misharca . Paitaca angelcunami ricurca . Mana israelcunamanpish huillashcami carca . Cai pachapipish crircacunami . Jahua pachapipish alli nishpami chasquishca carca .
54004001	Quipa punzhacunapi ima tucuna cashcataca , allimi Diospac Espirituca huillacun . Chai punzhacunapica maijancunaca llullac espiritucuna ima nishcata cazushpa , supaicuna yachachishcata catishpa ,
54004002	mishqui shimi jayac shungu , llullaccuna , ima nishcata uyashpami crishcatapish saquishpa ña mana catishun ningacuna . Chai gentecunaca shungupi diablo unanchishcamantami ima allita ruhuana yuyaitapish mana charincuna .
54004003	Chai yachachiccunaca cazaranapish , maijan micunata micunapish mana allichu nincunami . Ashtahuanpish Diosca cashcata yachac criccunamanca paita pagui nishpa micuchunmi , chaicunataca ruhuarca .
54004004	Dios ruhuashcacunaca , tucuimi alli . Chaimantami Diosta pagui nishpa , imatapish mana millashpa chasquina canchic .
54004005	Dios rimashca shimimantapish , Diosta mañashcamantapish , imapish Diospacllami tucun .
54004006	Cai rimashcacunata criccunaman yachachishpa , crinata yachachic shimicunatapish , can caticushca alli yachanacunatapish micunata micuc shina yachacushpaca , Jesucristopacta allita ruhuacmi cangui .
54004007	Imapish yanga , parlocunataca ama uyanguichu . Chaipac randica cuerpota pucllangapac allichiric shina , Diospac ñaupapi alli causana yuyailla cangui .
54004008	Cuerpo sinchiyachun pucllanaca , ashacamanca allimi . Ashtahuanpish Dios-huan alli canami tucuimanta yalli allica . Cai causaipacpish , quipa causaipacpish allicunatami apamun .
54004009	Cai rimashcaca chashnatac cashcamantami , tucui mashna chasquina canchic .
54004010	Diosca causacmi , tucui cai pachapi causaccunata Quishpichicmi , ashtahuancarin paipi shunguta churaccunatami quishpichin . Chaimantami maijancuna piñacpipish , llaquita apashpa paipactaca ruhuashpa caticunchic .
54004011	Cai nishcacunataca cazuchun nishpa yachachingui .
54004012	Criccuna canta ricushpa allita causachunca , allita ruhuashpa , sumac shimicunata rimashpa , alli cuyac , alli cric , shinallatac ima mapa yuyaicuna illacmi cana cangui . Pacta cantaca “ huambraracmi ” nishpa rimanmancuna .
54004013	Ñuca chayamucpica , Dios rimashca shimita criccunaman rezashpa , yachachishpa cunangui .
54004014	Criccunata pushaccuna Dios yuyaita cucpi cambac uma jahuapi maquita churashpa mañacpi , Dios imata ruhuachun cushcata pacta cungaringuiman .
54004015	Diospacta ruhuashpa alli caticushcata tucui mashna ricuchunca , cai rimashcacunapi yuyaita churashpa allita ruhuangui .
54004016	Can ima shina yachachicushcamanta , shinallatac ima shina causacushcamantapish alli cuidaringui . Chashna ruhuashpami canpish quishpiringui , shinallatac can huillashcata uyaccunapish quishpiringacuna .
54005001	Ñaupa huiñai taitacunata rimashpaca , ama sinchita rimanguichu , ashtahuanpish quiquin taitata shina cunangui . Quipa huiñaicunataca , quiquin huauquita shina rimangui .
54005002	Ñaupa huiñai mamacunatapish quiquin mamata shina , quipa huiñai solteracunataca quiquin panita shina chuya shunguhuan rimangui .
54005003	Imata mana charic viuda huarmicunamanca ayudangui .
54005004	Ashtahuanpish maijan viuda huahuacunata , nietocunata charicpica , paicunarac ima shina taita mama huiñachishcata yuyarishpa , mamata ayudachun yachachingui . Chaimi alli , shinallatac Diostapish cushichinmi .
54005005	Imata mana charic viudaca Diospi shunguta churashpami , “ paica cungallami ” nishpa punzhapish , tutapish mañacunlla .
54005006	Ashtahuanpish quiquin munaita ruhuashpa causac viudaca , causacushpapish huañushca shinami can .
54005007	Paicunata shuccuna ama juchanchichunmi , caicunata yachachishpa mandachun nini .
54005008	Maijanpish quiquin familiata , ashtahuancarin quiquin huasi ucupi caccunata mana llaquicca , crishcata saquishcami , shinallatac Jesusta mana ricsictapish yallimi can .
54005009	Viudacunapac quillcanapica , shuc cusallahuan causashca sucta chunga yalli huatata charic viudacunapac shuticunallata quillcangui .
54005010	Paicunaca huahuacunata alli huiñachishca , huasiman shamuccunatapish alli chasquic , llaquilla causaccunata cushichic , criccunapac chaquita jahuac , shinallatac imatapish allita ruhuashcacunami cana can .
54005011	Huambrarac viudacunataca , viudacunapac quillcanapica ama quillcanguichu . Paicunaca mana alli yuyaicuna shamucpi Cristopacta ruhuanata saquishpami cutin cazarasha ningacuna .
54005012	Chashna cazarashpaca , paicuna Cristopacta ruhuanata mana pactachishcamantami llaquiman ringacuna .
54005013	Shinallatac huasi huasi purishpami , yanga siriccuna tucun . Chashnallapish mana canchu , ashtahuanpish huashalla parlaccuna , tucuipi satirishpa manapish cashcata parlaccunami tucuncuna .
54005014	Chaimantami huambrarac viudacunataca cazarashpa , huahuacunata charishpa , quiquin huasipi sumacta pushashpa causachun nini . Chashna cacpimi , criccunata piñaccunaca mana juchanchingacuna .
54005015	Ñami maijancunaca Cristota catinata saquishpa , Satanasta catishcacuna .
54005016	Tandanacushca criccunaman ama yallimana ayudana cachunca , criccunapac familiapi viuda tiyacpica , paicunaracmi ayudana can . Chaipimi , tandanacushca criccunamanca imatapish mana charic viudacunallaman ayudana tucunga .
54005017	Tandanacushca criccunata allita pushaccunaca , ashtahuancarin alli huillaita huillaccuna , yachachiccunami tucuimanta yallita japina can .
54005018	Dios quillcachishcapica : « Trillac huagrataca pacta shimita huatanguiman » ninmi . Shinallatac : « Imata ruhuashcamantaca , japinata charinmi » ninmi .
54005019	Tandanacushca criccunata pushactaca ama imata juchanchinguichu , ashtahuanpish ishcai , quimsa huillaccuna tiyacpica juchanchingui .
54005020	Juchata ruhuashpa caticcunataca , tucuipac ñaupapi rimangui . Chashna ruhuacpimi , shuccunapish manchangacuna .
54005021	Diospac , Quishpichic Jesucristopac , shinallatac Diospac acllashca angelcunapac ñaupapimi , pimanpish mana tucushpa , imapish cashcallata ruhuachun nishpa caicunataca mingani .
54005022	Diospacta ruhuac cachun manarac alli yuyarishpaca maijanpac umapipish ama utca maquita churaichu . Pacta shuccunapac juchapi chapuringuiman . Tucui mana allimanta huacaichiringui .
54005023	Huicsa , shinallatac shuctac nanaicunahuan ama ungushcalla canguica , ama yacullata ubiachu , asha vinotapish ubiai .
54005024	Maijancunapac juchaca manapish pi tapucpimi ricurinlla . Cutin maijancunapacca quipatami ricurin .
54005025	Chashnallatacmi imapish allita ruhuashcacunaca tigrai ricurin . Mana tigrai ricurishpapish , quipatami ricuringa . Pacallaca mana saquiringachu .
54006001	Amo randishcamanta huatashca shina serviccunataca , Diostapish , ñucanchic yachachishcacunatapish mana allichu nishpa pi ama rimachunca paicunapac amocunata alli cazuchun yachachingui .
54006002	Maijan serviccuna , cric amocunata charishpaca , “ cric amollami ” nishpa ama yuyachun , ashtahuanpish cuyashca , cric huauquipacta ruhuacushcamantaca , “ ashtahuan allita ruhuashpami cazuna canguichic ” nishpami , cunashpa yachachina cangui .
54006003	Maijanpish ñucanchic Apunchic Jesucristo cashcata nic rimashcacunata , shinallatac ñucanchic yachachishcacunata mana allichu nishpa shuctaclayaman yachachicca ,
54006004	imatapish mana yachac , jatun tucushca , caica cashnami nicun nishpa , shuccunahuan piñanacunallatami munan . Chashna cashpami shuccuna shina casha nin , macanacun , rimanacun , shuccuna mana alli cashcata yuyan .
54006005	Cashcata nishcata saquishpa millai yuyaiyuccunahuan mana alli tucushpa piñanacuna yuyaillami can . Paicunaca chayucyana yuyaillahuanmi Diosta cric tucuncuna .
54006006	Maijanpish ima charishcallahuan cushi causashpaca , pai crishcamantaca yallita charishca shinami can .
54006007	Cai pachapi huacharishpaca , imata mana apamushcanchicchu . Shinallatac huañushpapish , imata mana apashunchu .
54006008	Shina cashcamanta ñucanchic churaringapac , micungapac charishpaca , cushilla cashunchic .
54006009	Ashtahuanpish charina yuyaihuan cacpimi , millai munaicunaca muspachishpa , tucllapi urmachic shina gentecunataca llaquiman apashpa chingachin .
54006010	Yallimana cullquita charina munaica tucuilaya millaicunapimi urmachin . Maijancunaca cullquita charinata yallita munashpami crinatapish saquishpa , tauca llaquicunatapish aparcacuna .
54006011	Ashtahuanpish canca Diospacta ruhuac cashcamantaca , tucui chai mana allicunamanta anchurishpa , cashcata ruhuashpa , Diosllata yuyarishpa , crishca yuyailla cuyaihuan mana piñariclla , shinallatac cuyac shunguhuan causanata munachunmi nini .
54006012	Huiñai causaita japingapacca , macanacuipi mishac shina crishca yuyaihuan alli catingui . Cantaca achcacunapac ñaupapi “ tucui shunguhuan crinimi ” nicpimi , chai causaita japichun Diosca acllashca .
54006013	Cantaca tucui cai pachapi causaita cuc Diospac ñaupapi , shinallatac mandac Pilatoman cashcata nishpa allitac huillac Jesucristopac ñaupapimi , caicunataca mandani .
54006014	Cantaca ñucanchic Apunchic Jesucristo cutimungacaman , cai tucui nishcacunata pactachishpa , allita cazushpa ruhuachunmi mandani . Chashna ruhuacpica , pipish mana juchanchingachu .
54006015	Diosca pai acllashca punzha pactacpimi , Apunchic Jesucristotaca cutin cachanga . Diosca mai sumacmi . Paica tucuita Mandacmi . Jatun mandaccunapacpish Jatun Mandacpish , amocunapacpish Jatun Amomi .
54006016	Paillami huiñaita causacca . Pipish mana ricuipac luzpi causacmi . Paitaca pipish jaicapi mana ricushcachu , shinallatac mana ricui pudingachu . ¡ Paitaca huiñaita alli nishca , tucuita Mandacpish nishca cachun ! Chashna cachun .
54006017	Cai pachapi achcata chariccunataca : “ Ama jatun tucushpa , chingarinalla charishcapi ama shunguta churangui ” nishpa rimangui . Chaipac randica , ñucanchicman imallatapish atic aticta cushpa cushichic Diospi shunguta churachun ningui .
54006018	Chayuccunataca imatapish allita ruhuashpa , mana misarishpa shuccunaman carashpa , chaicunahuan chayuc shina cachun yachachingui .
54006019	Chashna ruhuashpami , quipa punzhapi huiñai causaita japingapac ña utcashpa mana chingaric allicunata ruhuacuncuna .
54006020	Timoteo , tucui canman mingashcacunataca allita huacaichingui . “ Caicunaca alli yachanami ” nishpa , piñanacuipi churac yanga yachanacunataca pacta uyanguiman .
54006021	Chai yachachishcacunata catishpami , maijancunaca crishcata saquishcacuna . Diosca paipac sumaimana cuyaita canman cushca cachun ninimi .
55001001	Ñucaca Dios munashcamanta , Apunchic Jesucristo acllashca huillac Pablomi cani . Apunchic Jesucristohuan shuclla tucushcamanta , pai cushami nishca causaita huillacmi cani .
55001002	Ñuca cuyashca huahua shina Timoteo , ñucanchic Diospish , Apunchic Jesucristopish canta cuyashpa , llaquishpa sumac causaita canman cushca cachun nishpami quillcani .
55001003	Tutapish , punzhapish canta yuyarishpa paiman mañacushpaca , ñaupa taitacuna ruhuashca shinallatacmi , ñucapish chuya yuyaihuan Diospacta ruhuashpa pagui nicunilla .
55001004	Can huacashcacunata yuyarishpaca ñahui ñahui ricushpa cushichinatami munani .
55001005	Can mana nic tucushpa , alli cric cashcataca yachanimi . Cambac aila Loidapish , cambac mama Eunicepish chashnallatacmi cric carca . Canpish chashnallatac cric cashcataca yachanimi .
55001006	Shina cashcamanta cambac uma jahuapi ñuca maquita churacpi , Dios ima ruhuana cashcata cushcataca , nina huañugricucta causachic shina cutin causachichunmi nini .
55001007	Diosca manchana yuyaita cuc espiritutaca mana cushcachu , ashtahuanpish poderta cuc , cuyaita cuc , shinallatac quiquinllatac jarcarina yuyaita cuc Espiritutami cushca .
55001008	Chashna cashcamanta ñucanchic Apunchic Jesucristomanta huillanatapish , huillacushcamanta ñuca prezu tiyacushcamantapish ama pinganguichu , ashtahuanpish alli huillaita huillacushcamanta llaquita apana cacpica , Diospac poderhuan ñuca shina llaquita apanguilla .
55001009	Diosmi paipaclla causachun nishpa , ñucanchictaca quishpichishpa cayarca . Mana ñucanchic ima allita ruhuashcamanta , ashtahuanpish Dios cuyashcallamantami , Jesucristomanta quishpichirca . Cai shinaca cai pacha manarac callaricpimi , ñucanchicta Diosca cuyashca .
55001010	Cunanca Quishpichic Jesucristota cai pachaman cachashpami , Diosca cuyac cashcata ricuchirca . Paimi huañuita chingachishpa , quishpirinamanta huillashpa , mana chingarina causaita ricuchirca .
55001011	Cai alli huillaita huillachunmi ñucataca huillac cachunpish , yachachic cachunpish acllashpa cacharca .
55001012	Chashna huillac cashcamantami tucui cai llaquicunataca apacuni . Ashtahuanpish ñuca pita crishcatapish , ñucaman mingashcatapish , shamuc punzhacaman huacaichina cashcatapish allimi yachani . Chaimantaca manatac pinganichu .
55001013	Canca ñuca ima shina alli yachachishca shinallatac , Jesus-huan shuclla cashcamantaca paita crishpa , paita cuyashpa causachunmi nini .
55001014	Ñucanchicpi causacuc Diospac Espíritu ayudacushcamantaca , Dios mingashca sumac yachanacunataca alli huacaichingui ninimi .
55001015	Asia llactamanta caccuna tucui mashna ñucataca shitashpa rishcataca , canllatac yachanguimi . Paicunapurapica Figelopish , Hermogenespish carcami .
55001016	Apunchic Jesusca Onesiforotapish , tucui paipac huasi ucupi causaccunatapish mai llaquichun ninimi . Paimi ñuca prezu cacpica , tauca cutin mana pingashpa ñucata ricuc shamushpa cushichic carca .
55001017	Roma llactaman chayashpapish , mana samarishpami taringacaman ñucataca mashcarca .
55001018	Chashna cashcamanta Apunchic Jesusllatac tucuita taripana punzhapica , mai llaquishca cachunmi nini . Efeso pueblopi ima shina allicunata ruhuashpa cushichishcataca , canllatacmi alli yachangui .
55002001	Ñuca huahua shina Timoteo , canca Jesucristohuan shuclla cashcamanta , Dios cuyashpa allicunata cushcahuan sinchi tucuiyari .
55002002	Tauca gentecunapac ñaupapi ñuca ima yachachishcata uyashcataca , yachachinata pudic criccunaman , paicunapish shuccunaman yachachichun mingai .
55002003	Canca Jesucristopac alli soldado shina , llaquicunataca apanguilla .
55002004	Maijanpish soldado cashpaca , paipac ima ruhuanata saquishpami , paita mandac imata nishcallata ruhuan .
55002005	Chashnallatac maijan pucllacpish , pucllana cashca shina mana pucllashpaca , chai japina cashcataca mana japinchu .
55002006	Tarpuc runapish , granota japingapacca allpataracmi yallita allichishpa trabajanata charin .
55002007	Cai ñuca nishcacunata alli yuyaricpica , Apunchic Jesucristollatacmi tucui imapish alli yuyaicunata cunga .
55002008	Alli huillaita ñuca huillashca shinallatac Jesucristotaca Mandac Davidpac aillupuramanta cashcata , huañushcacunapuramanta causarishcata yuyarina cangui .
55002009	Chaita huillacushcallamantami huañuchicta shina cadenahuan huatashca llaquita apacuni . Shina cacpipish Diosmanta huillanaca mana huatashcachu .
55002010	Chaimantami Dios tucui acllashcacuna Jesucristohuan shuclla tucushpa , sumaimana huiñai causaita paicunapish japichun nishpa cai llaquicunataca apacuni .
55002011	Cai nishcaca chashnatacmi can : “ Jesucristohuan huañushca cashpaca , paillahuantacmi causashun .
55002012	Llaquicunata apashpaca , paihuanmi mandashun . Pingashpa ‘ mana paipacchu cani ’ nicpica , paipish ‘ mana ñucapacchu cangui ’ ningami .
55002013	Ñucanchic pai ima nishcacunata mana pactachicpipish , paica pactachishpami catin . Pai ima shina cashcataca mana yanga ninchu ” nishcami .
55002014	Tandanacushca criccunapurapi “ caica chashnami , chaica chashnami ” ninacushpa ama piñanacui tiyachunca , Diospac ñaupapi cunashpa caicunata yachachingui . Chashna rimanacuicunaca imapacpish mana allichu , ashtahuanpish uyaccunata pandachinmi .
55002015	Diospac ñaupapi alli ricuringapacca , shuc allitac trabajac runa shina imatapish allita ruhuana yuyailla caiyari . Chashna ruhuashpami imamanta mana pingaichishca cangui , alli huillaitapish allita yachachingui .
55002016	Imapish yanga , mana alli rimanacuicunamantaca anchuringui . Chai rimaicunaca ashtahuan ashtahuan piñanacuipi churashpami , Diosmanta caruyachinga .
55002017	Chai rimanacuicunaca sisu ungüi shinami mirarishpa catin . Chai shina rimaccunaca Himeneo , Filetomi carcacuna .
55002018	Paicunaca chashna tucushpami cashcata nic yachachishcata saquishpa , “ huañushcacunaca ñami causarishca ” nishpa tauca criccunata pandachishpa puricuncuna .
55002019	Shina cacpipish Diosca huasita ruhuangapac callaripi churashca rumi shinatami , paipac rimashcataca churashca . Chai rimashcaca : « Pai acllashcacunataca Diosca ricsinmi . Diosta adoraccunaca tucui millaimantami anchurina can » nishcami .
55002020	Shuc jatun huasi ucupica mana curimanta , cullquimanta ruhuashcacunallachu tiyan , ashtahuanpish caspimanta , turumanta ruhuashca imacunapish tiyanmi . Chaicunamanta maijancunaca allipi servingapac , cutin maijancunaca yangallapi servingapacmi can .
55002021	Chashnallatacmi maijanpish Diospaclla tucushpa Apunchic Jesuspacta allita ruhuangapacca , tucui mana allicunamanta anchurina can . Shina cashpami imapish allita ruhuangapacca alli canga .
55002022	Huambracunapac yuyaita saquishpa , imapish cashcallata ruhuashpa , alli crishpa , tucui shungumanta Diosta mañaccunahuan tandarishpa , cuyaihuan apanacushpa sumacllata causangui .
55002023	Imapish mana alli parlocunataca ama uyanguichu . Chaicuna piñanacuipi churac cashcataca canllatac yachanguimi .
55002024	Maijanpish Apunchic Jesusta servicca mana pihuanpish piñanacushpachu purina , ashtahuanpish tucuihuan apanacuc , mana piñaric , alli yachachicmi canami can .
55002025	Piñaccunatapish cuyai shunguhuanmi yachachina can . Chashna yachachicpi Dios paiman cutirina yuyaita cucpi , cashcata nic huillashcata cringacunapishchari .
55002026	Chashna crishpami diablo huatashpa , tucllapi shina pai munashcata ruhuachishpa causacushcamantaca , yuyarishpa llucshinga .
55003001	Quipa punzhacunapi llaqui punzhacuna shamuna cashcatapish yachanami cangui .
55003002	Chaipica quiquinlla alli canata , cullquita yallimana charinata munaccuna , jatun tucushcacuna , Diosta mana alli nishpa rimaccuna , taita mamata mana cazuccuna , mana pagui niccuna , rumi shungucuna ,
55003003	cuyaita mana chariccuna , mana llaquiccuna , mapa yuyaicuna shamucpi mana jarcariccuna , imatapish parlariccuna , shuccunata mana allichu niccuna , imapish allicunata piñaccuna ,
55003004	mana confiarinacuna , mana pingaccuna , allimi canchic niccuna , Diosta cazunapac randica millaita ruhuashpa cushicuccuna ,
55003005	Diosta cuyaccunami canchic nishpapish , paicuna ruhuashcahuan mana allitac ricuchiccunami cangacuna . Chashna gentecunahuanca ama tandaringuichu .
55003006	Paicunapuramantami maijancunaca huasicunaman yaicushpa , imatapish criclla , millai yuyaicuna aticpi juchalliclla huarmicunata pandachincuna .
55003007	Paicunaca punzhanta yachacushpapish , cashcata nic yachachishcataca mana yachac chayancunachu .
55003008	Janes , shinallatac Jambres brujocuna Moisesta jarcac shinami , chai gentecunaca cashcata nic huillanataca jarcancuna . Chaicunaca imapish alli yuyaita mana charishpami , crinatapish saquishpa sinchiyashcacuna .
55003009	Shina cashpapish tucui gentecuna paicuna juizhu illac cashcata yachashpami , chai runacuna tucushca shina , mana unai huatacaman crichingacuna .
55003010	Chashna cacpipish canca ñuca yachachishcatapish , ñuca ima shina causacushcatapish , ima yuyaita charishcatapish , mana utca piñaric cashcatapish , cric cashcatapish , cuyac cashcatapish ,
55003011	llaquita apashpa cushicuc cashcatapish yachanguimi . Antioquía pueblopi , Iconio pueblopi , shinallatac Listra pueblopi ñucata piñashpa llaquichishcata yachanguimi . Chashna llaquichicpipish , Apunchic Jesusllatacmi tucui chaicunamantaca huacaichirca .
55003012	Maijanpish Apunchic Jesus-huan shuclla tucushpa , paipaclla causanata munaccunaca llaquita apangami .
55003013	Ashtahuanpish millaita ruhuaccunapish , shinallatac shuccunata pandachiccunapish punzhanta ashtahuan ashtahuan mana allipi catishpami ashtahuan pandachishpa , paicunapish pandaringacuna .
55003014	Chashna canapac randica , can imata yachacushcata crishpa alli catingui . Canca pi yachachishcataca yachanguimi .
55003015	Huahuamanta pachami Dios quillcachishcataca yachangui . Chaillatacmi Jesucristota crishpa quishpirichun yachacta ruhuanga .
55003016	Dios quillcachishcaca tucuimi Diosllatac yuyaita cushpa quillcachishca . Chaimantami yachachingapacpish , mana alli ruhuaccunata rimangapacpish , cunangapacpish , shinallatac cashcata ruhuashpa causanata yachachingapacpish alli .
55003017	Chashna yachachishca cashpami , Diospacta ruhuaccunaca imatapish allita ruhuangapac allichirishca canga .
55004001	Canmanca Diospac ñaupapi , shinallatac huañushcacunatapish , causaccunatapish Jatun Mandac , taripangapac shamuc Apunchic Jesucristopac ñaupapimi caitaca mingani .
55004002	Alli huillaitaca uyasha nicpi , mana uyasha nicpimi huillacuilla . Mana piñarishpa , rimacuilla , alli yachachicuilla , cunacuilla .
55004003	Cashcata nic huillashcata mana uyashun nina punzhacuna chayamungami . Gentecunaca paicuna munashca shinata yachachichunmi , shuctac shuctac yachachiccunata mashcanga .
55004004	Cashcata nic huillashcata mana uyashun nishpami , imapish yanga parlocunallata uyangacuna .
55004005	Chashna cacpipish canca , tucuipi alli yuyaihuan cangui , quishpirinamanta alli huillaitaca huillacunguilla , llaquitapish apanguilla , cambac ruhuana cashcata pactachinguilla .
55004006	Ñucaca ñami Diosman cushpa huañuchina shinalla cani . Ñuca caimanta rina punzhaca ñami chayamucun .
55004007	Ñucaca Jesusta crinata mana saquishpami , macanacuipi alli macanacushpa mishac shina chai chayana cashcaman ña chayashcani .
55004008	Cunan punzhamanta pachami cashcata ricuchic , ñucaman cuna cashca coronata Diosca charicun . Chaitaca cashcata ruhuashpa taripac Apunchic Jesucristomi , taripana punzhapi , mana ñucallaman ashtahuanpish tucui pai cutimuna punzhata cuyaihuan shuyaccunaman cunga .
55004009	Ñucata ricungapac ima shinapish utca shamuiyari .
55004010	Demas runaca cai pachapi imalla tiyaccunapi shunguta churashpami , ñucata shitashpa Tesalónica puebloman rirca . Shinallatac Crescenteca Galacia llactaman , cutin Titoca Dalmacia llactamanmi rirca .
55004011	Lucasllami ñucahuan can . Chaimanta Marcosta mashcashpa pushamui . Paica ima ruhuanapipish allitac ayudacmi .
55004012	Tiquicotaca Efeso pueblomanmi cacharcani .
55004013	Can shamushpaca , Troas pueblopi causac Carpopac huasipi ñuca saquimushca churanatapish , librocunatapish , ashtahuancarin quillcana caracunata apamungui .
55004014	Fierrocunata allichishpa causac Alejandroca ñucata mana allita ruhuashpami llaquichirca . Pai chashna ruhuashcamantaca , Diosmi paitapish llaquichinga .
55004015	Paica ñucanchic huillashcata mana cazushpami , ñucanchic-huanca yallita piñarirca . Chaimanta canpish paimanta cuidaringui ninimi .
55004016	Juezcunapac ñaupapi punta ñuca rimaricucpica , pi ñucahuanca mana carcachu , tucuimi shitashpa rircacuna . Chashna ruhuashcataca ama yuyarishca canman ninimi .
55004017	Chashna cacpipish Apunchic Jesusca mana ñucallata saquishpami sinchiyachirca . Chaimantami quishpirinamanta alli huillaita huillashpaca , tucui mana israelcunapish uyachun huillarcani . Chashnami Apunchic Jesusca ñucataca , piña leonpac shimimanta shina anchuchirca .
55004018	Chashnallatacmi tucui mana allicunamanta anchuchishpa , pai mandacuc jahua pachaman chayangacaman ñucataca huacaichinga . ¡ Paitaca tucui mashna huiñai huiñaita “ sumaimanami cangui ” nishunchic ! Chashna cachun .
55004019	Onesiforotapish , tucui paipac huasi ucupi causaccunatapish , shinallatac Priscilatapish , Aquilatapish “ allilla cashca cachun ” ninimi .
55004020	Erastoca Corinto pueblopimi saquirirca . Trofimotaca ungushcatami Mileto pueblopi saquimurcani .
55004021	Tamya punzhacuna manarac chayamucpi , ima shinapish shamui . Eubulopish , Pudentepish , Linopish , Claudiapish shinallatac tucui criccunami “ allilla cashca cachun ” nishpa cachancuna .
55004022	Apunchic Jesucristo canhuan cachun . Shinallatac Diosca paipac sumaimana cuyaita tucui cancunaman cushca cachun ninimi .
56001001	Diospacta ruhuac , shinallatac Apunchic Jesucristo acllashca huillac Pablomi cani . Dios acllashcacuna , Paita crishpa , cashcata nic huillashcata yachachun ,
56001002	shinallatac ñucanchic cushicushpa shuyacushca huiñai causaita chasquichunmi huillani . Chai causaitaca cashcata nic Diosmi cai pacha manarac tiyacpi ña cusha nirca .
56001003	Caitaca ñucanchicta Quishpichic Diosmi , pai huillachun nishca punzhacuna pactacpi ñuca huillachun mingashpa , mandashpa huillachirca .
56001004	Ñuca shina cric cashcamanta ñucapac huahua shina Tito , ñucanchic Diospish , Apunchic Jesucristopish mai cuyashpa , canman sumac causaita cushca cachun nishpami caita quillcani .
56001005	Creta llactapi canta saquishpaca , ñuca nishca shinallatac chai allichina cashcatapish allichichun , tandanacushca criccuna tiyac pueblocunapica criccunata pushaccunata acllashpa churachunmi saquimurcani .
56001006	Criccunata pushacca pipish mana juchanchishca , shuc huarmillahuan causacmi cana can . Paipac huahuacunapish Apunchic Jesucristota cric , shinallatac imalayapish purishcamanta , mana cazushcamantapish pi mana juchanchishcami cana can .
56001007	Maijanpish tandanacushca criccunata pushac cashpaca , Dios mingashcata ruhuac cashcamanta pi mana juchanchishca , mana utca piñaric , mana machac , pihuanpish mana piñanacuc , mana jatun tucushca , cullquita charingaraicu ima mana allita mana ruhuacmi cana can .
56001008	Chai mana allicunata ruhuanapac randica , huasiman maijan chayacpipish alli chasquic , imatapish allita ruhuac , cashcata ruhuac , Diospaclla chicanyarishca , alli yuyaiyuc , shinallatac tucui ima millaimanta quiquinllatac jarcaric ,
56001009	shinallatac cashcata nic , Dios rimashcata yachacushca shinallatac alli huacaichicmi cana can . Chashna cashpami shuccunatapish cashcata nic shimihuan rimashpa mana chashnachu niccunatapish upallachinga .
56001010	Mana cazushpa yangalla parlocunata parlashpa , gentecunata pandachiccunaca achcacunami tiyan . Ashtahuancarin chai circuncisionta ruhuachun niccunami can .
56001011	Paicunaca cullquita japingaraicullami , tucui huasi familiacunata manapish yachachina cashcata yachachishpa crichincuna . Paicunataca upallachina can .
56001012	Creta llactapi causaccunapuramanta shuc huillacca : « Cretapi causaccunaca llullaccuna , sachapi causac animalcuna shina , imata mana ruhuasha nic , micunallata munaccunami » nircami .
56001013	Chashna nishpaca , cashcatatacmi nirca . Chaimantami chai pandachiccunataca cashcata criccuna cachun , sinchita rimana can .
56001014	Shinallatac israelcunapac yuyaimanta llullashca yanga parlocunatapish , chashnallatac cashcata nic huillashcata mana cazushun niccuna mandashcacunatapish ama uyachunmi , chashna sinchita rimana cangui .
56001015	Chuya shungucunapacca tucuimi chuya can , millaita ruhuaccunapac , mana criccunapacca , imapish mana allichu can . Paicunapac yuyaipish , paicunapac shungupish mapayashcami can .
56001016	Paicunaca “ Diosta ricsinchicmi ” nishpapish , imatapish ruhuashpaca Diosta mana ricsic cashcatami ricuchincuna . Paicunaca millana , mana cazuccuna cashpami , ima allitapish mana ruhuai pudincuna .
56002001	Can yachachicushpaca , Diosmanta allitac yachachishca shinallatac yachachingui .
56002002	Ñaupa huiñai taitacunataca alli nishca , mana pucllaric , alli yuyaiyuc , alli cric , cuyac , mana piñaric ,
56002003	shinallatac ñaupa huiñai huarmicunatapish alli nishca cachun , mana huashalla parlaric , mana machac , ashtahuanpish allita yachachic cachun yachachingui .
56002004	Chashna causashpami , quipa huiñai huarmicunataca cusacunatapish , huahuacunatapish cuyaccuna ,
56002005	alli yuyaihuan purishpa quiquinllatac huacaichiriccuna , alli nishca caccuna , cusata cazuccuna , shinallatac huasipi ima tiyashcata alli ricuccuna cachun yachachingacuna . Shina cacpimi , Diosmanta huillashcataca pipish mana allichu nishpa mana rimangacuna .
56002006	Shinallatac mosocunatapish alli yuyaihuan purichun yachachingui .
56002007	Ima ruhuaipipish canrac allita ruhuashpa ricuchingui . Yachachicushpapish mana pucllarishpa , chuya shunguhuan ,
56002008	ama pi juchanchichunca rimana cashcallata rimangui . Shina ruhuacpimi maijanpish ñucanchicta piñaccunaca pingashpa , imata mana ni pudingacuna .
56002009	Amocunata serviccunatapish amocunata cazuchun , amocunahuan mana churarishpa , tucui ima munashcata ruhuachun yachachingui .
56002010	Ñucanchicta Quishpichic Diosmanta yachachishca sumac ricurichunca , ama pipac imata shuhuashpa , ashtahuanpish ima ruhuanapipish alli nishca cachun yachachingui .
56002011	Diosca tucui gentecunata quishpichisha nishpa , mai cuyac cashcatami ricuchishca .
56002012	Chai cuyaimi mana allita ruhuanatapish , mana alli munaicunatapish saquishpa , cai pachapi alli yuyaihuan , cashcata ruhuashpa , Diosta cazushpa ,
56002013	shinallatac ñucanchicta Mandac Dios Quishpichic Jesucristo sumaimana cashcahuan , cutimuna cushicui punzha pactana cashcata shuyanata yachachicun .
56002014	Paica juchacunata anchuchishpa tucui millaimanta quishpichingapac , shinallatac paipaclla cashpa imapish allita ruhuaccuna cachunmi , ñucanchicmanta llaquita apashpa huañurca .
56002015	Cai ñuca nishcacunataca poderhuan yachachingui , cunangui , shinallatac mana allita ruhuaccunataca sinchita rimangui . Ama pi canta mana alli nishpa rimachun saquinguichu .
56003001	Criccunataca llactata mandaccunatapish , pueblota mandaccunatapish cazuchun , imata ruhuachun mandacpipish cushilla ruhuachuncuna ,
56003002	pitapish mana allichu nishpa ama rimachun , pihuanpish mana piñanacushpa , caishuc chaishuc-huan apanacushpa , cuyac shunguhuan cachuncuna yuyachishpa yachachingui .
56003003	Ñaupaca ñucanchicpish Diosta mana cazuc , yuyai illac , juchapi chingarishca , ñucanchic munaillata ruhuashpa cushicuna yuyaillapi huatashca shinami causacurcanchic . Chashna cashpami shuccuna ama charichun munashpa , caishuc chaishuc-huan piñanacushpa causacurcanchic .
56003004	Chashna cacpipish ñucanchicta Quishpichic Diosca pai cuyac , llaquic cashcata ricuchishpami ,
56003005	ñucanchicta quishpichirca . Mana ñucanchic ima allita ruhuashcamanta , ashtahuanpish ñucanchicta llaquishcallamantami quishpichirca . Diosca tucui juchacunata jahuashpami cutin huacharishcata ruhuarca . Paipac Espirituta cushpami mushuc causaiyucta ruhuarca .
56003006	Ñucanchic Quishpichic Jesucristomantami , Diosca paipac Espirituta ñucanchicmanca yallita curca .
56003007	Dios yallita cuyashpami , paihuan alli tucushpa , ñucanchic shuyacushca huiñai causaita japichun chashnaca ruhuarca .
56003008	Cai rimashcacunaca chashnatacmi can . Diosta criccuna allicunallata ruhuashpa causachunca , allitami yachachina cangui . Cai alli ruhuaicunaca tucuipacmi alli can .
56003009	Shina cacpipish imapish yanga parlocunamanta , ñaupa taitacunapac shuticunamanta , Moisés mandashcacunataca pactachinami canchic nishpa rimanacushpa piñanacunamanta , huacaichiringui . Chaicunaca yanga ima yuyai japinapish mana tiyanchu .
56003010	Maijanpish tandanacushca criccunapi mana alli ruhuashpa chicanyanacuipi churacpica , ishcai cutincaman cunashpa rimangui . Chaita mana uyacpica , tandanacushca criccunapuramanta llucchishpa cachangui .
56003011	Chai runa paillatac pandarishpa , juchata ruhuashpa , paillatac llaquiman ricushcataca yachanami cangui .
56003012	Artemasta cashpa , Tiquicota cashpa cambacman ñuca cachacpica , Nicópolis pueblopi ñucata ricungapac ima shinapish shamunata yuyangui . Tamya quillacunapica chaipimi canata munani .
56003013	Chai abogado Zenasta , shinallatac Apolosta paicunapac rinapi imapish ama illachun , ima shinapish imallata cushpa ayudangui .
56003014	Ñucanchicpuramanta caccunapish allita ruhuashpa , huacchacunaman ima illashcatapish ayudashpa , Diospac ñaupapi allicuna cachunmi munani .
56003015	Tucui ñucahuan caccunami cantaca “ allilla cashca cachun ” nishpa cachancuna . Shinallatac ñucanchicta cuyac caishuc criccunatapish “ allilla cashca cachun ” nishpa cungui ninimi . Diosca paipac sumaimana cuyaita tucui cancunaman cushca cachun . Chashna cachun .
57001001	Jesucristomanta prezu japishca Pablomi , Jesusmanta huauqui Timoteondi , ñucanchic shina Diospacta ruhuac cuyashca Filemonman caita quillcashpa cachanchic .
57001002	Shinallatac cambac huasipi tandanacuc criccunamanpish , Jesusta crishcamanta pani Apyamanpish , ñucanchic shina mana manchashpa huillac Arquipomanpish quillcanchicmi .
57001003	Ñucanchic Diospish , Apunchic Jesucristopish cancunata mai cuyashpa , sumac causaita cushca cachun ninchicmi .
57001004	Diosta mañacushpaca canta yuyarishpami Diostaca pagui nicunilla .
57001005	Cantaca Apunchic Jesusta alli cric , shinallatac Diospaclla cac tucui criccunatapish cuyac cashcatami uyani .
57001006	Ñucanchic crishcata shuccunaman huillachun , shinallatac Dios cushca allicunata Jesucristomanta chasquishcatapish alli entendichun nishpami , canmantaca Diosta mañacuni .
57001007	Cuyashca huauqui , cambac cuyaihuanmi Diospaclla cac tucui criccunataca cushichishcangui . Chaimantami ñucapish cushicushpa , Diospacta ruhuana yuyailla cani .
57001008	Ñucaca Cristo acllashca huillac cashcamantaca , can imapish alli caipactaca ruhuachun mandai pudini .
57001009	Chashna cashpapish ñucanchic cuyanacushcamantami , canmanca cuyaihuan mañani . Ñucaca ña yuyacmi cani . Cunancarin Jesucristomanta prezu japishcami tiyacuni .
57001010	Ñuca caipi prezu cacpimi , Onesimoca Jesucristota crishpa ñuca huahua shina tucurca . Cunanca paita alli chasquichunmi mañani .
57001011	Ñaupamanmi Onesimoca mana allita ruhuac carca . Cunanca canmanpish , ñucamanpish allita ruhuacmi .
57001012	Paitaca cambacllamantacmi cachani . Ñucata chasquic shinallatac , paitaca chasquiyari .
57001013	Alli huillaita huillashcamanta ñuca prezu tiyacucpi cambac randi ñucaman allita ruhuachunmi , caipi saquirichun munani .
57001014	Chashna cashpapish can ima nishcata manarac yachashpaca , ñuca munaimantaca imata mana ruhuasha ninichu . Can ima allita ñucaman ruhuasha nishpaca , ama ñuca nishcallamanta ruhuanguichu , ashtahuanpish can munashca shina ruhuangui .
57001015	Onesimoca canmanta ashata caruyashpapish , cunanca huañungacamanmi canhuanca canga .
57001016	Cunanca ña mana cambac randishca runa shinachu , ashtahuanpish Jesusta crishcamantaca shuc cuyashca huauqui shinami ñucamanca tucushca . Cancarin yallimari cuyana cangui . Mana shuc yanga runalla shinachu cuyana cangui , ashtahuanpish Apunchic Jesusta cric cashcamantami , ashtahuan cuyana cangui .
57001017	Jesusta crishcamanta shuclla cashcamantaca ñucata chasquic shinallatac , paitaca chasquingui .
57001018	Pai ima mana allita ruhuashca cacpi , imata canman mana cutichishca cacpica , ñucata ningui . Paimantaca ñucami ricusha .
57001019	Caita rimacuc Pablollatac , caita quillcashpami cantaca : “ Onésimo imata canman cutichina cashca cacpica , paimantaca ñucami cutichisha . ” Can quishpirishcamanta ñucaman ima allicunata ruhuana cacpipish , chaitaca mana ninichu .
57001020	Cuyashca huauqui , Jesusta cric cashcamanta ñuca nishcacunata ruhuashpa cui . Chashna ruhuashpa ñuca shunguta cushichishpami , Apunchic Jesucristomanpish allita ruhuangui .
57001021	Cai ñuca nishcata cazushpa , ashtahuan caicunamanta yallita ruhuana cashcata yachashpami , cai quillcata cachani .
57001022	Cancuna Diosta mañacushcamanta , “ Diosca ñucata cutinllatac cancunapacman cachangami ” nishpami shuyacuni . Chaimanta ñuca pozanatapish allichicungui nishpami mañani .
57001023	Jesucristomanta prezu japishca huauqui Epafraspish , “ allilla cashca cachun ” nishpami cachan .
57001024	Ñucahuan Diospacta ruhuac Marcospish , Aristarcopish , Demaspish , shinallatac Lucaspish “ allilla cashca cachun ” nishpami cachancuna .
57001025	Ñucanchic Apunchic Jesucristoca paipac sumaimana cuyaita tucui cancunaman cushca cachun . Chashna cachun .
58001001	Diosca tauca cutinmi ñaupa huatacunapica ñucanchic taitacunaman pai ima nishcata huillaccunata huillachirca .
58001002	Shina cacpipish , cunan tucuri punzhacunapica , paipac Churitami huillachishca . Diosca Paillahuantacmi cai pachataca ruhuarca . Paillamantacmi tucui ima tiyashcataca cushca .
58001003	Diospac Churimi pai jatun cashcata ricuchicun . Paica Dios shinallatacmi can . Diospac Churica tucui ima tiyashcataca , paipac poderhuanmi mandacun . Paica ñucanchic juchacunata pichashpami , jahua pacha Dios mandacuc alli maquiman tiyarigrirca .
58001004	Chashnami paica tucui angelcunata yalli jatun shutita chasquishpa , angelcunata yalli tucushca .
58001005	¿ Diosca maijan angelcunatatac : “ Canca ñuca Churimi cangui , cunanca ñuca Huahuami cangui ” nishca ? ¿ Shinallatac pi angelcunatatac : “ Ñucaca paipac Taitami cani , paica ñuca Churimi ” nishca ? “ Tucui ñuca angelcuna paita alli ninguichic ” ninmi . “ Angelcunaca huaira shina cachun , shinallatac ñucata serviccunaca nina japiricuc shina cachun ” ninmi . “ Canca huiñai huiñaita Mandac Diosmi cangui . Shinallatac cashcata ruhuashpami mandangui .
58001006	Shinallatac Dios paipac shuclla Churita cai pachaman cachacushpaca : “ Tucui ñuca angelcuna paita alli ninguichic ” ninmi .
58001007	Angelcunamanta Dios rimashpaca : “ Angelcunaca huaira shina cachun , shinallatac ñucata serviccunaca nina japiricuc shina cachun ” ninmi .
58001008	Ashtahuanpish paipac Churimantaca : “ Canca huiñai huiñaita Mandac Diosmi cangui . Shinallatac cashcata ruhuashpami mandangui .
58001009	Canca cashcata ruhuanatami munangui . Mana allita ruhuanataca piñashcanguimi . Chaimantami cambac Dios ñucaca , caishuccunamanta yalli canman cushicuita cungapac canta acllashcani nini ” ninmi . “ ¡ Mandac Dioslla ! Canllatacmi cai allpatapish , imapish manarac tiyacpi ruhuarcangui . Canllatacmi jahua pachatapish ruhuarcangui .
58001010	Shinallatac : “ ¡ Mandac Dioslla ! Canllatacmi cai allpatapish , imapish manarac tiyacpi ruhuarcangui . Canllatacmi jahua pachatapish ruhuarcangui .
58001011	Tucui chaicunaca tucuringami , ashtahuanpish canca causacunguillami . Chaicunaca churana tucuric shinami tucuringa .
58001012	Canca churanata pataric shinami , chaicunataca pataringui . Shuctac churanata churachic shinami , shuctacyachingui . Shina tucucpipish canca canllatacmi cangui , huiñaitami causacungui ” ninmi . “ Ñuca canta piñaccunata cambac chaqui sarunapi churangacaman , ñuca alli maquiman tiyacuilla ” nishca ?
58001013	¿ Diosca maijan angelcunatatac : “ Ñuca canta piñaccunata cambac chaqui sarunapi churangacaman , ñuca alli maquiman tiyacuilla ” nishca ?
58001014	Angelcunaca Diospacta ruhuachun churashca espiritucunallami , shinallatac Dios quipata quishpichishcacunata ayudachun cachashcacunallami .
58002001	Chaimantami alli ñanta mana chingachingapac ñucanchic uyashcataca yuyarashpa cana canchic .
58002002	Dios paipac angelcunaman huillachishcaca , mana llullachu carca . Chaimantami maijanpish juchallishpa mana cazuccunataca , llaquichina cashca shinallatac llaquichishca carca .
58002003	Shina cacpica , sumac quishpirinata yangapi churashpaca , ¿ ima shinatac jatun llaquimantaca quishpirishunyari ? Cai quishpirinataca Apunchic Jesusmi punta huillarca . Pai huillashcata uyaccunami chashnatac cashcata huillarca .
58002004	Diospish mancharinacunata , milagrocunata ruhuashpa , pai munashca shina paipac Espirituta cushpa , chashnatac cashcata ricuchirca .
58002005	Ñucanchic parlacushca , chai shamuna cashca mushuc llacta mandanataca , Diosca mana angelcunamanchu curca .
58002006	Ashtahuanpish Dios quillcachishcapica maijancharica : “ ¡ Dioslla ! Gentecuna , ¿ ima cacpitac yuyaringuiyari ? Huañuclla runataca , ¿ ima nishpatac llaquinguiyari ?
58002007	Runataca ashallamantami mana angelcuna shinata ruhuashcangui . Jatun mandacta shina nishcatami ruhuashcangui , alli nishcatami ruhuashcangui . Can imata ruhuashcacunata mandactapish paitaca ruhuashcanguimi .
58002008	Pai tucuita mandachunmi , paipac chaqui sarunapi churashcangui ” ninmi . Diosca imatapish mana saquishpami tucuita pai mandachun churarca . Shina cashpapish pai tucuita mandacuctaca manarac ricunchicchu .
58002009	Ashtahuanpish Jesusta , ashacamanlla angelcunamanta asha yangallata ruhuashpapish , llaquita apashpa huañushcamantami sumacyachishca , alli nishcata ruhuashca . Chaica , Dios cuyashcamantami , Jesusca tucuipac allipac huañurca .
58002010	Tucui ima tiyashcatapish Diosmi ruhuashca . Diosca tucui paipac huahuacuna sumaimana cushicuita japichunmi munan . Chaimantami Diosca Quishpichic Jesucristotaca , pai llaquita apashcamanta sumacyachirca .
58002011	Jucha illacta ruhuacpish , jucha illaccunapish shuc Taitapac huahuacuna shinami canchic . Chaimantami Jesusca mana pingashpa : “ Ñuca huauquicunami canguichic ” nin .
58002012	Paillac rimashpaca : “ Cambac shutitami ñuca huauquicunamanca huillasha , shinallatac sumac cantotami tandanacushcacunapac chaupipi cantasha ” ninmi . “ Paita crishpami shuyasha ” ninmi . “ Caipica Dios cushca huahuacunahuanmi cani ” ninmi .
58002013	Shinallatac : “ Paita crishpami shuyasha ” ninmi . Cutinllatac : “ Caipica Dios cushca huahuacunahuanmi cani ” ninmi .
58002014	Ima shinami shuc huahuacuna aichayuc , yahuaryuc can , chai shinallatacmi Jesuspish ñucanchic shina aichayuc , yahuaryuc carca . Shina cashpami , huañuiman apac diablotaca , pai huañushpa chingachirca .
58002015	Chashna huañushpami , tucui causaipi huañuita manchashpa , huatashca shina causacuccunata quishpichirca .
58002016	Jesusca mana angelcunata ayudangapacchu shamurca , ashtahuanpish taita Abrahampac huahua huahuacunata ayudangapacmi shamurca .
58002017	Paica , ayudangapacca paipac huauquicuna shinami tucurca . Chashna ayudashpami jatun mandac cura tucushpa , llaquishpa tucui gentecunapac juchacunata anchuchirca . Chashnami Diosta tucuita cazushpa servirca .
58002018	Paica , diablo pandachisha nicpi , pai llaquita apac cashcamantami , maijanpish chai shina llaquihuan caccunata , ayudangapac poderta charin .
58003001	Chaimanta cuyashca criccuna , cancunaca jahua pacha Dios acllashcacunami canguichic . Dios cayashca cashcamanta Jesucristotaca apóstol cashcata , shinallatac jatun mandac cura cashcata yuyaichic .
58003002	Jesusca Dios nishcata pactachicmi carca , chai shinallatacmi Moisespish Diospac huasipica , tucuita pactachirca .
58003003	Jesusca Moisesta yalli alli nishcami cana can . Chaica huasita ruhuacca , huasita yalli alli nishcami cana can .
58003004	Tucui huasicunami maijan ruhuashca can , shina cacpipish , tucuita ruhuacca Diosmi .
58003005	Moisesca Diospac huasipi tucuita cazuc servicmi carca . Chai shina ruhuashpami , Dios quipaman huillana cashcata ricuchicurca .
58003006	Ashtahuanpish Jesucristoca Diospac churi cashpami , Diospac huasita mandacun . Tucuri punzhacaman tucui shunguhuan cushicushpa shuyashpaca , ñucanchicmi chai huasica canchic .
58003007	Chaimantami Diospac Espirituca : « Dios rimashcata cunan cancuna uyashpaca ,
58003008	shitashca pambapi Diosta caita chaita mañashpa , piñachishca shina ama shunguta sinchiyachichicchu .
58003009	Chaipimi cancunapac ñaupa taitacunaca , chuscu chunga huatata ñuca ima ruhuashcata ricushpapish , cutin ricushun nishpa piñachircacuna .
58003010	Chaimantami chai gentecunahuan ñuca piñarishpaca : “ Paicunaca shungupi chingarishpa puricushpami , ñuca ricuchishca ñantaca mana ricsinata munarcacuna ” nircani .
58003011	Chaimantami ñuca piñarishpa , ari nishpaca : “ Ñucahuan samaringapacca manatac yaicungachu ” nircani » nirca .
58003012	Cuyashca criccuna , cancunapurapi millai yuyaihuan mana crisha nishpa , causac Diosmanta caruyaccuna shucllapish ama tiyachun .
58003013	Chaipac randica , cunan punzha tiyacpirac caishuc chaishuc yuyachinacushpa , cancunapac shungu rumiyashpa juchapi pandarichun ama saquinguichicchu .
58003014	Callaripi caticushca shina , Cristopi shunguta churashpa tucuringacaman catishpaca , Cristo japishca shinami ñucanchicpish japishun .
58003015	Chaimantami : « Dios rimashcata cunan uyashpaca , chai mana cazuccuna shina ama shunguta sinchiyachichicchu » nin .
58003016	Dios ima nishcata uyashpapish , ¿ paita mana cazuccunaca picunatac carca ? Chaicunaca Egipto llactamanta Moisés llucchishca tucui israelcunami carca .
58003017	Shinallatac Diosca , ¿ picunahuantac chuscu chunga huatacunata piñarishca carca ? Chai shitashca pambapi juchallishpa huañuccunahuanmi piñarishca carca .
58003018	Shinallatac Diosca , ¿ picunatatac “ ñucahuan samaringapacca , manatac yaicungacunachu ” nishpa ari nirca ? Chai mana cazuccunatami chashna nirca .
58003019	Shina cacpica , paicuna mana crishcamantami , chai samarinamanca mana yaicui pudishcata yachanchic .
58004001	Chaimanta samarinapi Dios yaicuchisha nicucpirac huacaichiringuichic . Pacta cancunapuramanta maijan mana yaicui pudishpa saquiringuichicman .
58004002	Ñucanchicmanpish paicunaman shinallatacmi alli huillaita huillarca . Shina cashpapish , paicunaca mana crircachu , criccunhuan mana tandanacurcachu . Chaimantami paicuna uyashcaca yangalla carca .
58004003	Dios nishca shinami ñucanchicca crishcamanta , pai cusha nishca samarinaman yaicushun . Diosca : “ Yallita ñuca piñarishpami : ‘ Ñucahuan samaringapacca mana yaicungacunachu ’ nircani ” nirca . “ Diosca tucuita ruhuashca quipaca , canchis punzhapica samarircami ” ninmi . “ Ñucahuan samaringapacca mana yaicungacunachu ” ninmi .
58004004	Dios quillcachishcapica samarina punzhamantaca : “ Diosca tucuita ruhuashca quipaca , canchis punzhapica samarircami ” ninmi .
58004005	Shinallatac : “ Ñucahuan samaringapacca mana yaicungacunachu ” ninmi .
58004006	Alli huillaita utcaman uyaccunaca , paicuna mana cazushcamantami mana yaicurcacuna . Chaimantami chaiman yaicunaca tiyanrac .
58004007	Chaimantami Diosca samaringapac cunan punzhata acllashca . Chai huillacushcamantaca tauca huatacuna quipami Davidca : “ Dios rimashcata cunan uyashpaca , ama shunguta sinchiyachichicchu ” nishca .
58004008	Israelcunaman samarinata Josué cushca cacpica , mana Diosca , cutin samarina punzhata cunmanchu carca .
58004009	Chaimantami Diospac huahuacunamanca shuc samarina tiyanrac .
58004010	Chaica , yaicuccunaca Dios tucuita ruhuashpa samarishca shinami , Dios-huan samaringapac yaicunga . Paicuna imata ruhuashcamantapish samaringami .
58004011	Chai ñaupa mana cazuccuna shina maijanpish ama chashna tucungapacca , mana saquirishpami chai samarinaman yaicungapac catirana canchic .
58004012	Dios rimashca shimica causacmi . Tucui imatapish ruhuacmi . Ishcai filoyuc espadatapish yallimi . Chaimantami almatapish , espiritutapish , mucucunatapish , tullu ñutcutapish chaupishpa , yaicui pudin . Shinallatac shungu imata munashcatapish , yuyashcatapish yachanmi .
58004013	Tucui Dios ruhuashcacunami paipac ñaupamanta mana pacalla can . Imapish paipac ñaupapica mana pacashcachu . Paimanmi ñucanchicca tucui imatapish huillana canchic .
58004014	Diospac Churi Jesusca jatun mandac cura cashpami , jahua pachaman yaicurca . Chaimantami ñucanchicca crishpa , catirana canchic .
58004015	Ñucanchic mana catinata pudicucpi , llaquishpa ayudac jatun mandac curatami charinchic . Paipish ñucanchic shinallatacmi llaquita aparca . Shina cashpapish jaicapi mana juchallircachu .
58004016	Chaimanta cuyac Dios ñucanchicta llaquichun , paipac jatun cuyaimanta ayudachun , paipacman tucui shunguhuan cuchuyashpa mañashunchic .
58005001	Tucui jatun mandac curacunami , gentecunapuramanta Diospacta ruhuachun acllashca can . Paicunaca tucui gentecunapac juchacunamanta Diosman ofrendata cungapac , animalcunata huañuchishpa Diosman cungapacmi can .
58005002	Mandac curaca paipish juchapi urmanalla cashcamantami , caishuc mana yachac chingarishca shina gentecunataca llaquinga .
58005003	Chaimantami paipish urmanalla cashcamanta , paicunapac juchacunamanta , shinallatac tucui gentecunapac juchacunamanta animalcunata Diosman cushpa , rupachina can .
58005004	Pipish , pai quiquinllatac mana jatun mandac cura tucunchu , ashtahuanpish Dios acllashcacunallami jatun mandac cura tucun . Chashnami Diosca Aarontaca acllarca .
58005005	Chai shinallatacmi Jesucristoca mana pai quiquinllatac jatun mandac cura tucurca . Ashtahuanpish Diosmi paitaca : « Canca ñuca Churimi cangui , cunanca ñuca Huahuami cangui » nirca . « Canca Melquisedec shinallatacmi , huiñai huiñaita cura cangui » ninmi .
58005006	Shinallatac Dios quillcachishcapica : « Canca Melquisedec shinallatacmi , huiñai huiñaita cura cangui » ninmi .
58005007	Apunchic Jesucristoca cai pachapi causacushpami , huañuimanta quishpichic Diosta caparishpa , huacashpa mañarca . Jesusca Diosta yallita cazushpami causarca . Chaimantami Diosca uyarca .
58005008	Apunchic Jesucristoca Diospac Churi cashpapish , llaquita apashpami cazuna cashcata yachacurca .
58005009	Chai shina tucui Dios nishcata pactachishpami , tucui paita cazuccunapac huiñaita quishpichic tucurca .
58005010	Diosca Melquisedecta shinami , jatun mandac curata ruhuarca .
58005011	Caicunamanta rimanaca achcami tiyan . Shina cacpipish , cancuna mana utca entendiclla cacpimi , mana tucuita entendichinchic .
58005012	Cancunaca cai tucui huatacunapica , ña yachachiccunami cana canguichic . Shina cashpapish , Diosmanta callari yachachinacunata yachachinami tucushcanguichic . Sinchi micunata micunapac randica , huahuacuna lechellata ubiac shinami canguichic .
58005013	Lechellahuan causac huahuacuna shina cashcata ruhuashpa causanamanta entendincuna .
58005014	Sinchi micuita micucca ña yuyaita charishpami , imatapish taripashpa , allitapish , mana allitapish yachac chayan .
58006001	Chaimanta Cristomanta callari yachanacunata saquishpa , ashtahuanpish alli yachaccuna cangapac ashtahuan yachacushun . Diosman cutirinamanta , ima shina crina yuyaicunamanta , huañuiman apacuc ima millaicunamanta ,
58006002	bautizarinamanta , criccunapac uma jahuapi maquita churanamanta , huañushcacuna causarinamanta , huiñaita jatun llaquiman cachanamanta ama cutinllatac cutinllatac yachacushunchic .
58006003	Dios munacpica , alli yachaccuna cangapac allita yachacushun .
58006004	Maijanpish Dios yuyaita achicyachicpi , mishquilliric shina Dios cushcacunata yachashpa , Diospac Espiritutapish chasquishpa ,
58006005	Diospac sumac rimashcatapish , shamuc punzhapi Dios imata ruhuana cashcatapish yachac chayashca jahua ,
58006006	Crinata saquishpaca mana Dios-huan alli tucungapac tigrari pudinchu . Paicuna Diospac Churitaca tucuipac ñaupapi pucllashpa , cutin chacatacuc shina ruhuancuna .
58006007	Allpaca achca tamya urmacpica , yacuta sungashpa trabajac runaman alli granota pucushpa cunmi . Chashnami Dios bendiciashcata japincuna .
58006008	Ashtahuanpish cashallata , mana alli quihuallata pucucca , mana alli allpachu . Chaicunataca Dios piñarishpami ñalla tucuchinga .
58006009	Cuyashca criccuna , cashna rimashpapish cancuna allita ruhuashpa , quishpirinaman pushac ñanta caticushcatami yachanchic .
58006010	Cashcata ruhuac Diosca cancuna imata ruhuashcatapish , sarunpish , cunanpish paipaclla caccunata cuyaihuan servishcacunataca , manatac cungaringachu .
58006011	Dios tucui pactachingacaman , chashna allita catichunmi munanchic .
58006012	Quillacuna cachun mana munanchicchu , ashtahuanpish alli crishpa , mana piñarishpa , Dios cusha nishcata japiccuna cachunmi munanchic .
58006013	Diosca paimanta yalli pi mana tiyacpi , Abrahamhuan paipac shutipi ,
58006014	ari nishpaca : “ Canmanca achca allicunatami cusha , shinallatac canmantami achcata mirachisha ” nishca .
58006015	Abrahamca cushicushpa piñarishpa , shuyacushpami , Dios cusha nishcataca chasquirca .
58006016	Gentecunaca paicunamanta yalli runapac shutipi ari nincuna . Shina ari nishca quipaca , imatapish cutinca ña mana nincunachu .
58006017	Diosca pai cusha nishcata japiccunaman mana shuctacyachishpa , pactachingapacmi paipac shutipi ari nirca .
58006018	Dios paipac shutipi cusha nishcamanta , cashcata nic cashcamantaca , cushicushpa shuyashpa , pai huacaichichun munaccunaca cushicuitami japishcanchic .
58006019	Cai shuyacushca yuyaica , barcota charic llashac fierro anclas shinami , ñucanchic yuyaitaca alli sinchita charicun . Cai shuyacushcami , ñucanchictaca jahua pacha Diosta mañana huasipi tiyac , lienzo paño jarcashca Diospaclla ucuman yaicuchin .
58006020	Apunchic Jesusmi chai ucumanca ñucanchic yaicuchun , ñanta pascashpa yaicurca . Paica Melquisedec cura shinami , huiñaita jatun mandac cura tucurca .
58007001	Melquisedecca jahua pacha Diospac curapish , Salem llactata jatun mandacpishmi carca . Abraham jatun mandaccunahuan macanacushpa , mishashpa shamucpica , Melquisedecca tupangapac llucshishpami , Dios bendiciachun nirca .
58007002	Chaimantami Abrahamca macanacushpa quichushcacunata , chungamanta shucta Melquisedec curaman curca . Melquisedec shutica : “ Cashcata ruhuac jatun mandac ” nisha ninmi . Shinallatac : « Salem llactata mandac » nishcapish , “ cushi causac mandac ” nisha ninmi .
58007003	Melquisedecpac taita mamamantapish , paipac aillucunamantapish pi cashcaca mana yacharinchu . Pai huacharishcamantapish , huañushcamantapish pi mana yachanchu . Chaimantami Diospac Churi shina huiñai huiñaita Diospac cura can .
58007004	Chaimanta Melquisedectaca , jatun cashcatami yuyanchic . Ñucanchic taita Abraham mandaccunahuan macanacushpa quichushcacunata chungamanta shuctami Melquisedecman curca .
58007005	Moisés mandashcapish nishca shina , Levipac huahua huahuapuracunami curacuna cashpaca , israelcuna chungamanta shucta cushcata japicmi carca . Chashnami Abrahampac huahua huahuacuna cashpapish ruhuac carca .
58007006	Ashtahuanpish Melquisedecca mana Levipac huahua huahuapura cashpapish , Dios cushami nishcata chasquic Abrahammanta chungamanta shucta chasquircami . Chashnami , Melquisedecca Abrahamman Dios bendiciachun nirca .
58007007	Chaica maijanpish bendiciacmi bendicionta chasquicmanta yalli . Chaitaca pi mana chashnachu mana ni pudinchu .
58007008	Huañunalla runacunami chungamanta shucta chasquincuna huañunalla runacunami , ashtahuanpish Melquisedecmantaca nishpaca , mana huañushca shinatami Dios quillcachishcapica nicun .
58007009	Chungamanta shucta chasquic Leví curacunapish , Abraham Melquisedecman cuc shinami cuncuna .
58007010	Melquisedec Abrahamta tupangapac llucshicpica , Levipac huahua huahuapuracunaca manarac huacharishpa , Abrahampac cuerpopiracmi carca .
58007011	Israelcunaca Aarón huahua huahuapuramanta cac Leví curacunamantami Moisés mandashcacunataca chasquirca . Chai curacuna gentecunata allichishca cacpica , shucta cura mana ricurinmanchu carca . Chai curaca mana Aarón shinachu carca , ashtahuanpish Melquisedec cura shinami carca .
58007012	Shuctac cura shamucpica , mandashcacunapish shuctacyarinmi .
58007013	Chashna nishpaca , Apunchic Jesusmantami nicun . Paica mana Levipac huahua huahuapurachu , paipac ñaupa taitacunapish jaicapi mana curacunachu cashca .
58007014	Ashtahuanpish ñucanchic Apunchic Jesusca Judapac aillumantami carca . Shina cacpipish , Moisesca chai aillupuramanta cura shamuna cashcataca , jaicapi mana nircachu .
58007015	Melquisedec shina shuc mushuc cura ricuricpica , ñucanchic nicushcaca chashnatac cashcatami ricuchin .
58007016	Mana runacuna mandacushca shina , mana maijan aillumanta , nishca shinachu carca , ashtahuanpish mana tucuric , causaita charicmi carca .
58007017	Dios quillcachishcapica paimantaca : “ Canca Melquisedec shinami , huiñai huiñaipac cura cangui ” nin .
58007018	Chaimantami ñaupa mandashcataca imapac mana alli , mana ruhuaipac saquirin .
58007019	Moisés mandashcacunaca pactachishpaca , pita jucha illacta ruhuarca . Chaimantami Diospacman chayaringapacca shuc sumac shuyana cashcata shuyacunchic .
58007020	Chai curaca Dios-huan ari nishcamantami tiyarca . Shuctac curacunaca mana chai shinachu carca ,
58007021	ashtahuanpish Apunchic Jesusca Dios-huan ari nishcamantami cura carca . Chaimantami Dios quillcachishcapica : “ Ñuca shimihuan pactachishatacmi nishcataca mana shuctacyachishachu . ‘ Canca huiñai huiñaipacmi cura cangui ’ nini ” ninmi .
58007022	Chaimantami Jesusca tucuimanta yalli alli mushuc ari ninacuita ruhuan .
58007023	Caishuc curacunaca mana huañuita servi pudircachu . Chaimantami tauca curacuna tiyashca .
58007024	Ashtahuanpish Apunchic Jesucristoca huiñaitami causacun . Chaimanta pai cura shina ruhuacca mana shuctacyanchu .
58007025	Paimanta Diospacman cuchuyaccunataca , huiñai huiñaipacmi quishpichin . Paica huiñaitami causacun , chashnami huiñaita mañacun .
58007026	Paica ñucanchic charishun nishca jatun mandac curami . Paica jucha illac , ima mapa illac , ima millaita mana ruhuac , shinallatac juchayuccunamantapish anchurishcami can . Paitaca jahua cielomanta yalli jahuapimi Diosca churashca .
58007027	Jesusca mana shuctac curacuna shina puntaca paipac juchacunamanta , quipaca tucui gentecunapac juchacunamanta animalta Diosman cushpa , rupachicchu , ashtahuanpish Apunchic Jesucristoca huiñaipac shuc cutinlla huañushpami , paillatac Diosman curishpa huañurca .
58007028	Moisés mandashcaca juchayuc runacuna jatun mandac cura cachun nin , ashtahuanpish Dios , pai ari nishpaca , Moisés mandashcacunamanta quipa cashpapish , huiñaita pactachic paipac Churitami jatun mandac cura cachun nin .
58008001	Ñucanchic nicushcamanta ashtahuan yallica , jatun mandac curatami charinchic . Paica jahua pacha Dios mandacucpimi alli maquiman tiyacun .
58008002	Paica , Diospaclla cac huasipimi curacuna shina servicun . Chai huasica mana gentecunachu ruhuashca ashtahuanpish Mandac Diosllatac ruhuashcami can .
58008003	Tucui jatun mandac curacunami , Diosman ofrendata cungapac , animalcunata huañuchishpa Diosman cungapac acllashca can . Chaimantami Apunchic Jesucristopish Diosmanca imata cuna can .
58008004	Cai pachapica Moisés mandashca shina , Diosman cushpa , rupachic curacuna tiyanmi . Chaimanta paica cai pachapi cashpaca , curallapish mana canmanchu carca .
58008005	Dios-huan tupana huasita Moisés ruhuagricucpimi , Dios rimashpaca : “ Riqui , urcupi ricuchishca shina , chai huasita ruhuangui ” nirca . Chaimantami cai pachapi cac curacuna servishpaca , jahua pachapi tiyashcata ricuchic llandu shinallatac ruhuacuncuna .
58008006	Ashtahuanpish ñucanchic jatun mandac curaca , Apunchic Jesucristomi . Paica caishuc curacunata atishpami , ruhuangapac chasquishca . Paica tucuimanta yalli ari ninacuitami ruhuashca , chai ari ninacuimi yallita valin .
58008007	Punta ari ninacui alli cashca cacpica , quipa ari ninacuica mana tiyanmanchu carca .
58008008	Mandac Diosca gentecuna mana alli pactachic cashcata ricushpami : « Israel gentecunahuan Judá gentecunahuan mushuc ari ninacuita ruhuana punzhacunaca pactamungami .
58008009	Caica mana paicunapac ñaupa taitacunahuan ari nishca shinachu canga . Paicunataca maquimanta japishpami , Egipto llactamanta llucchircani . Shina cashpapish , chai ari nishcata mana pactachishcamantaca saquircanimi .
58008010	Quipa punzhacunapi israelcunahuan ari ninacushpaca , ñuca mandashcacunataca paicunapac yuyaipimi churasha . Paicunapac shungupimi , quillcashca shina churasha . Ñucaca paicunapac Diosmi casha , paicunaca ñuca huahuacunami canga .
58008011	Chashna cacpica pipish paipac ricsishcacunata paipac aillucunataca “ Mandac Diostaca ricsiyari ” mana ningachu , ashtahuanpish uchillamanta callarishpa , jatuncunacamanmi tucui mashna ñucataca ricsic chayangacuna .
58008012	Ñucami tucui paicunapac juchacunata perdonasha , shinallatac paicunapac juchacunatapish ña mana ashtahuan yuyarishachu » ninmi .
58008013	Mushuc ari ninacuimanta Dios rimashpaca , ñaupa ari nishcaca ña mauca cashcatami ricuchin . Chai maucayashcaca ña tucurimugricucmi can .
58009001	Punta ari nishcaca , cai pachapi Diosta mañana carpa huasipi imata ruhuanallatacmi huillacurca .
58009002	Dios-huan tupana huasica cai shinami carca : Yaicushcallapica Diospaclla ucumi carca . Chaipica candeleropish , Diosman cushca tandata churana mizapishmi carca .
58009003	Quipa jarcachishca ucuca Diospaclla chicanyachishca ucumi carca .
58009004	Chaica , inciensota rupachina curi altarmi tiyarca . Dios-huan ari nishcata huacaichina , muyundita curimanta ruhuashca cajonpish tiyarcami . Chai cajonpica maná shuti tandapish , curimanta ruhuashca mangapish , Aaronpac huiñacuc verdinlla taunapish , Dios mandashcacunata quillcashca ishcai tabla rumipish tiyarcami .
58009005	Chai cajón jahuapica Dios chaipi cashcata ricuchic alasyuc querubincunami tapata alas-huan pacashpa shayacurca . Cunanca caicunamanta tucuita mana yachachinachu cani .
58009006	Chashna Diospaclla ucu allichishca cacpica , curacunami punzhanta ima ruhuana cashcata ruhuangapac yaicuc carca .
58009007	Ashtahuanpish chai quipa ucumanca jatun mandac curallami huatapi shuc cutin yaicuc carca . Paicunaca quiquin juchamantapish , gentecuna mana yachashcamanta juchata ruhuashcamantapish animalta huañuchishca yahuarta Diosman cungapacmi yaicuc carca .
58009008	Chaica Diospac Espiritumi , Diospaclla ucupi tiyacpica , Diospaclla chicanyachishca ucuman manarac yaicuna tiyashcata entendichirca .
58009009	Caicunaca cunan punzhacunapi yuyaita japingapacmi . Chaica juchacunamantaca animalta Diosman cushpapish , ofrendata cushcapish quiquin yuyaipi juchayuc cashcatami yuyachin .
58009010	Chaica micunapish , ubianapish , tucuilaya maillarinapish cuerpopac alli cashcatami ricuchin . Chai mandashcaca Dios shucta ruhuangacamanmi alli carca .
58009011	Chashna cacpipish Apunchic Jesusca ñamari shamurca . Paica allicunata ricuc jatun mandac curami . Paica ñaupa ucuta yalli alli Diospaclla sumac ucupimi . Chaica mana cai pacha gentecuna ruhuashcachu .
58009012	Jesucristoca mana chivocunapac , becicunapac yahuarta Diosman cungapacchu Diospaclla chicanyachishca ucuman yaicurca , ashtahuanpish paipac quiquin yahuarta ñucanchicta huiñaita juchapi huatashcamanta cacharichingapacmi shuc cutinlla yaicurca .
58009013	Huagracunapac , chivocunapac yahuar shinallatac , altarpi becita rupachishca uchupata millaita ruhuacpac jahuapi shic-huacpi jahuallata chuyayachicpica ,
58009014	¡ Apunchic Jesuspac yahuarcarin , tucuimanta yalli valishcami ! Paica huiñaita causacuc Diospac Espirituhuan cashpami , ima millaita mana ruhuac cashpapish , pai quiquin Diosman curishpa huañurca . Paipac yahuarmi millai yuyaicunahuan mana allita ruhuashpa , causacucpi , causacuc Diosta servicta ruhuan .
58009015	Jesucristoca gentecunahuan punta ari nishcahuan juchapi shina causacucpimi mushuc ari ninacuita ruhuarca . Chai shina cacharichishpami Dios cayashcacuna pai cusha nishcata huiñaita chasquichun ruhuarca .
58009016	Testamento quillcashca tiyacpica , chai testamentota cuc huañucpimi valin .
58009017	Testamentota cuc manarac huañucpica , chai testamentoca mana valinchu , ashtahuanpish huañushca quipami , chaica valin .
58009018	Chaimantami ñaupa ari nishcapish animal yahuarta jichashpa callarirca .
58009019	Moisesmi israelcunaman Dios mandashcataca huillarca . Chaimantami puca millmatapish , hisopo ramatapish , becicunapac , chivocunapac yahuarhuan , yacuhuan chapushpa , jucuchishpa Dios mandashca quillcapi , tucui israelcunapac jahuapi chiraparca .
58009020	Chashna chirapashpaca : “ Cai yahuarmi Dios mandashca ari nishca yahuarca ” nirca .
58009021	Dios-huan tupana huasipipish , Diosta yuyarina imallacunapipish chiraparcami .
58009022	Mandashcapi nishca shinaca , animalpac yahuarmi juchacunata pichana carca . Animalpac yahuarta jichashpallami , juchata perdonana carca .
58009023	Tucui chaipi tiyaccunaca jahua pachapi ima tiyacucman ricchami . Chaimantami chuyayachin can . Ashtahuanpish jahua pachapi tiyaccunamantacarin , animalta yahuartapish yallimi cuna can .
58009024	Chaica Apunchic Jesusca mana gentecunalla ruhuashca carpa huasimanchu yaicurca . Ashtahuanpish jahua pacha Diospac ñaupamanmi yaicurca .
58009025	Jatun mandac curaca huatantami animal yahuarta Diosman cungapac Diospaclla chicanyachishca ucuman yaicun . Ashtahuanpish Jesusca mana cutin cutin yahuarta cungapacchu jahua pachamanca yaicurca .
58009026	Chashna ruhuana cacpica , Apunchic Jesusca cai pachata ruhuashca punzhamanta pacha , tauca cutinmi huañuna canman carca . Ashtahuanpish Apunchic Jesusca cunan punzhacunapica , shuc cutinllami tucui gentecunapac juchacunata anchuchingapac , pai quiquinllatac Diosman curishpa huañurca .
58009027	Shinallatac tucuimi shuc cutinlla huañuna canchic . Chai quipami , Dios taripana punzhaca shamunga .
58009028	Apunchic Jesusca achca gentecunapac juchacunata pichangapacmi , shuc cutinlla pai quiquinllatac huañurca . Quipataca ña mana juchacunata anchuchingapacchu shamunga , ashtahuanpish paita shuyacuccunata quishpichingapacmi shamunga .
58010001	Moisés mandashcacunaca Dios quipata allita cugricushcata ricuchicllami , ashtahuanpish mana chai shamuc shinachu . Chaimantami Moisés mandashcacunata pactachishpa , huatanta animalta rupachishpaca , Diospac ñaupapi jaicapi mana jucha illac cai pudin .
58010002	Mandashcacuna jucha illacta ruhuac cacpica , animalta Diosman cushpa rupachinata saquishpami , jucha illac canmancuna .
58010003	Ashtahuanpish animalta Diosman cushpa rupachishpaca , huatantami juchayuc cashcata yuyarincuna .
58010004	Huagracunapac , chivocunapac yahuarpish juchacunataca mana anchuchi pudinchu .
58010005	Chaimantami Apunchic Jesús cai pachaman shamushpaca , Diostaca : « Animalta cushpa huañuchishcatapish , ofrendatapish mana munarcanguichu . Ashtahuanpish ñucataca shuc cuerpotami ruhuarcangui .
58010006	Animalta cushpa tucui rupachichunpish , juchacunamanta cuchunpish mana mañashcanguichu .
58010007	Chaimantami ñucaca : “ ¡ Jatun Dioslla , quillcachishcapi nishca shinami , can munashcata ruhuangapac shamuni ! ” nircani » nirca .
58010008	Ñaupa quillcachishcapica : “ Animalta Diosman cushpa huañuchishcatapish , ofrendacunatapish , juchacunata anchuchingapac animalta cushpa rupachishcatapish mana munanchu , paitaca mana cushichinchu ” ninmi .
58010009	Cristoca : « Can munashcata ruhuangapacmi shamuni » ninmi . Chaica , ñaupaman imata ruhuana cashcata anchuchishpami , mushucta ruhuarca .
58010010	Ñucanchicta jucha illacta ruhuangapacmi Jesucristoca Dios munashca shina , shuc cutinlla huiñaipac huañurca .
58010011	Tucui curacunami , punzhanta animalta rupachishpa , Diosman cuncuna . Shina cacpipish , caicunaca jaicapi juchacunataca mana pichanchu .
58010012	Jesucristoca pai quiquinllatac tucuipac juchacunamanta huiñaipac huañushpami , Diospac alli maquiman tiyarigrirca .
58010013	Chaipimi paita piñaccunata Dios paipac chaqui sarunapi churangacaman shuyacun .
58010014	Paica shuc cutinlla huañushpami , huiñaipac paipaclla caccunata jucha illacta ruhuarca .
58010015	Chaimanta Diospac Espíritu huillashpaca :
58010016	« Mandac Diosca : “ Shamuc punzhacunapica , paicunahuan ari nishpami , ñuca mandashcacunata paicunapac shungupi churasha . Paicunapac yuyaipimi , quillcashca shinami churasha ” ninmi . “ Paicuna ima mana allita ruhuashpa juchallishcatapish , mana yuyarishachu ” ninmi » nirca .
58010017	Shinallatac : “ Paicuna ima mana allita ruhuashpa juchallishcatapish , mana yuyarishachu ” ninmi » nirca .
58010018	Chaimanta ñucanchic juchacunata perdonashca cacpica , juchamanta ashtahuan mana ofrendata cunachu .
58010019	Cuyashca criccuna , cunanca Apunchic Jesucristopac yahuarmantaca Diospaclla chicanyachishca ucuman yaicui pudinchic .
58010020	Jesucristo huañushpami , Diospaclla chicanyachishca ucuman yaicuna jarcashca pañota anchuchirca . Chashnami causaita cuc mushuc ñanta pascarca .
58010021	Apunchic Jesucristoca jahua pacha Diospac huasipimi jatun mandac cura can .
58010022	Chaimanta tucui shunguhuan crishpa , ñucanchic shungumanta millai yuyaicunata anchuchishpa , chuya yacuhuan chuyayashpa , Diospacman cuchuyashunchic .
58010023	Dios pactachina cashcata crishpa , mana caita chaita yuyashpa shuyashunchiclla . Chai shuyacushcamantami shuccunaman huillacunchic .
58010024	Caishuc chaishuc cuyaihuan ayudanacungapac allita ruhuana yuyaita cushunchic .
58010025	Ama maijancuna shina tandanacunata saquishunchic . Chaipac randica , caishuc chaishuc tandanacushpa , Apunchic Jesús ñalla cutimuna cashcata yuyachinacushpa , ashtahuan catina yuyaita cushunchic .
58010026	Cashcata nic huillashcata yachashca jahua juchata ruhuashpaca , quishpiringapacca imata mana cui pudinchicchu .
58010027	Ashtahuanpish manchana taripana punzha , rupachishpa chingachic ninallami shuyacun . Chai ninaca Diosta mana cazuccunatami tucuchinga .
58010028	Moisés mandashcata maijan mana cazucucta ishcai , mana cashpa quimsa ricuc tiyacpica , mana llaquishpami huañuchina can .
58010029	¡ Ashtahuanpish Diospac Churita sarushpa , paipac jichashca yahuarta yangapi churashpa , Diospac cuyac Espirituta camishpa rimacca yalli llaquitami apanga ! Chai yahuarmi mushuc ari ninacuita pactachin , shinallatac juchata pichan .
58010030	Mandac Diosca : « Ñucami llaquichiccunataca llaquichisha . Ñucami paicuna japina cashcata cusha » ninmi . Shinallatacmi : « Ñuca huahuacunataca ñucami taripasha » ninmi . Chaitaca yachanguichicmi .
58010031	¡ Causac Diospac maquimanta urmanaca yalli llaquimi !
58010032	Ñaupa punzhacuna Dios yuyaita achicyachicpi , yalli llaquicunata apashcataca cancunallatac yachanguichicmi .
58010033	Maijancunaca tucuipac burlashca , rimashcacunami carcanguichic . Maijancunaca chai llaquichishcacunahuan tandanacushpami , paicuna shina llaquita aparcanguichic .
58010034	Carcelpi caccunamantaca yallita llaquirircanguichicmi . Cancuna jahua pachapi huiñai huiñaipac tucuimanta yalli allita charishcamantami ima charishcata quichucpipish , cushilla carcanguichic .
58010035	Cancuna shuyacushcataca , amatac chingachinguichicchu . Chashna causashpami , sumac japinata japinguichic .
58010036	Cancunaca llaquita apacushpapish mana piñarishpami , Diospac munaita pactachina canguichic . Chashnami pai cusha nicushcataca chasquinguichic .
58010037	Dios quillcachishcapica : « Shamucca ñallami shamunga , mana unaiyangachu .
58010038	Cashcata ruhuacca crishcallamantami causanga . Ashtahuanpish mana catictaca piñashami » ninmi .
58010039	Ñucanchicca mana catinata saquishpa , llaquiman riccuna shinachu canchic , ashtahuanpish quishpiringapac Jesusta criccunami canchic .
58011001	Crinaca manapish ricushcata japinata yuyanami . Mana ricushcata “ chai shinami canga ” ninami .
58011002	Ñaupa taitacunaca , crishcamantami Dios chasquishca carca .
58011003	Crishcallamanta Diospish rimashcallahuan cai pachata , jahua pachata ruhuashcatami yachanchic . Chaitaca imapish mana ricuricmantami ruhuashca .
58011004	Crishcamantami Abelca Cainta atishpa , alli ofrendata Diosman cushpa rupachirca . Chaimantami Diosca Abeltapish , pai cushcatapish chasquirca . Abel huañushca cacpipish , pai crishcamantaca huillacuncunami .
58011005	Crishcamantami Enocpish jahua pachaman apashca carca . Paica mana huañuita ricurcachu . Chaimantami paita mashcashpapish mana tarirca . Dios quillcachishcapica : “ Enoc manarac jahua pachaman apashca cashpaca , Dios munashcatami ruhuarca ” ninmi .
58011006	Diosman cuchuyangapacca , pai tiyashcatapish , pai ima mañashcata cuc cashcatapish crinami can . Mana crishpaca , Diospac munaita mana ruhuai pudinchu .
58011007	Crishcamantami Noepish Dios huillashca manarac pactacpi , Diosta cazushpa , paita manchashpa , paipac aillu quishpirichun huambuc huasita ruhuarca . Pai crishcamantami , cai pacha millai gentecunatapish llaquiman cacharca . Diosca Noetaca crishcamantami chasquirca .
58011008	Crishcamantami Abrahampish Dios cayacpica , cazushpa Dios cusha nishca llactaman rirca . Paica maiman ricushcata mana yachashpapish llucshircallami .
58011009	Pai crishcamantami , Dios cushca shucpac llactapi pozashpa causarca . Paica Dios cushami nishcataca chasquic Isaac , Jacobo shinami carpa huasicunapi causarca .
58011010	Abrahamca maita mana chingaripac , Diosllatac alli yuyarishpa shayachishca puebloman yaicusha nishpami shuyacurca .
58011011	Crishcamantami Abrahamca paipac huarmi Sara mana huahuata chari pudic , yuyac cacpipish , huahuata charirca . Dios imatapish pactachic cashcata crishcamantami , Abrahamman shuc cari huahuata Diosca curca .
58011012	Chashnami Abrahamca ña huañunalla cashpapish , mama cuchapi tiyac tiyu shina , shinallatac jahua cielopi tiyac lucerocuna shina , mana yupaipac huahua huahuacunata charirca .
58011013	Tucui chai gentecunami Dios cushami nishcacunata manarac chasquishpa huañurcacuna . Paicunaca crishcamantami , carullamanta alabaduc shina , shuctac llacta gentecuna shina , cai pachapi puriccuna shina cashcatapish paicunallatac huillarcacuna .
58011014	Paicunaca quiquin llactata shuctac llactapi mashcacushcatami ricuchincuna .
58011015	Paicuna llucshimushca llactata yuyacushca cashpaca , chaillamantac cutinmanmi carca .
58011016	Ashtahuanpish paicunaca shuc sumac llactatami munarcacuna . Chai llactaca jahua pachami can . Chaimantami Diosca mana pingashpa , “ paicunapac Diosmi cani ” nin . Chaica Diosca shuc alli pueblotami allichishpa charicun .
58011017	Abrahamca crishcamantami , Dios ima shina cric cashcata ricusha nicpica , paipac shuclla churi cacpipish ,
58011018	shinallatac Dios : “ Isaacmantami huahua huahuacunata charingui ” nicpipish , paipac churitaca Diosman cushpa huañuchinata munarca .
58011019	Chaica Abrahamca Diosca huañushcacunatapish causachingapac poderta charic cashcata crishpami huañuchigrircalla . Shina crishcamantami , cutin causarishcata shina paipac churitaca chasquirca .
58011020	Crishcamantami Isaacpish Jacoboman , Esauman shamuc punzhacunapi Dios bendiciachun nishpa , paiman mañarca .
58011021	Crishcamantami Jacobopish ña huañugricushpaca , Josepac tucui huahuacunaman Dios bendiciachun , Dios bendiciachunmi mañarca . Taunahuan taunallishpami Diosta “ allimari cangui ” nirca .
58011022	Crishcamantami Josepish ña huañugricushpaca , Egipto llactamanta israelcuna llucshina cashcata huillashpaca , chai llactamanta paipac tullucunata apachun mandarca .
58011023	Crishcamantami Moisés huacharicpica , paipac taita mamaca alaja huahua cashcata ricushpa , quimsa quillata pacashpa charirca . Jatun mandac tucui cari huahuacunata huañuchichun mandacpipish , mana mancharcacunachu .
58011024	Crishcamantami Moisespish jatun cashpaca , jatun mandac Faraonpac ushipac huahua canataca mana munarca .
58011025	Juchata ruhuashpa , ashacamanlla cushicunapac randica , Diospac huahuacunahuan llaquita apanatami munarca .
58011026	Egipto llactapi achcata charic canatapish saquishpami , Cristo shinallatac llaquita apanata ashtahuan munarca . Chaica Dios cuna cashcata japina yuyailla cashpami , chaita munarca .
58011027	Crishcamantami Moisesca jatun mandac Faraón piñarinatapish mana manchashpa , Egipto llactamanta llucshirca . Pipish mana ricushca Diosta ricuc shinami llucshirca .
58011028	Crishcamantami Moisesca Pascuata ruhuashpa , israelcunapac punta huahuacunata ángel ama huañuchichun , tucui pungucunapi yahuarhuan cahuirca .
58011029	Crishcamantami israelcuna chaquishca allpata shina , Puca Cuchata pasarcacuna . Egipto gentecunaca chai shinallatac pasashun nishpapish , tucuimi yacupi aguarircacuna .
58011030	Crishcamantami israelcunaca canchis punzhata Jericó pueblota muyushpa , chai muyundi pircata urmachirca .
58011031	Crishcamantami huainayac Rahabpish , israelcuna ricuchun cachashcacunata sumacta chasquishpa , mana cazuccunahuan pacta mana huañurca .
58011032	Ashtahuanca , ¿ imatatac nisha ? Gedeonmantapish , Baracmantapish , Sansonmantapish , Jeftemantapish , Davidmantapish , Samuelmantapish , Dios ima nishcata huillaccunamantapish mana tucui parlai pudinichu .
58011033	Crishcamantami paicunaca jatun mandaccunahuan macanacushpa mishashpa , cashcata ruhuarcacuna . Dios cushami nishcacunatapish japircami . Leoncunapac shimicunatapish huichcarcami .
58011034	Manchana nina japiricuctapish huañuchircami . Espadahuan huañuchinamantapish atircami . Fuerza illac cashpapish fuerzayuc tucushpami , shuctac llacta piña gentecunatapish macanacushpa atirca .
58011035	Crishcamantami huarmicunapish , paicunapac aillucuna huañushcata causachishcata chasquirca . Cutin shuccunaca causarina punzhapi sumac causaita japingapacmi , cacharishun nicucpipish , huañunalla llaquita apashpa huañurcalla .
58011036	Cutin shuccunaca burlashpa asishcapish , macashcapish , cadenahuan huatashcapish , carcelpipish carcami .
58011037	Cutin shuccunaca rumihuan shitashpa huañuchishcapish , shuccunaca serruchuhuan pitishpa huañuchishcapish , espadahuan huañuchishcapish carcami . Oveja cara , chivo cara churarishcami huacchayashpa , caiman chaiman manchaihuan llaquilla puricurcalla .
58011038	Cai pachaca mana chashna alli gentecuna causangapacchu carca . Paicunaca shitashca pambacunapi , urcucunapi , machaicunapi , ucuta jutcushcacunapimi llaquinayaita causarca .
58011039	Paicunaca crishcamanta Dios alli nishca cashpapish , Dios cushami nishcataca mana chasquircachu .
58011040	Chaica , Diosca ñucanchicpish paicuna shinallatac ama juchanchishca cachunmi , ashtahuan allita ruhuashca .
58012001	Chaimanta ñucanchic muyundipi crinamanta huillaccuna puyu shina tiyashcamantaca , ima jarcaccunatapish , pandachic juchacunatapish saquishpa , ñucanchic chayana cashcaman cushicushpa rishunchiclla .
58012002	Jesusta ricuc shina catishunchic . Paimantami crinapish tiyan . Paillatacmi alli cric cachun pushan . Paica quipaman yallita cushicuita japina cashcata yachashpami , cruzpi pingaichishca huañunatapish mana manchashpa huañurcalla . Chai quipaca Diospac alli maquimanmi tiyaringapac rirca .
58012003	Jesusca juchayuc gentecuna piñashca , yallita llaquichishcami carca . Chaita yuyarishpaca , ama shaicuichicchu .
58012004	Cancunaca juchata atingapac mana huañushpa , yahuarta jichashcanguichicchu .
58012005	Cancunaca ñami huahuata shina , Dios cunashcataca cungarishcanguichic . Dios quillcachishcapica : « ¡ Ñuca huahualla ! Dios llaquichicpica ama yangalla cashcata yuyaichicchu . Shinallatac pai llaquichicpica , ama shaicuichicchu .
58012006	Chaica , Diosca pitapish cuyashpami llaquichin . Paipac huahuacuna cachun , chasquishpami llaquichin » ninmi .
58012007	Diospac huahuacuna cashcamantami cancunapac allipac llaquita apacunguichic . ¿ Pi huahuatac paipac taita llaquichishcata mana chasquin ?
58012008	Tucui paipac huahuacuna shina mana Dios llaquichishca cashpaca , mana paipac quiquin huahuacunachu canguichic .
58012009	Ñucanchic taitacunaca , ñucanchic mana allita ruhuacpica , llaquichicmi carca . Chaipica , cazucmi carcanchic . Chashna cashpaca , ¿ ima nishpatac jahua pacha ñucanchic Diostaca mana cazushunyari ? Chashna cazushpami huiñaita causashun .
58012010	Taitacunaca asha punzhacamanllami llaquichic carca . Ashtahuanpish Diosca pai shina jucha illac cachunmi , ñucanchicpac allipacllata llaquichin .
58012011	Ari , ima llaquipish chai ratoca mana cushichinchu , ashtahuanpish nanachinmi . Shina cashpapish , quipatami cashcata ruhuanata , sumacta causanata yachachin .
58012012	Chaimanta shaicushca rigracunatapish , mucucunatapish cuyuchic shina sinchiyaichic .
58012013	Huishtu chaquicuna alliyashpa , ama ashtahuan anchayachun , recto chaqui ñancunata ruhuaichic .
58012014	Tucuihuan cushi causaita mashcaichic , jucha illac causanata munaichic . Mana chashna causashpaca , pipish mana Apunchic Jesusta ricungachu .
58012015	Pipish Diospac cuyaimanta ama caruyachun cuidanguichic . Maijanpish jayac yura shina gentecunata muspachishpa llaquichichun ama saquinguinchicchu .
58012016	Esaú shina , ama cancunapurapi pipish huainayac tiyachun . Pipish Diosta ama yangapi churachun . Esauca punta churi japina cashcatami plato micunallahuan cambiarca .
58012017	Quipata , paipac taitaman bendicionta yallita huacashpa , mañashpapish mana chasquircachu . Chashna llaquirishpapish imata mana chasquircachu . Chaitaca cancunallatac yachanguichicmi .
58012018	Cancunaca israelcuna shina , tuparinalla urcumanca mana chayarircanguichicchu . Chai urcupica nina rupacurcami , manchaipac amsapish , huairapishmi carca .
58012019	Shinallatac trompeta tocashcatapish , Dios rimashcatapish mana uyarcanguichicchu . Chaita uyaccunaca ama ashtahuan rimarishpa catichunmi mañarca .
58012020	Chai urcupimi Diosca : « Cai urcupi sarucpica , animal cacpipish rumihuan , mana cashpaca lanzahuan huañuchinami » nishpami mandarca . Chaita mana uyashun nishpami , chashna mañarca .
58012021	Chaipi ricushca yalli manchaipac cacpimi , Moisesca : « Manchaihuan chucchucunimi » nirca .
58012022	Ashtahuanpish cancunaca Sión urcuman , causac Diospac jahua pacha Jerusalén puebloman , huaranga angelcuna tandanacushpa , Diosta alli nicucman ,
58012023	jahua pacha libropi quillcashca , Diospac punta huahuacuna tandanacushcaman chayarcanguichic . Shinallatac tucuita taripashpa ricuchic Diospacman , cashcata ruhuaccunata Dios allita ruhuashca almacunapacmanmi chayarcanguichic .
58012024	Mushuc ari ninacuita pactachic Jesuspacman , pai ñucanchicmanta jichashca yahuarmanmi chayarcanguichic . Chai yahuarmi Abelpac yahuarta atishpa , Dios ruhuasha nishcata ashtahuan allita ricuchin .
58012025	Dios rimashcata uyaichic . Pacta mana uyashun ninguichicman . Cai pachapi Dios rimashcata mana uyashun niccunaca , tucuimi llaqui tucurca . Ñucanchiccarin jahua pachamanta rimacuctaca cazunatacmi canchic .
58012026	Ñaupa punzhacunapica , Diosca pai rimashcahuanmi cai pachata chucchuchirca . Ashtahuanpish cunan chucchuchinamanta rimashpaca : « Mana cai pachallatachu chucchuchisha , jahua pachatapish chucchuchishami » ninmi .
58012027	« Cutinllatac chucchuchishami » nishpaca , Dios ruhuashca cuyuchinacunallata anchuchishpa , mana cuyurinacunata saquirina cashcatami nisha nin .
58012028	Mana cuyuchipac Dios mandacucta chasquishpaca , Diosta manchashpa , pai munashca shina tucui shunguhuan pagui nichic . Paica chaitami munan .
58012029	Chaica , ñucanchic Diosca tucuita rupachic nina llama shinami .
58013001	Criccunaca , caishuc chaishuc cuyanacunguichic .
58013002	Huasiman chayaccunata alli chasquinguichic . Maijancunaca pi cashcata mana yachashpa chasquishpami , angelcunata chasquishca carca .
58013003	Cancunapish carcelpi cashca shinallatac , carcelpi caccunata yuyaringuichic . Llaquihuan caccunataca cancunapish llaquihuan cashca shina yuyaichic .
58013004	Tucuimi cazado causaica , valishca cashcata yuyana can . Ama huainayaichicchu . Huainayaccunatapish , huaclliccunatapish Diosca taripashpa llaquichingami .
58013005	Diosca : « Mana saquishachu , manatac cungarishachu » nishcami . Chaimanta cancunaca charishcallahuan cushi caichic . Ama chayucyana yuyailla caichicchu .
58013006	Chaimantami tucui shunguhuan : « Mandac Diosca ñucata ayudacmi . Pipish ñucata imata ruhuanamantaca mana manchanichu » ni pudinchic .
58013007	Diospac shimita huillashpa , cancunata pushaccunata yuyarichic . Paicuna causashcata ricushpa , paicuna shina crishpa causaichic .
58013008	Jesucristoca sarunpish , cunanpish , huiñai huiñaipacpish Paillatacmi .
58013009	Cancuna mana ricsishca shuctac doctrinacunata ama chasquinguichicchu . Imacunallata micuna , imacunallata mana micuna nishpa mandashcaca ima allita mana ruhuashcachu . Chaipac randica , Diospac cuyaita shungupi charishpa , sinchiyaichic .
58013010	Ñucanchicca Diosman cushpa , rupachina shuc altartami charinchic . Chai altarmantaca , Dios-huan tupana huasipi servic curacunaca mana micui pudinchu .
58013011	Chaica , jatun mandac cura juchacunamanta cushca animal yahuartaca Diospaclla chicanyachishca ucumanmi apan . Ashtahuanpish chaitaca chai huasimanta llucchishpami , carupi rupachin .
58013012	Chashnallatacmi Jesuspish gentecunapac juchacunata anchuchingapacca , pueblomanta carupi paipac yahuarta jichashpa , llaquita apashpa huañurca .
58013013	Chaimanta ñucanchicpish Jesús shinallatac pingai tucushpa , llaquita apangapac pueblomanta llucshishunchic .
58013014	Cai pachapica huiñaita mana chingaric pueblotaca mana charinchicchu , ashtahuanpish shamuc punzhapacmi shuc pueblota mashcacunchic .
58013015	¡ Chaimantami Diostaca , Jesucristomanta huiñaita alabacunalla canchic ! Chaimi Diosman cushca ofrenda shina can . ¡ Chaimanta ñucanchic shimihuan Diospac shutita alli nicushunchic !
58013016	Caishuc chaishuc ayudanacushpa , allita ruhuanataca amatac saquinguichicchu . Chaimi animalta Diosman cushpa rupachic shina can . Chaitami Diosca cushilla chasquin .
58013017	Cancunata pushaccunata cazuichic . Diosca paicunatami cancunamanta tapunga . Chaimantami paicunaca mana samarishpa cancunataca ricuracun . Paicuna mana llaquirishpa , cushilla servichunca , paicunahuan alli caichic . Chaimi paicunamanca alli canga .
58013018	Ñucanchicmanta Diosta mañaichic . Imapish alli cachunmi allita pushana yuyailla , pipacpish mana juchanchishca cashcata yachanchic .
58013019	Ashtahuancarin ñuca cancunahuan cangapac utca cutichunca , Diosta mañaichic nini .
58013020	Cushi causaita cuc Diosmi , ñucanchic Apunchic Jesustaca huañushcacunapuramanta causachirca . Paimi yahuarta jichashpa , Dios-huan huiñaipac ari nishcata pactachishpa , ñucanchic Jatun Michic tucurca .
58013021	Chai Diosllatac pai munashca shina allicunata ruhuachichun , cancunata yachachichun , Jesucristomanta tucui ñucanchicta paipac allipac ruhuachichun . ¡ Apunchic Jesusca huiñai huiñaita alli nishca , sumaimana nishca cachun ! Chashna cachun .
58013022	Cuyashca criccuna , cai ñuca asha quillcashcataca mana piñarishpa chasquichunmi mañani . Caitaca cancuna alli catichunmi quillcani .
58013023	Ñucanchic huauqui Timoteo ña carcelmanta llucshishcata yachachunmi munani . Pai utca shamucpica , paihuanmi cancunata ricungapac risha .
58013024	Tucui pushaccunatapish , Diospaclla cac criccunatapish saludanchicmi . Italia llactapi causac criccunapish saludancunami .
58013025	Diospac sumaimana cuyai tucui cancunahuan cushca cachun ninchicmi .
59001001	Ñucaca Diospacta , Apunchic Jesucristopacta ruhuac Santiagomi cani . Israelpac chunga ishcai aillucuna shic-huarishpa , caipi chaipi causaccunatami “ allillachu canguichic ” nishpa , quillcani .
59001002	Ñuca cuyashca criccuna , cancunata ima llaquicuna japicpica , achcata cushicunguichic .
59001003	Cancuna cric cashcamanta ima llaqui japicpica , mana piñarishpa , alli shunguhuan llaquicunata apana cashcataca cancunallatacmi yachanguichic .
59001004	Ashtahuanpish tucuimanta yallica mana piñarishpa , alli shunguyuc canata yuyaichic . Chashna cashpami alli sinchiyashpa , imapish mana illac , alli criccuna canguichic .
59001005	Cancunapuramanta maijanpish yachaita mana charishpaca , Diosta mañaichic , paica cungallami . Diosca pimanpish mana misarishpami , tucui mañaccunamanca achcata cunga .
59001006	Ashtahuanpish cancuna mañashpaca , crishpami , japina yuyailla mañana canguichic . Maijanpish jahua shungulla mañacca , cucha yacu huairahuan caiman chaiman cuyucuc shinallami can .
59001007	Maijanpish chashna mañacca Mandac Diosmanta imata japina cashcata ama yuyachun .
59001008	Chashna mana shuc yuyailla cac runaca tucui causaipimi mana alli causan .
59001009	Maijan cric imata mana charishpapish , Dios jatunyachina cashcamantaca cushillami cana can .
59001010	Shinallatac chayucpish Dios yangallata ruhuacpica cushillami cana can . Chayucca quihua sisa chaquiric shinami tucunga .
59001011	Yuraca inti llucshishpa , nina rupaihuan chaquichicpica , sisaca urmanmi , pai sumac cashcaca chingarinmi . Chai shinallatacmi chayucpish , paipac randina , catunapica chingarin .
59001012	Imapish millai munaicuna shamucpi , chaita mishacca mai cushillami can . Chashna mishacmi Dios paita cuyaccunaman cusha nishca causaita cuc coronata japinga .
59001013	Maijantapish mana alli ruhuana munaicuna japicpica , “ Diosmi chai munaitaca cun ” nishpa , ama yuyachun . Diosca jaicapi mana allitaca mana ruhuanchu . Ima mana allicunata ruhuachunpish millai yuyaitaca mana cunchu .
59001014	Ashtahuanpish quiquinllapitac mana alli munaicuna tiyashcamantami , mishquilliric shina , mana allita ruhuanaman pushan .
59001015	Chai shina mana alli munaicunamantami , juchaca chichushca shina tucushpa huacharin . Chai juchata ruhuacpica huañuimanmi apan .
59001016	Ñuca cuyashca criccuna , ama pandarichicchu .
59001017	Jahua pachapi sumac achiccunata ruhuac Diosmantami , ima allita ruhuana yuyaipish , cashcata ruhuana yuyaipish shamun . Paica mana shuctacyanchu , llandu shinapish mana tucunchu .
59001018	Diosca chai shina munashcamantami , cashcata nic alli huillaita huillashpa , ñucanchicmanca causaita curca . Tucui pai ruhuashcacunamanta ñucanchic punta cachunmi , chashnaca ruhuarca .
59001019	Ñuca cuyashca criccuna , imapish uyanallataca alli uyaichic . Rimaringapacpish , piñaringapacpish jarcariccuna caichic .
59001020	Pipish piñaricca , Dios munashcataca mana ruhuanchu .
59001021	Chashna cashcamanta tucui mapamanta , shinallatac tucui mana allicunamanta anchurishpa , cancunapac shungupi tarpushca alli huillaitaca cuyac shunguhuan chasquichic . Chai alli huillaimi cancunataca quishpichinata pudin .
59001022	Dios rimashcacunataca ama uyaccunalla caichicchu , pactachiccunatac caichic . Chashna uyaccunalla cashpaca , cancunallatacmi pandaringuichic .
59001023	Maijanpish Dios rimashcata uyashpa mana pactachicca , paipac ñahuita espejopi ricuric shinallami .
59001024	Espejopi ricurishpa , anchurishpaca , pai ima shina cashcataca cungarinmi .
59001025	Ashtahuanpish huatashca shina cashcamanta cacharichic , Dios mandashpa rimashca shimita uyashpa , mana cungarishpa , shungupi huacaichicca imata ruhuashpapish cushicungami .
59001026	Maijanpish “ ñucaca Diosta alli cricmi cani ” nishpapish , paipac calluta mana jarcaricca paillatacmi pandaricun . Pai “ alli cricmi cani ” nishcaca , yangallami can .
59001027	Diospac ñaupapi mapa illac , Diosta alli cricmi cani ninaca , llaquipi cac viuda huarmicunatapish , taita mama illaclla cac huahuacunatapish ayudanami can . Shinallatac cai pachapi tiyac imapish mana allicunamanta huacaichirinami can .
59002001	Ñuca cuyashca criccuna , cancunaca ñucanchic sumaimana Apunchic Jesucristota criccuna cashcamantaca , shucllata allipi llucchishpa mana chicanta ruhuanachu canguichic .
59002002	Cancunapac tandanacuimanca shuc curi sortejas churashca , sumac churanahuan yaicungachari . Shinallatac shuc huaccha , mauca churanahuan yaicungachari .
59002003	Chai sumac churanahuan cac runa yaicucpica , alli chasquishpami : « Caipi tiyarinapi » nishpa , alli tiyarinapi tiyachinguichicman . Cutin caishuc huaccha runataca : « Canca caillapi shayari , mana cashpaca pambapi tiyari » ninguichicmanmi .
59002004	Chai shina ruhuashpaca cancunapurallatac chicanyachishpami mana alli yuyaicunahuan ruhuacunguichic .
59002005	Ñuca cuyashca criccuna : Diosca cai pachapi imata mana chariccunataca , crishcahuan chayuc tucuchun , Dios maipi mandacucpi paita cuyaccuna Pai cusha nishcata japichunmi , chashnaca acllarca .
59002006	Shina cacpipish cancunaca huacchami nishpami , paicunataca yangapi churanguichic . Cancunata llaquichishpa , juezpacman apaccunaca , ¿ manachu chayuccuna can ?
59002007	¿ Manachu paicunallatac cancuna alli nina shutitapish mana allichu nishpa rimancuna ?
59002008	Tucuimanta yalli mandashcata pactachishpaca , allitami ruhuanguichic . Dios quillcachishcapica : “ Can quiquinllatac ima shinami cuyaringui , chai shinallatac shuccunatapish cuyangui ” ninmi .
59002009	Ashtahuanpish shucllata allipi llucchishpa chicanyachishpaca cancunallatacmi juchallinguichic . Dios mandashcata mana cazushcamantaca , juchanchishcami canguichic .
59002010	Maijanpish tucui mandashcacunata pactachicushpa , shuc mandashcallata mana pactachishpaca , tucui mandashcata mana pactachishca shinallatacmi tucun .
59002011	Diosllatacmi : « Ama huaclliringui » shinallatac « ama huañuchingui » nirca . Shina cashcamanta maijan mana huainayashpapish , cutin huañuchishpaca , ñami mandashcata paquishca .
59002012	Ñucanchicta huatashca shinamanta cacharichic mandashcapi nishca shinami , Diosca taripanga . Shina cashcamanta imatapish allita rimaichic , allita ruhuaichic .
59002013	Shuccunata mana llaquiccunataca , paicunatapish mana llaquishpami , Diosca taripashpa llaquichinga . Ashtahuanpish shuccunata llaquiccunataca , taripana punzhapica alli ningami .
59002014	Ñuca cuyashca criccuna , cricmi cani nishpapish , imapish allicunata mana ruhuashpaca , ¿ ima allitac cangayari ? Cricmi cani nishpallaca , ¿ paica quishpiringachu ?
59002015	Cric pani cashpa , cric huauqui cashpa , churana illac , micuna illac causacungachari .
59002016	Chaita ricushpapish , maijan cancunapuramanta ima illashcata mana cushpa : « Allilla ringui , alli churaringui , alli micungui » nishpaca , ¿ ima allitac cangayari ?
59002017	Chai shinallatacmi crishpapish , ima allita mana ruhuacpica , huañushca shinallatac can .
59002018	Ashtahuanpish maijanca : « Canca cricmi cangui , cutin ñucaca allicunata ruhuacmi cani » ningachari . Chashna nictaca : « Ima allita mana ruhuashpa , can crishcata ricuchiyari , cutin ñucaca imatapish allita ruhuashpa , cric cashcataca ricuchisha » ninimi .
59002019	Canca shuclla Dios tiyashcatami cringui . Shina crishpaca , allitami ruhuangui . Supaicunapish crincunami , shinallatac manchaihuanmi chucchuncuna .
59002020	Ama upa shina caichu . Can crishpapish , ima allita mana ruhuashpaca , huañushca shinallatacmi cangui .
59002021	Ñucanchic ñaupa taita Abrahamtaca , paipac churi Isaacta huañuchingapac Diosman cushcamantami , Diosca cashcata ruhuacmi nishpa chasquirca .
59002022	Chashnami crishcaca imatapish allita ruhuashcahuan pacta can . Pai crishpa allita ruhuacpimi , ashtahuan alli cashcata ricunchic .
59002023	Chashnami Dios quillcachishcapi : « Abrahamca Diosta crircami . Chashna crishcamantami Diosca paihuan alli tucuchun chasquirca » ninmi . Chaimantami Abrahamtaca Diosca « ñucahuan apanacucmi cangui » nishca pactarca .
59002024	Diosca crishcallamanta mana chasquishcata , ashtahuanpish allita ruhuashcamantapish chasquishcatami ricunguichic .
59002025	Chai shinallatacmi huainayashpa causac Rahabtapish , chai llactata pacalla ricungapac shamuccunata huasipi chasquishpa shuc ñanta cachashcamanta , Diosca “ cashcata ruhuacmi ” nishpa chasquirca .
59002026	Shinashpaca ima shinami shuc cuerpo alma illaclla huañushca can , chai shinallatacmi crishcapish ima allita mana ruhuashpaca , huañushca shina can .
59003001	Ñuca cuyashca criccuna , ama taucacuna Diosmanta yachachiccuna tucushunchic . Diosca ñucanchictami tucuimanta yallica ashtahuan taripanga .
59003002	Tucuimi tauca cutin imapipish pandarinchic . Maijan imata rimashpa mana pandaricca , mana juchanchipac alli runami . Chashnaca , paipac cuerpotapish ima mana allimantaca jarcarinmi .
59003003	Caballopi maiman ringapacca , shimipimi frenota churanchic . Shina churashpaca , ñucanchic maiman risha nicushcamanmi apanchic .
59003004	Chashnallatac shuc barco jatun cacpipish , huaira yallita jatarishpaca , maiman cashpapish apanllami . Chashna cacpipish barcota purichic runaca , shuc uchilla caspillahuanmi maiman cashpapish apanlla .
59003005	Chai shinallatacmi calluca ñucanchic cuerpopi uchilla cashpapish , imatapish rimashpaca , yallita llaquichinlla . Shinallatac ninapish pitillamanta mirarishpaca , mashna jatun sachacunatapish tucui rupachinllami .
59003006	Calluca shuc nina shinami millaita callarichichishpa runata mapayachin . Calluca ucu pacha nina rupacuc shinami , tucui causaipi mana allita ruhuachishpa rupachic shina llaquichicun .
59003007	Gentecunaca sachapi causac , volashpa puric , allpata aisarishpa puric , yacupi causac animalcunatapish mansoyachi pudinmi .
59003008	Shina cashpapish callutaca pipish mana jarcai pudinchu . Calluca pipish mana jarcaipac huañuchic veneno shina jundami can .
59003009	Chai callullahuantacmi Diostapish allimari cangui ninchic , shinallatac Dios pai shina ruhuashca gentecunatapish , imapish tucushca canman ninchic .
59003010	Chaillamantatacmi alli shimicunapish mana alli shimicunapish llucshin . Ñuca cuyashca criccuna , chaica mana chashnachu cana can .
59003011	Mishqui yacupish , jayac yacupish chaillamantatacca mana tucyanchu .
59003012	Ñuca cuyashca criccuna , higo yuraca olivos murutaca mana pucunchu . Uvas yurapish higotaca mana pucunchu . Chashnallatacmi cachi yacupish , mishqui yacupish chaillamantacca mana tucyan .
59003013	Cancunapuramanta maijan alli yachac , yuyaisapa cashpaca , imatapish allita ruhuashpa , mana piñaric alli shungu tucushpa , yachac cashcataca ricuchichic .
59003014	Shina cashpapish shuccuna shina casha nishpa shungupi canirishpa , quiquinlla imata ruhuashpaca ama ñucaca yachacmi cani nichicchu , shinallatac , cashcata nic huillashcatapish mana cazucunguichicchu .
59003015	Chai shina yachac canaca mana Diosmantachu shamun , ashtahuanpish cai pacha gentecuna yuyashcallamanta shinallatac diablomantami shamun .
59003016	Shuccuna shina casha nishpa , quiquinlla imatapish ruhuana yuyaicuna tiyacpimi tucuilaya mana allicuna shinallatac imapish maipipish cachun ruhuarin .
59003017	Ashtahuanpish Dios cushca yachaita chariccunaca ima millaita mana ruhuashpami sumacta causanata munancuna . Paicunaca alli shungucuna , mana piñariccuna , llaquiccuna , pimanpish mana tucuccuna , imatapish mana huashalla rimaccuna ashtahuanpish allitac ruhuaccunami can .
59003018	Maijanpish sumac causaita causachun munaccunaca , allita tarpushpa tandac shinami , cashcata ruhuashpa causanata japingacuna .
59004001	Cancunapuraca , ¿ ima nishpatac macanacunguichic , piñanacunguichic ? Cancunapac shungupi millai munaicuna tiyashpa , caita chaita yuyachicucpimi , chashnaca ruhuanguichic .
59004002	Cancunaca imata japishun nishpapish , shuccuna ama charichun nishpa huañuchishpapish , shuccuna shina casha nishpapish mana japinguichicchu . Piñanacushpami macanacunguichic . Diosman mana mañashcamantami , ima munashcataca mana japinguichic .
59004003	Imata mañashpapish , mana allita ruhuashpa tucuchingapaclla mana alli munaihuan mañashcamantami , mana japinguichic .
59004004	¡ Aij , Diosta mana cazuc gentecunalla ! Cai pachapaclla caccunata cuyacca , Diostaca piñanmi . Chaitaca , ¿ manachu yachanguichic ? Maijanpish cai pachapaclla caccunata cuyasha niccunaca , Diosta piñaccunami tucun .
59004005	Dios quillcachishcapica : « Ñucanchic shungupi espirituta churac Diosca , paipaclla causachunmi munan » nicunmi . Chaitaca , ¿ yangalla cashcatachu yuyanguichic ?
59004006	Ashtahuanpish Dios mai cuyac cashcamantami ñucanchictaca ayudacun . Dios quillcachishcapica : « Jatun tucushcacunataca piñanimi . Mana jatun tucushcacunataca cuyanimi » ninmi .
59004007	Diosllatac cazuichic , Diablotaca ama ricunayachichicchu . Shina ruhuacpica , diabloca cancunamanta caruyangallami .
59004008	Diosman cuchuyaichic , paipish cancunapacman cuchuyangallami . Juchayuccuna , maquita jahuac shina millaita ruhuanata saquichic . Ishcai yuyaihuan caccunaca , shunguta allichichic .
59004009	¡ Chaimanta llaquirichic , nanarichic shinallatac huacaichic . Asinapac randica huacaichic ! ¡ Cushicunapac randica llaquirichic !
59004010	Apunchic Jesuspac ñaupapica , ama jatun tucuichicchu . Chashna mana cacpica , paica “ jatunmi canguichic ” ningami .
59004011	Cuyashca criccuna , ama caishuc chaishuc huashalla rimanacuichicchu . Maijanpish shuc huauquita mana allichu nishpa rimashpa , mana cashpaca juchanchishpaca , Dios mandashcatami mana alli nishpa juchanchin . Mandashcata mana allichu nishpa juchanchishpaca mana cazushpami , juez shina tucungui .
59004012	Mandashcata cucca shinallatac taripacca shucllami can . Paillatacmi quishpichinga , mana cashpaca , jatun llaquiman cachanga . Ashtahuanpish shuccunata mana alli nishpa juchanchingapacca , ¿ canca imatac canguiyari ?
59004013	« Cunan cashpa , caya cashpa , cai llactaman , chai llactaman jacuchic , chaipica shuc huatacaman randishpa , catushpa cullquita mirachishun » niccunaca , caita uyaichic :
59004014	Caya punzha ima tucuna cashcataca , mana yachanguichicchu . Cancunapac causaica puyu ashata ricurishpa , tigrai chingaric shinallami .
59004015	Chaipac randica : « Mandac Dios munacpi causashpaca , caitapish , chaitapish ruhuashunmi » ninami canguichic .
59004016	Ashtahuanpish cancunaca jatun tucushpami , caitapish , chaitapish ruhuashunmi nicunguichic . Chai shina imapipish jatun tucunaca mana allichu .
59004017	Maijanpish allita ruhuana cashcata yachashca jahua mana ruhuacca , juchayucmi tucun .
59005001	Chayuccuna , caita uyaichic : ¡ Cancunataca jatun llaquicunami japinga ! ¡ Chaimanta caparishpa huacaichic !
59005002	Cancuna yallita charishcaca ismungami . Cancunapac churanacunatapish polilla curucunami micunga .
59005003	Cancuna charishca curipish , cullquipish mujusyashcami . Chai mujusyashcallatacmi , cancuna mana alli cashcataca ricuchishpa , nina shina llaquichinga . Cancunaca cai tucuri punzhacunapami , charinacunataca yallita tandachishcanguichic .
59005004	Cancunapac allpapi granota tandaccunamanca mana pagashcanguichicchu . Paicunaca cancunataca ñacacuncunami . Chai ñacashcacunataca , imatapish ruhuaclla Diosca uyashcami .
59005005	Cancunaca cai pachapica munanayaita ruhuashpami yallita alli causashcanguichic . Yalli micushpami huañuchina punzha chayacpi , huañuchina huagracuna shina huirayashcanguichic .
59005006	Mana cariyacpac gentecunatami , cancunaca juchanchishpa huañuchishcanguichic .
59005007	Cuyashca criccuna , mana piñarishpa Apunchic Jesús cutimungacaman shuyaichiclla . Allpapi tarpuc runaca mana piñarishpami tamyatapish granota tandana punzhatapish shuyacunlla .
59005008	Apunchic Jesucristo cutimuna ña pungullapi cashcamantaca , cancunapish chai shinallatac mana piñarishpa sinchita caticuichiclla .
59005009	Cuyashca criccuna , mana juchanchishca cangapacca , ama caishuc chaishuc imatapish juchanchinacuichicchu . Taripacca ña pungullapimi .
59005010	Cuyashca criccuna , Diosmanta ñaupa huillaccuna Dios ima nishcata huillashpa , alli shunguhuan mana piñarishpa llaquita apashcata yuyarichic .
59005011	Chai shina mana piñarishpa , llaquita apaccunamanca mai cushicuimi canga , ninchicmi . Cancunaca ñaupa taita Job mana piñarishpa llaquita apashcatapish , shinallatac quipaman Mandac Dios paiman ima allicunata cushcatapish yachanguichicmi . Diosca yallita cuyac , llaquic Diosmi .
59005012	Ñuca cuyashca criccuna , tucuimanta yallica : Imata ruhuangapacca jahua pachamantapish , cai pachamantapish , ima shuctac tiyashcamantapish ama ari nichicchu . Dios ama juchanchichunca , pactachingapac cashpaca « ari » nichic , mana pactachingapac cashpaca « mana » nichic .
59005013	Cancunapuramanta maijanpish llaquilla cashpaca , Diosta mañachun . Maijanpish cushilla cashpaca , Diosta alli nishpa cantachun .
59005014	Maijanpish ungushca cashpaca , Apunchic Jesuspac shutipi aceiteta churashpa Diosta mañachun , tandanacushca criccunata pushaccunata cayac cachachun .
59005015	Allichina cashcata crishpa mañacpica , chai ungushcataca Apunchic Jesusca alliyachishpa jatarichingami , shinallatac juchacunatapish perdonangami .
59005016	Alliyashca cangapacca , ima mana allita ruhuashcacunatapish caishuc chaishuc huillanacuichic . Caishuc chaishucmanta Diosta mañaichic . Cashcata ruhuac Diosman mañacpica , imatapish pactachingallami .
59005017	Diosmanta ñaupa huillac Eliasca ñucanchic shinallatacmi carca . Pai ama tamyachun nishpa , crishpa Diosta mañacpica , quimsa huata chaupitami mana tamyarca .
59005018	Chaipac quipa cutinllatac Diosta mañacpica , tamyai callarircami . Shina tamyacpica , cutinmi allpapi ima granopish pucui callarirca .
59005019	Ñuca cuyashca criccuna , cancunapuramanta maijanpish cashcata nic huillashcata saquishpa , pandarishpa puricucpi , maijan cunashpa , Diosman tigrachishpaca ,
59005020	chai pandarishpa causacuc juchayuc almata huañuimanta quishpichinmi . Shinallatac Diosca achca juchacunatapish perdonangami . Chaitaca yuyarinami canguichic .
60001001	Ñucaca Jesús acllashca apóstol Pedromi cani . Cai quillcataca quiquin llactamanta llucshishpa , caita chaita rishpa , Ponto , Galacia , Capadocia , Asia shinallatac Bitinia llactapi causac criccunamanmi quillcashpa cachani .
60001002	Cancunataca Diosmi ña ñaupamanta pacha pai munashca shina paipaclla cachun acllashca . Diosca paita cuyashpa causachun , shinallatac Jesucristopac yahuarhuan chuyayachishca cachunmi , cancunataca paipac Espiritumanta paipacllatac ruhuashca . Dios mai cuyashpa , cancunaman sumac causaita yallita cushca cachun ninimi .
60001003	¡ Ñucanchic Apunchic Jesucristopac Diostaca “ allimari cangui ” nishunchic ! Ñucanchic huiñaita causagrina yuyailla cachunmi , paipac sumaimana cuyaimanta Jesucristota causachishpa , ñucanchictaca cutin huacharishca shinata ruhuarca .
60001004	Chaimantami ñucanchicca jahua pachapi Dios huacaichishca , mana ismuclla , mana chaquiclla , mana mapayaclla allicunata japinata charinchic .
60001005	Cancuna Diosta crishcamantami , cancunaman allichishca quishpirinata japingacaman , pai imatapish ruhuaclla cashcahuan cancunataca huacaichishpa , paipac maquipi charicun . Chai quishpirinataca tucuri punzhapimi ricuchinga .
60001006	Chaimantami cancunaca ashacaman tucuilaya llaquicunata apana cacpipish , mai cushicuna canguichic .
60001007	Curi alli cactaca ninapi rupachishpami ricun . Chai shinallatac cancuna alli crishcata ricungapacca , llaquicunaca japinami can . Shina llaquita apana cacpipish , mana chingaric crishcaca chingariclla curitapish ashtahuan yallimi can . Chai shina llaquichishca cashpapish crinata mana saquishpaca , Jesucristo ricuricpica , sumacyachishca , “ allimi cangui ” nishcami canguichic .
60001008	Cancunaca Apunchic Jesucristota mana ricushca cashpapish cuyanguichicmi . Cunan mana ricushpapish paita crishpami , yallita sumaimana cushicuita charinguichic .
60001009	Cancunaca crishpa , quishpirinata japigricushcamantami , chashnaca cushicunguichic .
60001010	Diosmanta ñaupa huillaccunaca allita tapushpa yachashpami , cancunata Dios cuyashpa , quishpichina cashcataca huillarca .
60001011	Cristopac Espiritumi Diosmanta ñaupa huillaccunamanca Cristo llaquita apashpapish , quipaman sumacyachishca canataca utcashpa ña huillarca . Paicunahuan cac Cristopac Espíritu chashna yuyaita cucpimi , paicunaca ima punzha ima shina tucuna cashcata yachac chayanata munarcacuna .
60001012	Paicuna chashna yachashun nicucpipish , Diosca pai huillachishcaca mana paicunaman cashcata , ashtahuanpish cancunapac allipac cashcatami yachachirca . Chaitatacmi jahua pachamanta shamushca , imatapish ruhuaclla Diospac Espíritu yuyaita cucpi , alli huillaita huillaccunallatac cancunaman huillarca . Cai huillashcacunataca jahua pacha angelcunapish yachanata munancunami .
60001013	Chaimanta caicunata yachashpaca , allichirishpa alli yuyaihuan causaichic . Jesucristo cutimui punzha Dios paipac sumaimana cuyaimanta ñucanchic japina cashcata cucpi japingapac cushicushpa shuyacuichic .
60001014	Alli cazuc huahuacuna shina , Diosta manarac ricsic cashpa , jucha munashca shina causanataca ama munaichicchu .
60001015	Ashtahuanpish cancunata acllac Diosca ima jucha illacmi . Shina cashcamanta cancunapish tucui causaipi ima jucha illac causanata munaichic .
60001016	Dios quillcachishcapica : « Ñucaca jucha illacmi cani . Cancunapish jucha illac causaichic » nicunmi .
60001017	Cancunaca shucllaman mana tucushpa imata ruhuashcata ricushpa taripac Diosta “ Taita ” nishpaca , tucui causaipimi cai pachapi causashcacamanca , paita manchashpa , cumurishpa causana canguichic .
60001018	Diosca cancunataca cancunapac ñaupa taitacuna causashca shina yangalla yuyaicunahuan causacucta acllashpa quishpichishcataca ñami yachanguichic . Cancunaca mana curihuan , cullquihuan , imapish chingarinallahuan randishcachu canguichic ,
60001019	ashtahuanpish Jesucristopac sumaimana valic yahuarhuanmi quishpichishca canguichic . Paica imapish mapa illac , sumaimana pactalla ovejata Diosman cushpa , rupachishca shinami carca .
60001020	Diosca cai pachata manarac ruhuashpami , Cristotaca huañushpa gentecunata quishpichichun nishca . Shina cashpami , cai tucuri punzhacunapi cancunapac allipac quishpichingapac shamurca .
60001021	Paimantami cancunaca Diosta cringuichic . Diosmi Cristotaca huañushcacunapuramanta causachishpa sumacyachirca . Chaimantami cancunaca Diospi shunguta churashpa cringuichic .
60001022	Cunanca tucui shunguhuan criccunapura cuyanacungapacmi , cashcata nic alli huillaita cazushpa , cancunapac almataca chuyayachishca canguichic . Chashna cashcamantami chuya shunguhuan , tucui munaihuan caishuc chaishuc cuyanacuna canguichic .
60001023	Cancunaca mana huañuclla , mana chingariclla taitamantachu huacharishca canguichic , ashtahuanpish huiñai causaita cuc , mana chingaric Dios rimashcata uyashcamantami , cutin huacharishca shina canguichic .
60001024	Dios quillcachishcapica : « Tucui gentecunaca quihua shinallami . Paicuna jatunmi cani nishcapish , sisashca quihua shinallami . Quihua chaquiricpica , sisaca urmanllami .
60001025	Ashtahuanpish Dios rimashca shimica huiñaita causacungallami » ninmi .
60002001	Chaimanta tucuilaya millaicunatapish , llullashpa crichinatapish , shuccuna shina casha ninatapish , mishqui shimi canatapish , shinallatac tucuilaya mana allita parlanacunatapish saquishpa ,
60002002	cunanlla huacharishca huahuacuna lechellata munac shina , imahuanpish mana chapushca , Dios rimashca shimillata yachanata munaichic . Chashna yachacushpami allita huiñashpa quishpiringuichic .
60002003	Apunchic Jesús mai cuyac cashcata ña yachashcamantami , chaita ruhuana canguichic .
60002004	Apunchic Jesusman chayarichic , paica causac rumi shinami . Paitami gentecunaca mana valichishpa shitashca . Shina cacpipish , Diosmanca achca valic acllashca rumimi can .
60002005	Chashna chayaricpimi , Dios causana huasipica causac rumicuna shinata , shinallatac Diospaclla cac curacunata Diosca ruhuanga . Jesucristomantami Diospac Espíritu yuyaita cucpi cancuna cushcaca , mishquilla ashnacuc shina cachun chashnaca ruhuanga .
60002006	Shina cashcamantami Dios quillcachishcapica : « Tucuimanta yalli huasita callaringapac acllashca , mai valishca Rumitami Sión pueblopi churani . Maijanpish chai Rumipi shunguta churacca , mana pingaichishcachu canga » ninmi .
60002007	Cancuna Cristota criccunamanca , paica mai valishcami can . Ashtahuanpish chaita mana criccunamanca , Dios quillcachishcapi nishca shinami pactashca . Chaipica : « Huasita ruhuaccuna mana nishca , shitashca rumillatacmi , huasita callaringapac tucuimanta yalli alli Rumica tucushca » ninmi . « Cai rumipimi mitcarishpa urmangacuna » ninmi .
60002008	Shinallatac : « Cai rumipimi mitcarishpa urmangacuna » ninmi . Paicunaca Dios rimashcata mana cazushcamantami mitcarincuna . Paicunaca chashna tucuchun nishcami cancuna .
60002009	Ashtahuanpish cancunaca Dios acllashpa chicanyachishcacuna , Jatun Mandacpacta ruhuac curacuna , Diospaclla cac gentecuna , shinallatac Dios munashpa paipacllatac ruhuashcacunami canguichic . Amsamanta sumac achic luz shina causaiman llucchic Dios ruhuashca sumaimanacunata huillachunmi , chashnaca ruhuashca .
60002010	Cancunaca ñaupaca Diospac acllashcacunaca mana carcanguichicchu . Ashtahuanpish cunanca Diospac huahuacunami tucushcanguichic . Ñaupaca Dios mana llaquishcami carcanguichic . Cunanca Dios llaquishcami canguichic .
60002011	Cuyashca criccuna , cancunaca caru llactamanta shamushpa , causac shinallami cai pachapica canguichic . Shina cashcamanta cancunapac almahuan macanacucuc jucha munaicunamantaca huacaichiringuichic ninimi .
60002012	Diosta mana cazuccunapac ñaupapica allita ruhuashpa causaichic . Shina causacpimi , cancunataca millaita ruhuaccuna nishpa juchanchishpapish , cancuna allita ruhuacushcata ricushpa Dios taripana punzhapica Diosta “ allimari cangui ” ningacuna .
60002013	Apunchic Jesucristomanta cai pacha tucui mandaccunatapish cazuichic . Llactacunata jatun mandactapish tucuita yalli jatun mandac cashcamanta ,
60002014	shinallatac pai churashca mandaccunatapish cazuichic . Paicunatami mana allita ruhuaccunataca llaquichichun , shinallatac allita ruhuaccunataca “ allimi cangui ” nichun churarca .
60002015	Imata mana yachac upacuna cancunata ama juchanchichunca , allita ruhuachunmi Diosca munan .
60002016	Huatashcamanta cacharichishca shina caichic . Shina cashpapish chaipi achacarishpalla ama ima millaitapish ruhuaichicchu . Chaipac randica Diospacta ruhuaccuna shina causaichic .
60002017	Tucuihuan alli caichic , criccunata cuyaichic , Diostaca manchaichic , shinallatac llactacunata jatun mandac-huanpish alli caichic .
60002018	Serviccunaca , cancunapac amocunata tucui imapipish cazuichic . Ama cuyac , llaquic amocunallata cazuichicchu , ashtahuanpish mana alli amocunatapish cazunami canguichic .
60002019	Dios munashca shina causacushpa , manapish llaquichina cacpi llaquichishca cashpaca , Diospac ñaupapica allitami ruhuanguichic .
60002020	Cancuna ima mana allita ruhuashcamanta llaquichicpi , mana piñarishpa , llaquita apashpaca , ¿ ima allitatac japinguichicyari ? Allita ruhuashcamanta llaquichicpi , mana piñarishpa , llaquita apashpami , Diostaca cushichinguichic .
60002021	Chai shina causachunmi Diosca cayarca . Cristoca pai llaquita apashca shinallatac cancunapish llaquita apachunmi , cancunamanta llaquita aparca .
60002022	Cristoca ima juchata jaicapi mana ruhuarcachu , shinallatac pitapish mana umarcachu .
60002023	Paita camicpipish , paica mana camircachu . Llaquichicpipish , paica mana llaquichircachu . Chaipac randica cashcata ricushpa , taripac Diosllatac llaquichichunmi saquirca .
60002024	Ñucanchic juchata mana ruhuangapac huañushca shina tucushpa , cashcata ruhuashpa causachunmi , Cristollatac paipac cuerpopi ñucanchic juchacunata apashpa , cruzpi huañurca . Cancuna alliyachunmi , Cristoca chugririshca carca .
60002025	Cancunaca chingarishca ovejacuna shinami ñaupaca puricurcanguichic . Shina cashpapish cunanca cancunata cuidashpa Michic Cristopacmanmi tigrarishcanguichic .
60003001	Shinallatac huarmicuna , cancunapac cusacunata alli cazuichic . Chashna cazucpimi , mana cric cusapish Dios rimashca shimita mana uyasha nicushpapish ,
60003002	cancuna cazushpa , allita ruhuacpica , cancuna mana huillacpipish cric tucungalla .
60003003	Huarmicuna ama allichirishpa ñaccharishpa , curimanta ruhuashcacunata churarishpa , valishca churanacunata churarishpa , jahualla allichirichicchu .
60003004	Chaipac randica cancunapac ucu shungumantatac allichirishpa , mana piñaric , alli shungu caichic . Chashna allichirishpami , Diospac ñaupapica huiñaita mai alli nishcacuna canguichic .
60003005	Diospaclla causac ñaupa huarmicunaca Dios yuyailla causashpa , cusata cazushpami , chashna allichirishca shinata ricuchic carca .
60003006	Sarapish paipac cusa Abrahamta cazushcamantaca , “ ñucata mandac ” nicmi carca . Cancunapish tucui imatapish allita ruhuashpa , imata mana manchashpaca , Sara huarmipac huahuacunami tucunguichic .
60003007	Shinallatac cusacunapish , cancunapac quiquin huarmicunahuanca alli yuyaihuan causaichic . Huarmicunaca mana caricuna shina fuerzata charinchu . Chaimanta paicunataca sumacta pushashpa causaichic . Cusacunapish , huarmicunapish Dios cuyashcallamanta cusha nishca , huiñai causaita japichun cayashcacunami canguichic . Chashna causacpimi , Diosca cancuna mañashcataca uyanga .
60003008	Ashtahuanpish cancunaca caishuc chaishuc-huan cuyanacushpa , llaquinacushpa , shuc shinalla yuyashpa , pihuanpish alli causaichic .
60003009	Shuccuna mana allita ruhuacpipish , ama cancunapish chai shinallatac ruhuaichicchu . Camishpa rimacpipish , ama cancunapish camishpa rimaichicchu . Chaipac randica Dios allicunata cuchun nishpa munaichic . Diosca allicunata chasquichunmi , cancunataca cayarca .
60003010	Dios quillcachishcapica : « Maijanpish causaita cuyashpa , unaicaman cushilla causasha nishpaca , quiquin calluhuan mana allita rimanamantapish , quiquin shimihuan llullanamantapish jarcarinami can .
60003011	Millaimanta anchurishpa , allita ruhuanami can . Shuccunahuan sumacta causanata munashpa , chashnalla catinami alli can .
60003012	Mandac Diosca cashcata ruhuaccunataca cuidanmi , shinallatac mañashcata uyangapacpish shuyaracunmi . Ashtahuanpish mana allita ruhuaccunataca piñanmi » ninmi .
60003013	Cancuna allita ruhuana yuyailla cacpica , ¿ pitac cancunataca mana allita ruhuangayari ?
60003014	Cancuna allita ruhuacushca jahua maijan llaquichicpica , cancunamanca mai cushicuimi canga . Cancunata piñaccunataca ama manchaichicchu , llaquillapish ama caichicchu .
60003015	Chaipac randica “ Cristoca ñucanchic Mandacmi ” nishpa , cancunapac shungupi alli nichic . Cancuna imata japina cashcata shuyacushcamanta maijan tapucpipish , huillangapac allichirishca caichic .
60003016	Cancuna Apunchic Jesusta crishpa , allita causacushcamanta maijanpish mana allichu nishpa , rimashcamanta pingachunca , mana pi juchanchishca canata yuyashpa , allita ruhuashpa catichic .
60003017	Dios chai shina munacpica , mana allita ruhuashcamanta llaquita apanapac randica , allita ruhuashcamanta llaquita apanami ashtahuan alli .
60003018	Cristoca ñucanchic juchacunamantami , ñucanchicta Diospacman pushangapac , manapish juchayuc cashpa , millaicunamanta llaquita apashpa shuc cutinlla huañurca . Paica aichallapimi huañurca . Shina cashpapish Dios causachicpimi , espiritupica huiñaita causacun .
60003019	Paica chashna cashpami , huichcashca cac almacunaman huillangapac rirca .
60003020	Chai almacunaca ñaupa taita Noé huambuc huasita ruhuangacaman , Dios manarac piñarishpa , shuyacui punzhacunapi mana cazuc gentecunami carca . Chai punzhacunaca pusaccunallami yacullapitac quishpirircacuna .
60003021	Chai yacuca bautizarinatami ricuchicurca . Yacupi bautizarishpaca , Jesucristo huañushcacunapuramanta causarishcamantami , cunanca quishpirishca canchic . Bautizaricpica ima mapata mana anchuchinchu , ashtahuanpish mana alli yuyaicuna ama tiyachun Diosta mañana yuyaicunatami cun .
60003022	Jesucristomi jahua pachaman rishpa , Diospac alli maquiman tiyacun . Paimi angelcunatapish , poderta charic mandac espiritucunatapish mandacun .
60004001	Shina cashcamantaca , Cristo ima shinami ñucanchic juchacunamanta paipac cuerpopi llaquita aparca , chai shinallatac cancunapish llaquita apanalla caichic . Maijanpish cuerpopi llaquita apacca , jucha mandashca causanatami saquin .
60004002	Cai pachapi causashcacaman jucha munaicunata mana ruhuashpa , ashtahuanpish Dios munashca shina causangapacmi , chai shinaca saquin .
60004003	Cancunaca tauca huatacunatami Diosta mana ricsiccuna shina , mana allicunallata ruhuashpa , imapish mapa munaicunata ruhuashpa , jatun micuicunata micushpa , machashpa , shinallatac millanayai ruhuashcalla dioscunata adorashpa , mana allita ruhuashpa causarcanguichic .
60004004	Cunanca paicunahuan pacta imapish mana allicunata ña mana ruhuacpimi , paicunaca cancunataca camishpa rimancuna .
60004005	Shina cacpipish paicunaca huañushcacunatapish , causaccunatapish taripangapac shuyacuc Diospac ñaupapimi , paicuna ima shina cashcata huillangacuna .
60004006	Chaimantami huañushca gentecunamanpish , causaipi paicuna ima ruhuashcata Dios taripacpi , paicunapac espiritupi Dios munashca shina causachun , alli huillaita huillagrirca .
60004007	Tucui ima tiyashcacuna tucurina punzhaca ña chayamucunmi . Chaimanta cancunaca alli yuyaihuan mana shaicushpa , Diosta mañaracuichiclla .
60004008	Tucuimanta yallica caishuc chaishuc cuyanacuichic . Chashna cuyanacushpaca , achca juchacunatami perdonanguichic .
60004009	Shinallatac mana huashalla rimashpa , caishuc chaishuc huasipi chasquinacuichic .
60004010	Diosmanta allita ruhuangapac chican chican ruhuac canata chasquishcamanta , allita ruhuaccuna shina , quiquin chasquishcahuan caishuc chaishucman allita ruhuaichic .
60004011	Maijan imata huillashpapish , Dios nishca shina huillachun . Maijan shuccunaman ima allita ruhuashpapish , Dios imatapish ruhuaclla cashcahuan ruhuachun . Tucui imata ruhuashpapish , Apunchic Jesucristomanta Dios alli nishca cachun ruhuaichic . Paica huiñaita sumaimanami , imatapish ruhuaipacllami . Chashna cachun .
60004012	Cuyashca criccuna , cric cashcata ricungapac rupachic shina llaquicuna japicpipish , “ jaicapi mana japishca llaquicunami japin ” nishpa , ama mancharichicchu .
60004013	Chaipac randica , Cristo llaquita apashca shina llaquita apacushcamantaca cushicuichiclla . Chashna cashpami , Cristo sumaimana cashcahuan cutimucpica cushicunguichic .
60004014	Cancunahuanca Diospac sumaimana Espiritumi causacun . Chaimanta Cristota caticushcamanta camishpa rimacpica , cancunamanca mai cushicuimi canga .
60004015	Maijan cancunamanta llaquita apashpaca , amatapish huañuchic cashcamanta , shuhuac cashcamanta , ima mana allita ruhuac cashcamanta , shuccunapac causaipi satiric cashcamanta llaquichishca cachun .
60004016	Ashtahuanpish Jesusta cric cashcamanta llaquita apashpaca , mana pinganachu canguichic . Pinganapac randica , Apunchic Jesusta catic cashcamanta Diostami “ allimari cangui ” nina canguichic .
60004017	Dios taripana punzhaca ñami chayamucun . Chaipica paipac huahuacunataracmi Diosca taripanga . Chashna ñucanchictarac taripai callaricpica , Diosmanta alli huillaita mana cazuccunacarin , ¿ imachari tucunga ?
60004018	Dios quillcachishcapica : « Cashcata ruhuacpish jarca jarcallami quishpirin . Chashna cacpica , millaita ruhuashpa juchalliccarin , ¿ imachari tucunga ? » ninmi .
60004019	Chashna cashcamanta maijanpish Dios munashca shina llaquita apacca , imatapish pactachic , tucuita ruhuac Diospac maquipi almata mingashpami , allita ruhuashpa catina can .
60005001	Cunanca cancunapurapi cac tandanacushca criccunata pushaccunatami , ñucapish paicuna shinallatac pushac cashcamanta cunashpa rimasha nini . Ñucaca Cristo ima shina llaquita apashcata ricushpa , huillacmi cani . Shuc punzha Cristo sumaimana ricuricpica , ñucapish chaipimi paihuan pacta casha .
60005002	Dios cancunaman mingashca criccunataca ovejacunata michic shina , quiquin munaihuan alli ricuraichic . Pi ruhuai nishcallamanta , cullquita japingaraicullapish ama ruhuaichicchu , ashtahuanpish Dios munashca shina , mana quillanayachishpa chaparaichic .
60005003	Cancunaman mingashca criccunataca , ama cancunapac gentecunata shina mandashpa charichicchu , ashtahuanpish alli ruhuashcata ricushpa catichunca , cancunaracmi allita ruhuana canguichic .
60005004	Chashna cashpami michiccunata Jatun Michic shamucpica , jaicapi mana chingaric , sumaimana coronata cancunaca japinguichic .
60005005	Chai shinallatac quipa huiñaicunapish , pushaccuna ima nishcata cazuichic . Mana jatun tucushpami tucuillatac caishuc chaishuc-huan cazunacuna canguichic . Diosca : « Jatun tucushcacunataca piñanimi . Mana jatun tucushcacunataca cuyanimi » ninmi .
60005006	Pai jatunyachina punzha cancunata jatunyachichunca , ama jatun tucushpa , imatapish ruhuaclla Diospac maquipi causaichic .
60005007	Ima llaquicuna japicpipish , Diospac maquipi churaichic . Paica cancunata cuidacunmi .
60005008	Cancunata mana ricunayachic diabloca león yarcaihuan micusha nishpa puricuc shinami , mashcashpa puricun . Shina cashcamanta riccharishca shina , alli yuyaihuan causaichic .
60005009	Cai pachapica tucui criccunami cancuna shinallatac llaquita apacuncuna . Chaita yachashpami , Jesusta alli crishpa , diablotaca mishaichic .
60005010	Ashtahuanpish asha punzhacaman llaquicunata cancuna apashca quipaca , Diosllatacmi pi mana juchanchipacta , alli sinchiyachishpa , alli caticta , pi mana cuyuchipacta ruhuanga . Paillatacmi ñucanchictaca Jesucristohuan shuc shinalla tucushcamantaca , paipac jatun cuyaimanta huiñaita sumacyachishca cachun acllarca .
60005011	Sumaimana achic nicucpish , tucuita mandanapish , huiñai huiñaita paipaclla cachun . Chashna cachun .
60005012	Huauqui Silvanohuan tucushpami , ñucaca cai asha quillcata quillcashpa cachani . Paitaca allita pactachic cric cashcatami yuyani . Caita quillcashpaca , cancuna allicunata chasquishcaca Dios mai cuyashpa cushcatatac yachachunmi , cunashpa cachani . Chai cuyaimantaca amatac anchuringuichicchu .
60005013	Babilonia pueblopi tandanacushca criccunataca , cancunata shinallatacmi Diosca acllarca . Paicunapish , shinallatac ñuca huahua shina Marcospish “ allilla cashca cachun ” nishpami cachancuna .
60005014	Caishuc chaishuc cuyaihuan muchashpa , “ allilla cashca cachun ” ninacuichic . Apunchic Jesus-huan shuc shinalla tucushcacunaca , tucui mashna sumac causaita charishca canguichicman .
61001001	Ñucaca Jesús acllashca apóstol , shinallatac Jesucristopacta ruhuac Simón Pedromi cani . Ñucanchic Dios Quishpichic Jesucristo cashcata ruhuac cashcamanta , ñucanchic shinallatac sumaimana crishcata chasquiccunamanmi , “ allillachu canguichic ” nishpa quillcashpa cachani .
61001002	Diostapish , ñucanchic Apunchic Jesucristotapish allita ricsishcamantaca , sumaimana cuyaitapish sumac causaitapish yallita chasquishca cachunmi munani .
61001003	Diosca Jesucristota ricsichishpami , paipac poderhuan ñucanchic paita allita yuyariccuna cachun , tucui ima illashcatapish ñucanchicman cushca . Cristoca pai cashcata ruhuac cashcata , sumaimana cashcata ricuchingapacmi cayarca .
61001004	Chashna cayashpami , pai cusha nishca mai valishca allicunataca cushca . Cancuna cai pacha millaicunata ruhuashpa , llaquiman rigricushcamanta anchurishpa pai shina tucuchunmi , chashna cushca .
61001005	Chaimanta cancuna crishcamantaca , allita ruhuanata munaichic . Ña allita ruhuashpaca , allita entendinata munaichic .
61001006	Ña allita entendishpaca , quiquinllatac jarcaric canata munaichic . Quiquinllatac jarcaric cashpaca , mana shaicushpa catinata yuyaichic . Mana shaicushpa caticcuna cashpaca , Diosta allita yuyariccuna canata munaichic .
61001007	Ña Diosta allita yuyariccuna cashpaca , criccunapura allita ruhuaccuna caichic . Ña criccunapura allita ruhuaccuna cashpaca , tucuita cuyaccuna canata munaichic .
61001008	Cancuna tucui caicunata charishpa , punzhanta ruhuashpa causacpica , cancunapac causaipish grano pucuc shinami alli canga , shinallatac Apunchic Jesusta crishcapish mana yangachu canga .
61001009	Ashtahuanpish caicunata mana charicca caruta ñahui mana ricuc shinami , ñaupa pai ruhuashca juchacunamanta chuyayachishcatapish cungarishca .
61001010	Chaimanta cuyashca criccuna , cancunata Dios acllashpa cayashcamantaca , caicunata ashtahuan yuyaipi charishpa causanata munaichic . Chashna causashpami , jaicapi mana urmanguichic .
61001011	Chashna cacpimi ñucanchicta Mandac Quishpichic Apunchic Jesucristoca , pai huiñaita mandacucman cancunataca imamanta mana jarcarishpa yaicuchun saquingalla .
61001012	Chaimanta tucui caicunata cancuna yachacpipish , cashcata nic yachachishcata allita caticucpipish , punzhantami yuyachicushalla .
61001013	Ñuca causashcacamanca caicunata nina alli cacpimi , cancunata yuyachishpa rimacushalla .
61001014	Ñucanchic Apunchic Jesucristoca ñuca cai pachata saquishpa , utca huañuna cashcatami yachachirca .
61001015	Chaimanta ñuca huañushca quipapish , caicunata cancuna yuyarichunmi , ima shinapish utca huillashpa saquina cani .
61001016	Poderta charic Apunchic Jesús cutimunamanta ñucanchic yachachishcaca , mana ñucanchic yuyaillamanta yanga rimaicunallachu , ashtahuanpish ñucanchic quiquin ñahuihuantacmi , Apunchic Jesús tucuimanta yalli sumaimana cashcataca ricurcanchic .
61001017	Dios paipac Churita jatunyachishpa , sumaimanata ruhuactami ricurcanchic . Diosca sumac achic nicucmantami : « Caimi ñuca cuyashca Churica . Paillami ñucataca cushichin » nirca .
61001018	Chai rimashca jahua pachamanta uyarishcataca , Apunchic Jesus-huan Diospaclla cac urcupi cashpami , ñucanchicllatac uyarcanchic .
61001019	Chaita urcupi ricushcaca , Diosmanta ñaupa huillaccuna huillashca chashnatac cashcatami ricuchin . Chai huillaica tuta punzhayangacaman amsata achicyachic lámpara shina , shinallatac tutamanta achicyachic lucero llucshic shinami , cancunapac shungutaca achicyachicun . Chai huillaita cancuna alli uyashpaca , allimi ruhuanguichic .
61001020	Shina cacpipish tucuimanta yallica , Diosmanta ñaupa huillaccuna quillcashpa huillachishcacunataca , Dios mana yuyaita cucpica , pipish “ cashnami , chashnami ” mana ni pudinchu .
61001021	Diosmanta ñaupa huillaccunaca jaicapi quiquin yuyashca shinaca mana huillarcacunachu , ashtahuanpish Diospaclla cashcamantami Diospac Espiritullatac paicunata yuyaita cucpi rimarcacuna .
61002001	Israelcunapurapica Diosmanta huillaccunami canchic nishpa , llulla huillaccunami tiyarca . Chashnallatacmi cancunapurapipish llullashpa yachachiccuna , Quishpichic Apunchic Jesusta mana ricsinichu nishpa , allita yachachicuc shinalla llaquiman apac yuyaicunata yachachinga . Chashna yachachishpaca , paicunallatacmi utca llaqui tucugricuncuna .
61002002	Taucacunami paicuna mana alli causacuc shinallatac causangacuna . Chaimantami cashcata nic huillashcata catinatapish mana allichu nishpa rimangacuna .
61002003	Paicunaca cullquita japingaraicumi , cancunamanca yachachishpa chayucyangacuna . Paicunataca ña utcamanta pachami , llaquimanmi ringuichic nishca can . Chai llaquimantaca manatac quishpiringacunachu .
61002004	Diosca paipac angelcuna juchallicpipish mana perdonarcachu , ashtahuanpish ucu pacha amsapimi shitarca . Chaipimi paicunaca Dios taripashpa llaquichina punzhacaman cadenahuan huatashca shuyacun .
61002005	Ñaupa punzhacunapi causaccunatapish Diosca mana perdonarcachu , ashtahuanpish yacu juizhuhuanmi millai gentecunataca tucuchirca . Shina cashpapish Dios munashca shina causachun nishpa , huillac Noellatami paihuan cac canchiscunandi quishpichirca .
61002006	Chashnallatacmi Sodoma pueblopi , Gomorra pueblopi causac millai gentecunataca uchupayangacaman rupachirca . Chashna ruhuashpaca , quipaman causac millai gentecuna chashnallatac tucuna cashcata ricuchingapacmi , chashnaca ruhuarca .
61002007	Shina cashpapish millaita ruhuashpa causac gentecunata ricushpa , llaquirishpa cashcata ruhuashpa causac Lotllatami quishpichirca .
61002008	Cashcata ruhuac Lotca millai gentecunapac chaupipi causashpami , punzhanta chai mana allicunata ricushpa , uyashpa , paipac alli shungupica llaquiric carca .
61002009	Mandac Diosca paipaclla causaccunataca imapish llaquicunamanta quishpichinmi . Millai gentecunataca pai taripashpa , llaquichina punzhacamanmi huacaichishpa charicun .
61002010	Tucuimanta yallica Mandac Diosca , pai Mandac cachun mana chasquiccunata , mana alli munaihuan catic imapish mapata ruhuaccunatami llaquichinga . Paicunaca mana cazuccuna , imapipish cariyaccuna , shinallatac poderta charic jahua pachamanta mandaccunatapish mana manchashpa camiccuna can .
61002011	Ashtahuanpish angelcunaca paicunata atishpa mandaccuna cashpapish , poderta chariccuna cashpapish , Diospac ñaupapica jahua pachamanta mandaccunataca mana juchanchishpa rimancunachu .
61002012	Chai pandata yachachiccunaca imatapish mana entendishpami mana allichu nishpa rimancuna . Chashna cashpami ima shinapish causashpa , japishpa huañuchina animalcuna shina causashpa huañungacuna .
61002013	Shuccunata llaquichishcamantaca , paicunapish llaquita apangacunami . Imapish mapa , mana allicunata punzha pacha ruhuashpaca , allitami ruhuanchic nishpami cushicuncuna . Cancunahuan tandanacushpa micungapac rishpaca , imapish quiquin munashcata ruhuashpami , pingaipac mapata ruhuancuna . Chai shina ruhuashpaca , cancunata umashpami cushicuc tucuncuna .
61002014	Maijan huarmita ricushpaca , huainayana yuyaillami cancuna . Juchallinataca manatac shaicuncunachu . Manarac sinchi criccunataca pandachincunami . Paicunaca tucuita atishpa imatapish charinallata munaccuna , shinallatac Dios mana ricunayachishca gentecunami can .
61002015	Cashcata ruhuashpa causanata saquishpami Bosorpac churi ñaupa huillac Balaam ruhuashcata catishpa pandarishpa purincuna . Balaamca millaita ruhuashpallami , cullquita japinata munac carca .
61002016	Pai chashna mana allita ruhuagricucpimi , shuc burroca gente shina “ canca mana allitachu ruhuacungui ” nishpa rimacpi , juizhu illac shina yuyacushcataca saquirca .
61002017	Chai pandata yachachiccunaca yacu illac jundu , shinallatac puyuta huaira apashca shinacunami . Shina cashpami , paicunaca huiñaicaman jatun amsapi shitashca cangapac cancuna .
61002018	Paicunaca yanga mapa rimaicunallatac caparishpa rimashpami , quiquin munashca mapacunata ruhuashpa , mana alli causaccunapuramanta cunanlla anchurishcacunataca cutin pandachincuna .
61002019	Paicunallatac mana alli causaipi huatashca shina cashpapish , shuccunata huatashca shina causaimanta cacharichishun nincunami . Maijanpish paita aticpica , chai aticpami huatashca shina tucun .
61002020	Maijanpish ñucanchicta Mandac Quishpichic Jesusta crishpaca , chai mana alli causaimanta anchurishcami can . Chashna anchurishca cashpapish cutin chaillamanta tigrarishpaca , ñaupa ima shina causacushcatapish ashtahuan yallimi tucun .
61002021	Dios cushca alli huillaita uyashca jahua cutinllatac saquinapac randica , Dios munashca shina causanata mana ricsishca cashpachari , ashtahuan alli canman carca .
61002022	Ashtahuanpish paicuna chashna tucucpica : « Allcupish pai ungushcallatatacmi cutin tigrachishpa micun . Cuchipish armarishca quipaca , cutinmi turupi singun » nishcaca pactashca .
61003001	Cuyashca criccuna , caihuanca ishcai cutinmi quillcashpa cachani . Ishcai quillcacunapitacmi alli yuyaihuan allita catichun nishpa , cunashpa rimani .
61003002	Diospaclla cac ñaupa huillaccuna nishcatapish , Quishpichic Apunchic Jesús mandashcata pai acllashca huillaccuna cancunaman huillashcatapish yuyarichicyari .
61003003	Tucuimanta yallica tucuri punzhacunapica quiquin munashca mapacunata ruhuaccuna tiyana cashcata yuyarichic . Paicunaca cancunata burlashpami :
61003004	« Apunchic Jesús cutin shamushami nishcaca , ¿ maitacyari ? Ñucanchic taitacunapish ña huañurcami . Cai pachata Dios ruhuashcamanta pachami chai shinallatac caticun » ningacunami .
61003005	Chai gentecunaca Dios rimashpalla jahua pachatapish , cai pachatapish ñaupamanta pacha ña ruhuashcata , shinallatac allpatapish yacumanta chicanyachishpa , yacu chaupipi charicushcataca mana entendishun nincunachu .
61003006	Shinallatac ñaupaca yacu juizhullahuantacmi , cai pachapi ima tiyashcatapish tucuchirca .
61003007	Shina cashpapish jahua pachapi , cai pachapi cunan ima tiyashcacunataca , chai rimashcallahuantacmi ninahuan tucuchingapac Diosca huacaichishpa charicun . Chai ninaca Dios taripashpa millaicunata llaquichina punzhapimi , rupachishpa tucuchinga .
61003008	Cuyashca criccuna , Apunchic Jesusmanca huaranga huataca shuc punzha shinallami , shinallatac shuc punzhaca huaranga huata shinallami .
61003009	Maijancunaca : “ Apunchic Jesusca mana utca cutimungachu ” nincunami . Shina cacpipish cancunata llaquishcamanta , shucllapish ama chingarishpa Diosman tigrarichun nishpami , paica manarac cutimun .
61003010	Shina cashpapish Apunchic Jesús cutimuna punzhaca shuc shuhuac shamuc shinami canga . Jahua pachaca jatun manchanayaipac tulun nishca uyaricpimi chingaringa . Chaipi ima tiyaccunapish ninahuanmi tucuchishca canga . Shinallatac cai pacha allpataca , caipi tiyaccunandimi Dios taripashpa rupachinga .
61003011	Chai shina Dios tucuita tucuchina cashcamantaca , cancunaca tucui mana allimanta anchurishpami , Diospaclla causana canguichic .
61003012	Dios shamuna punzha utca chayamuchunca , Diospaclla causanata munashpa shuyacuichic . Chai punzhapica , jahua pachataca ninahuan tucuchishpami chaipi ima tiyaccunatapish ninallahuantac tucui yacuyachinga .
61003013	Shina cashpapish ñucanchicca Dios cusha nishca mushuc jahua pachata , mushuc cai pachatami shuyacunchic . Chaipimi imapish cashcatac ruhuashpa causashun .
61003014	Chaimanta cuyashca criccuna , caicunata shuyacushcamantaca , Dios taripacpi alli ricuringapacca pi mana juchanchishca , ima millaimanta anchurishca , sumacta causacuichic .
61003015	Apunchic Jesús pai llaquishcamanta maijanpish quishpirichun nishpa , mana utca shamushpa shuyacushcataca yuyarichicyari . Caicunallamantatacmi ñucanchic cuyashca huauqui Pablopish , Dios yuyaita cucpi cancunamanca ña quillcarca .
61003016	Tucui pai quillcashcallapitacmi Pabloca caicunamanta rimashpa quillcashca . Shina cacpipish maijan quillcacunata mana entendipactac quillcashca cacpimi , cai quillcacunatapish , Dios quillcachishca shuctac quillcacunatapish imata mana yachac , manarac sinchi criccunaca shuctacman entendishpa , pandata yachachishpa , paicunallatac chingaringapac ricuncuna .
61003017	Chaimanta cuyashca criccuna , puntaman caicunata ña yachashcamantaca , mana allita ruhuaccuna pandata yachachicpi , chaita uyashpa alli caticushcata saquishpa paicunata mana catingapacca , allimi huacaichirina canguichic .
61003018	Shina tucunapac randica , ñucanchic Quishpichic Apunchic Jesucristota ashtahuan ricsishpa , pai mai cuyac cashcata yachashpa , catichic . ¡ Paica cunanpish , huiñai huiñaipacpish sumaimana alli nishca cachun ! Chashna cachun .
62001001	Dios cai pachata manarac ruhuacpi , ña tiyashcataca , ñucanchicmi uyarcanchic , shinallatac ñucanchic quiquin ñahuihuantacmi ricurcanchic . Shina ricushpa ñucanchic maquihuantac tuparishpami , chai Rimashca Shimica causaita cuc cashcata yachanchic .
62001002	Causaita cuctaca Dios cachacpimi ricurcanchic . Chaita ricushpami paimanta cancunaman parlanchic , shinallatac huiñai causaita cuc cashcata huillanchic . Paica Dios-huanmi carca . Chaimanta shamushpami , ñucanchicman ricurirca .
62001003	Ima shinami Dios-huan , paipac Churi Jesucristohuan shuclla canchic , chai shinallatac ñucanchic-huan shuclla cachunmi uyashcatapish , ricushcatapish cancunaman huillanchic .
62001004	Cancuna cushicuita yallita charichunmi , caicunataca quillcanchic .
62001005	Ñucanchicman Jesucristo yachachishcatami cancunamanca huillanchic . Diosca achicyachic luzmi . Paipica ima amsa mana tiyanchu .
62001006	Paihuanca shucllami canchic nishpapish , amsallapitac causacushpaca , llullanchicmi , shinallatac pai nishcataca mana ruhuanchicchu .
62001007	Ashtahuanpish achic luzpi causacushpaca , caishuc chaishuc-huan shucllami canchic , shinallatac paipac Churi Jesucristopac yahuarca tucui juchacunatami pichan .
62001008	Ima juchata mana charinchicchu nishpaca , ñucanchicllatacmi pandaricunchic . Shina cacpimi ñucanchic shungupica cashcata ruhuashpa causana yuyaica mana tiyan .
62001009	Shina cashpapish ñucanchic juchacunata Diosman huillacpica , paica imatapish cashcata ruhuac cashcamanta , imatapish pactachic cashcamantaca perdonangami , shinallatac tucui mana allicunatapish pichangami .
62001010	Ima juchata mana charinchicchu nishpaca , Diostamari llullac cashcata ruhuanchic , shinallatac pai rimashca shimipish ñucanchic shungupi mana causanchu .
62002001	Ñuca cuyashca huahuacuna , cancuna ama juchallichunmi caicunataca quillcani . Shina cacpipish maijan juchallishpaca , Dios-huan rimactami charinchic . Paica imatapish cashcata ruhuac Jesucristomi .
62002002	Jesucristoca Dios ñucanchic juchacunata perdonachunmi , ñucanchicpac randi huañurca . Shina huañushpaca mana ñucanchicpac juchacunallamanta ashtahuanpish tucui cai pachapi causaccunapac juchata perdonachunmi huañurca .
62002003	Diospac mandashcacunata pactachishpaca , paita ricsishcatami yachanchic .
62002004	Maijanpish « ñucaca paita ricsinimi » nishpapish , Dios mandashcacunata mana pactachishpaca llullami can . Shina cacpimi paipac shungupica imatapish cashcata ruhuashpa causana yuyaica mana tiyan .
62002005	Shina cacpipish Dios rimashca shimita maijanpish cazucca , Dios cuyac shinallatacmi mai cuyac cashcata ricuchin . Chashna cashpami paihuan shuclla cashcata yachanchic .
62002006	Maijanpish Dios-huan shucllami cani nishpaca , Jesucristo causashca shinallatacmi causana can .
62002007	Cuyashca huauquicuna , mana mushuc mandashcatachu quillcani , ashtahuanpish ñaupaman cancuna chasquishca mandashcallatatacmi quillcani . Cai mandashcatami ña uyashpa chasquircanguichic .
62002008	Shina cacpipish mushuc mandashcata quillcac shinallatacmi quillcani . Cai mandashca mana llulla cashcataca Jesucristomi ricuchirca , shinallatac cancunapish ricuchicunguichicmi . Imatapish cashcata ruhuac luz achicyachicucpimi , amsaca chingarishpa caticun .
62002009	Maijanpish ñucaca achic luzpimi cani nishpapish huauquita piñashpaca , amsapirami causacun .
62002010	Maijanpish huauquita cuyacca achicyachic luzpimi causacun . Paitaca ima juchapish mana urmachingachu .
62002011	Ashtahuanpish huauquita maijanpish piñacca amsapimi puricun , shinallatac amsallapitacmi causacun . Chai amsallatac ñahuita mana ricucta ruhuacpimi maiman ricushcatapish mana yachashpa causacun .
62002012	Cuyashca huahuacuna , cancunapac juchacunataca Jesucristomanta Dios ña perdonashca cashcamantami , cancunamanca quillcani .
62002013	Taitacuna , ima manarac tiyacpi Pai ña tiyashcata cancuna ricsishcamantami , cancunamanca quillcani . Quipa huiñaicuna , diablota mishashcamantami cancunamanca quillcani .
62002014	Taitacuna , ima manarac tiyacpi Pai ña tiyashcata cancuna ricsishcamantami , cancunamanca quillcani . Quipa huiñaicuna , cancuna sinchi cashcamanta Dios rimashca shimita chasquishpa shungupi huacaichishcamanta , shinallatac diablota mishashcamantami , cancunamanca quillcani . Huahuacuna , Diosta ricsishcamantami cancunamanca quillcani .
62002015	Cai pachatapish , cai pachapi ima tiyashcacunatapish ama cuyaichicchu . Maijanpish cai pachapaclla caccunata cuyacca , Diostaca mana cuyanchu .
62002016	Tucui cai pachapi tiyac millai munaicunapish , tucui ricushcata charina munaicunapish , charishcacunahuan jatun tucuna munaicunapish mana Diosmantachu shamun , ashtahuanpish cai pachallami chai munaicunataca cun .
62002017	Cai pachaca tucui ima tiyashca millai munaicunandimi chingaringa , ashtahuanpish Dios munashcata ruhuacca huiñaitami causanga .
62002018	Cuyashca huahuacuna , tucuri punzhacunaca ñami chayamushca . Llullashpa huillac , Cristota piñac runa shamungami nishcataca uyashcanguichicmi . Chai shinallatac Cristota piñaccuna ña taucacuna ricurimucpimi tucuri punzhacuna ña chayamushcataca yachanchic .
62002019	Chaicunaca ñucanchicpuramanta llucshishca cashpapish , mana ñucanchicpuratachu carcacuna . Ñucanchicpura cashca cashpaca , ñucanchicmantaca mana llucshinmanchu carcacuna . Chaicunaca mana ñucanchicpura cashcata ricuchunmi , chashnaca llucshirca .
62002020	Cristo cancunaman Diospac Espirituta cushcamantami , cashcata nic huillashcataca tucui cancuna yachanguichic .
62002021	Chashna cashcata nic huillashcata ña cancuna yachacpimi quillcani . Mana yachacpica , mana quillcaimanchu carcani . Cashcata nic huillashcapi ima llulla mana tiyashcataca , cancunallatacmi yachanguichic .
62002022	Maijanpish “ Jesusca mana Quishpichic Cristochu ” nicmi , llullashpa huillacca . Cristota piñacca Diostapish , Diospac Churitapish mana cricmi can .
62002023	Maijanpish “ Cristoca mana Diospac Churichu ” nicca mana Dios-huanchu , ashtahuanpish “ Jesusca Diospac Churimi ” nishpa huillacmi , Dios-huanca can .
62002024	Shina cashcamanta cancuna callarimanta pacha uyashcataca shungupi huacaichinguichic . Callarimanta pacha uyashcata shungupi huacaichishpaca , Diospac Churihuanpish , Dios-huanpish shucllami canguichic .
62002025	Jesucristo ñucanchicman cusha nishcaca , huiñai causaimi can .
62002026	Cancunamanca llullashpa huillaccuna ima shina cana cashcamantami quillcani .
62002027	Jesucristo cushca Diospac Espirituca cancunapimi causacun . Diospac Espiritullatacmi tucui imatapish yachachicun . Pai yachachishpaca , mana llullashpa chashnatac cashcatami huillan . Chaimanta pi yachachictaca mana mashcanachu canguichic . Diospac Espíritu yachachishca shina , Jesucristohuan shuclla causaichic .
62002028	Cuyashca huahuacuna , shinashpaca Jesucristo ricuricpi mana manchashpa ñahui ñahui ricuringapacca , paihuan shuclla causaichic . Chashna causashpami pai cutin shamucpica , paipac ñaupapi mana pingashpa tupashun .
62002029	Jesucristo imatapish cashcata ruhuac cashcataca yachanguichicmi . Chashna yachashpaca , maijanpish cashcata ruhuacca Diospac huahua cashcatami yachanguichic .
62003001	Ñucanchic Dios mai cuyashcamantami , ñucanchictaca paipac huahuacuna nishpa cayan . Chaica chai shinatacmi canchic . Cai pachapaclla causaccunaca Diosta mana ricsishcamantami ñucanchic paipac cashcatapish mana ricsincuna .
62003002	Cuyashca huauquicuna , ñucanchicca ña Diospac huahuacunami canchic . Shamuc punzhapi ima shinami ñucanchic cana cashcataca manarac yachanchicchu . Shina cashpapish Jesucristo ricuricpica , pai shina cana cashcatami yachanchic . Paitaca pai ima shina cashcatami ricushun .
62003003	Maijanpish pai yuyailla cacca , paillatacmi Jesucristo ima jucha illac cashca shinallatac tucui mapamanta anchurin .
62003004	Maijanpish juchata ruhuacca Dios mandashcatami mana cazun . Juchaca Dios mandashcatami paquin .
62003005	Jesucristo ñucanchic juchacunata anchuchingapac cai pachaman shamushcataca yachanguichicmi . Paica ima juchata mana charinchu .
62003006	Maijanpish Jesus-huan cashpaca , juchata ña mana ruhuanchu . Maijanpish juchata ruhuacca paitaca mana ricushcachu , shinallatac mana ricsishcachu .
62003007	Cuyashca huahuacuna , pacta pi cancunata crichinman . Maijanpish cashcata ruhuashpa causacca , cashcata ruhuac Cristo shinallatacmi allita ruhuan .
62003008	Maijanpish juchata ruhuacca diablopacmi . Diablomi callarimanta pacha juchata ruhuachicca . Diospac Churica diablo imata ruhuacushcata chingachingapacmi shamurca .
62003009	Maijanpish Diospac huahua tucushca cashpaca , Dios cushca mushuc causaita charishcamantaca mana juchata ruhuashpa causanchu .
62003010	Maijanpish cashcata mana ruhuashpa , criccunata mana cuyacca , mana Diospac huahuachu . Shina cashcamanta maijanlla Diospac huahuacuna , maijanlla diablopac huahuacuna cashcataca ricunallami can .
62003011	“ Caishuc chaishuc-huan cuyanacuichic ” nishpa huillashcataca , callarimanta pachami cancunaca ña uyashcanguichic .
62003012	Ama Caín shina cashunchic . Paica diablopac cashpami , paipac huauquitaca huañuchirca . ¿ Imamantatac huañuchirca ? Pai ruhuashcacuna mana alli cacpi , cutin paipac huauquipac ruhuashcacunaca alli cacpimi chashnaca ruhuarca .
62003013	Ñuca cuyashca huauquicuna , cai pachapaclla causaccuna cancunata piñacpica ama manchaichicchu .
62003014	Ñucanchicca huauquicunata cuyaccuna cashpami , huañuimanta causaiman pasashca cashcata yachanchic . Maijanpish mana cuyacca huañushca shinami causacun .
62003015	Maijanpish paipac huauquita piñacca huañuchicmi . Maijanpish huañuchicca huiñai causaitaca mana charinchu . Chaitaca cancunallatac yachanguichicmi .
62003016	Jesucristo ñucanchicta cuyashpa huañushcamantaca , ima shina cuyana cashcataca yachanchicmi . Shina cashcamantami ñucanchicpish , huauquicunamanta huañuna cacpipish huañuna canchic .
62003017	Shina cashpapish cai pachapi imallata charishpapish , shuc huauqui ima illaclla cashcata ricushpa mana llaquicca , ¿ ima shinatac Diospac cuyaitaca paipac shungupica charingayari ?
62003018	Ñuca cuyashca huahuacuna , ama shimillahuan “ cuyanimi ” nishunchic , ashtahuanpish imatapish ruhuashpatac cuyashcata ricuchishun .
62003019	Chashnami cashcata ruhuacpac cashcata yachashpa , Diospac ñaupapi alli cashcatapish yachashun .
62003020	Quiquinllatac shungupi “ mana allichu cani ” yuyacucpipish , Diosca ñucanchic shungutapish yalli yachac cashcamantaca tucuitami yachan .
62003021	Cuyashca huauquicuna , shina ñucanchic shungu imata mana juchanchicpica , Diospac ñaupapipish allillatacmi cashun .
62003022	Shina pai nishcata cazushpa , paipac ñaupapi allita ruhuashpa causacucpica , ñucanchic ima mañashcatapish cungami .
62003023	Paica paipac Churi Jesucristota crichun , shinallatac pai mandashca shina caishuc chaishuc-huan cuyanacuchunmi , ñucanchictaca mandan .
62003024	Pai mandashcata pactachiccunaca paicunapish Dios-huan , Diospish paicunahuanmi shuclla causancuna . Shina cacpimi pai ñucanchic-huan cashcataca , pai cushca Espiritullatac yuyaita cucpi yachanchic .
62004001	Cuyashca criccuna , cai pachapica taucacunami “ Diosmanta huillaccunami canchic ” niccuna tiyan . Shina cashcamanta ama tucuita cringuichicchu , ashtahuanpish Diospac Espirituhuan cashcata , mana cashcata ricunaracmi canguichic .
62004002	Diospac Espirituhuan cashcataca cai shinami yachana canguichic : Maijanpish “ Jesucristoca runa tucungapac shamushcami ” nicmi , Diospac Espiritutaca charin .
62004003	Maijanpish Jesucristota mana chashna yuyacca mana Diospac Espirituta charinchu , ashtahuanpish Jesucristota piñac espiritutami charin . Cancunaca chai espíritu shamuna cashcataca ñami uyarcanguichic . Paica ñami cai pachaman shamurca .
62004004	Cuyashca huahuacuna , cancunaca Diospacmi canguichic . Cancunapi causacuc Espirituca cai pachapaclla causac espirituta atic cashcamantami , chai llullashpa huillaccunataca mishashcanguichic .
62004005	Paicunaca cai pachapaclla cashpami cai pachallamanta rimancuna . Chaitaca cai pachapaclla causaccunaca uyancunami .
62004006	Ashtahuanpish ñucanchicca Diospacmi canchic . Diosta ricsiccunaca uyanmi . Mana Diospac caccunaca mana uyashun nincunachu . Shina cacpimi cashcata nic Diospac Espirituta charishcata , mana cashpaca llulla espirituta charishcata yachanguichic .
62004007	Cuyashca criccuna , Dios cuyaita cushcamanta caishuc chaishuc-huan cuyanacushunchic . Maijanpish cuyacca Diospac huahuami , shinallatac Diostapish ricsinmi .
62004008	Diosca cuyacmi . Maijanpish mana cuyacca , Diosta mana ricsinchu .
62004009	Ñucanchic paimanta huiñai causaita charichunmi , Diosca paipac shuclla Churita cai pachaman cachashpa , pai cuyac cashcataca ricuchirca .
62004010	Mana ñucanchicchu Diosta cuyashcanchic , ashtahuanpish Diosmari ñucanchicta cuyashpa , paipac Churita ñucanchic juchacunamanta huañushpa juchacunata pichachun cacharca . Chai cuyaimi tucuimanta yallica .
62004011	Cuyashca criccuna , ima shinami Diospish ñucanchicta cuyan , chai shinallatac ñucanchicpish caishuc chaishuc-huan cuyanacushunchic .
62004012	Diostaca jaicapi pipish mana ricushcachu . Shina cacpipish caishuc chaishuc-huan cuyanacushpa causacpica , Diosca ñucanchic-huanmi causan . Chashna cuyanacushpami , Dios cuyac cashcataca ashtahuan ricuchinchic .
62004013	Diosca ñucanchic-huan , shinallatac ñucanchicca Dios-huan causashcataca , paipac Espirituta cushcamantami yachanchic .
62004014	Ñucanchicllatacmi Dios cachashca paipac Churi cai pachapi causaccunata quishpichingapac shamushcataca ricurcanchic . Chaimantami huillanchic .
62004015	Maijanpish Apunchic Jesucristota “ Diospac Churimi ” nicca Dios-huanmi shinallatac Diospish paihuanmi can .
62004016	Chashnami Dios ñucanchicta cuyac cashcata yachashpa crinchic . Diosca cuyacmi . Maijanpish Diospac cuyaita charicca Dios-huanmi shinallatac Diospish paihuanmi can .
62004017	Apunchic Jesús cai pachapi cashca shinallatacmi , ñucanchicpish cai pachapica canchic . Chaimantami Dios cuyashca shina cuyanacushpaca , Dios taripai punzhapica mana manchashpa ricurishun .
62004018	Manchaica llaquichina cashcamantami shamun . Chaimanta maijanpish manchacca Diospac cuyaitaca manarac tucui charinchu . Maijanpish Diospac cuyaita charicca mana manchanchu , ashtahuanpish Diospac cuyaimi chai manchaitaca anchuchin .
62004019	Diosrac cuyashcamantami ñucanchicpish paitaca cuyanchic .
62004020	Maijanpish « Diosta cuyanimi » nishpapish , shuc huauquita piñacca llullami can . Ñahuihuan ricushca huauquita mana cuyashpaca , ¿ ima shinatac mana ricushca Diostaca cuyangayari ?
62004021	« Diosta cuyashpaca , paipac huauquitapish cuyachun » nishpami , Apunchic Jesusca mandashca .
62005001	Maijanpish Jesusta “ Quishpichic Cristomi ” nicca Diospac huahuami . Maijanpish Taitata cuyacca paipac huahuacunatapish cuyanmi .
62005002	Diosta cuyashpa paipac mandashcacunatapish pactachishpaca , paipac huahuacunatapish cuyashcatami yachanchic .
62005003	Maijanpish Diosta cuyacca pai mandashcatami pactachin . Pai mandashcacunaca pactachinallami can .
62005004	Diospac tucui huahuacunami cai pachapi tiyac millaicunataca mishan . Apunchic Jesusta crishpami , cai pachapi millaitaca mishanchic .
62005005	Maijanpish Jesusta Diospac Churi cashcata cricllami , cai pachapi tiyac millaicunataca mishan .
62005006	Apunchic Jesucristo shamushcataca yacupish , yahuarpish ricuchinmi . Mana pai bautizarishca yacullachu ricuchin , ashtahuanpish pai huañushca yahuarpish ricuchinmi . Cashcata nic Diospac Espiritullatacmi caicunataca ricuchin .
62005007	Quimsacunami caicunataca huillan :
62005008	Diospac Espiritupish , yacupish , shinallatac yahuarpish chai quimsacunami shuc yuyailla cancuna .
62005009	Gentecuna huillashcatapish crinchicmi . Shina cacpipish paipac Churimanta Diosllatac huillashcatami , tucuimanta yallica crina canchic .
62005010	Maijanpish Diospac Churita cricca , Diosllatac huillashcatami paipac shungupi charin . Maijanpish Diosta mana cricca , Diosllatac paipac Churimanta huillashcata mana crishcamantami , Diosta llullapi churan .
62005011	Cai huillashcahuanmi Diosca huiñai causaita cushca . Chai huiñai causaitaca paipac Churillamantami charinchic .
62005012	Maijanpish Diospac Churihuan cacmi , chai causaitaca charin . Maijanpish Diospac Churihuan mana cacca , mana chai causaitaca charinchu .
62005013	Cancuna Diospac Churita crishpaca , huiñai causaita charishcatapish yachachun nishpami caicunataca quillcani .
62005014	Diospac munaipi imatapish mañacpica , paica uyanmi . Shina cashcamantami paipi shunguta churashpa mañanchic .
62005015	Dios ñucanchic mañashcata uyac cashcata yachashpami , ñucanchic mañashcata cuna cashcataca ña yachanchic .
62005016	Maijanpish shuc huauqui mana huañuiman apacuc juchata ruhuacta ricushpaca , paimanta Diosta mañanami can . Chashna mañacpica , Diosca causaita cungami . Mana huañuiman apacuc juchata ruhuaccunamantami chashnaca mañana can . Huañuiman apacuc juchacunapish tiyanmi . Chaita ruhuaccunamantaca mana mañachun ninichu .
62005017	Tucui mana allita ruhuanacunami jucha . Shina cashpapish huañuiman mana apac juchapish tiyanmi .
62005018	Maijanpish Diospac huahua cashpaca , juchata mana ruhuacushcatami yachanchic . Diospac Churi paicunata huacaichicpimi , diabloca imata mana ruhuanata pudin .
62005019	Ñucanchicca Diospac huahuacuna cashcatami yachanchic , shinallatac cai pachapaclla causaccunataca diablo mandacushcatami yachanchic .
62005020	Diospac Churi shamushpa ñucanchicman yuyaita cushpami , cashcata nic Diostaca ricsichirca . Chaimantami cashcata nic-huan shuclla causanchic . Paica Diospac Churi Jesucristomi . Paillatacmi huiñai causaita cucpish , shinallatac cashcata nic Diospish can .
62005021	Cuyashca huahuacuna , ruhuashcalla dioscunata adoranamantaca huacaichiringuichic . Chashna cachun .
63001001	Ñucaca criccunata pushac cashpami , Dios acllashca tandanacushca criccunamanpish , mashnalla chaipi caccunamanpish tucui ñuca cuyaihuan caita quillcani . Mana ñucallachu cuyani , ashtahuanpish tucui mashnalla cashcata nic huillashcata uyashpa criccunami cuyancuna .
63001002	Chai cashcata nic huillashcaca ñucanchic shungupimi causacun . Chaica mana chingaringachu . Chaimantami cancunataca cuyani .
63001003	Diospish , paipac Churi Jesucristopish cancunataca mai cuyashpa , llaquishpa , sumac causaita cuchunmi munani . Cashcata nic huillashcata crishpa cuyanacushpa causachunmi , chashnaca nini .
63001004	Dios ñucanchicta mandashca shina , cancunapurapi maijancuna cashcata nic huillashcata crishpa causacushcata yachashpami , yallita cushicuni .
63001005	Cuyashca criccuna , cunanca caishuc chaishuc-huan cuyanacuchun nishpami mañani . Cai mandashcaca mana mushucchu , ashtahuanpish callaripi ñucanchicman mandashcallatacmi .
63001006	Cuyanacushpa causanaca , Dios mandashcacunata pactachinami . Chashna cuyanacushpa causanami nishpa mandashcataca , callarimanta pachami cancunaca ña uyashcanguichic .
63001007	Cai pachapica llullashpalla huillaccunaca achcacunami puricuncuna . Paicunaca : “ Apunchic Jesucristoca mana runa tucushpachu shamurca ” nishpami , llullashpa huillancuna . Chaicunaca Apunchic Jesucristota piñaccunami .
63001008	Chashna cashcamantami cancunaca imalla ruhuashcamanta japina cashcata mana chingachishpa , tucui japina yuyailla cana canguichic .
63001009	Maijanpish chingarishpa , Cristo yachachishcamanta ashtahuan yallichishpa yachachisha nicca , mana Dios-huanchu . Maijanpish Cristo yachachishca shina yachachicllami Dios-huanpish , paipac Churi Jesucristohuanpish can .
63001010	Maijanpish cancunapacman shamucpi Cristo yachachishca shina mana yachachictaca , ama chasquinguichicchu . Shinallatac « alli shamushcami cangui » ninallatapish , ama ninguichicchu .
63001011	Ashtahuanpish chashna « alli shamushcami cangui » nishpaca , mana alli ruhuaccunapurami tucunguichic .
63001012	Cancunaman imata nina cashcataca achcatami charini . Chashna cacpipish cai quillcapica mana quillcashpa cachagrinichu , ashtahuanpish ñuca quiquinllatac rishpami , cancunahuantac parlasha nini . Chashna parlashpami , ñucanchicca yallita cushicushun .
63001013	Cancunapac ñaña shina caishuc criccunapish , Dios acllashca cashpami “ allilla cashca cachun ” nishpa cachancuna . Chashna cachun .
64001001	Criccunata pushac ñucami , tucui shunguhuan cuyashca Gayoman cai quillcata quillcani .
64001002	Cuyashca Gayo , ima shinami Diospac ñaupapi alli cangui , shinallatac cambac cuerpopipish tucui imapipish alli cachunmi , Diosta mañani .
64001003	Maijan criccuna shamushpa “ cashcata nic huillashcata uyashpa allimi caticun ” nishpa canmanta huillacpimi , ñucaca yallita cushicurcani .
64001004	Ñuca huahuacuna cashcata nic huillashcata uyashpa , alli caticucta yachashpami , tucuimanta yalli cushicuni .
64001005	Cuyashca Gayo , criccunaman shinallatac shuctac llactamanta shamuccunaman imata ruhuacushpaca allitami ruhuacungui .
64001006	Paicunami can ima shina cuyaita charishcataca tandanacushca criccunapac ñaupapi huillarca . Paicuna ashtahuan Diospacta ruhuashpa purichunmi , imallahuan ayudashpa catichun mañani .
64001007	Paicunaca Jesucristomanta huillangapac llucshishpapish , mana criccunamantaca ima ayudata mana chasquircacunachu .
64001008	Chaimantami ñucanchic criccunaca paicunata imallahuan ayudashpa , cashcata nic alli huillaita huillanata ayudana canchic .
64001009	Ñucaca tandanacushca criccunamanmi shuc quillcata quillcarcani . Chashna quillcacpipish , Deotrefesca mandac casha nishpami , ñucanchic yuyaita cushpa quillcashcataca mana chasquisha nirca .
64001010	Chaimantami ñuca rishpaca , ñucanchicmanta huashalla parlashpa , llullashpa puricucta yuyachishpa rimasha . Maijan criccuna pozachichun nicpipish , mana chaquisha ninchu . Shinallatac criccunata chasquishun niccunatapish , jarcashpami tandanacushca criccunamanta llucchishpa cachan .
64001011	Cuyashca Gayo , chashna mana alli ruhuaccunataca ama catinguichu , ashtahuanpish allita ruhuaccunata catingui . Maijanpish allita ruhuacca Diospacmi , ashtahuanpish mana allita ruhuacca Diosta mana ricsinchu .
64001012	Demetriomantaca pai ruhuashcacuna alli cashcamantatacmi tucui mashna alli nincuna . Ñucanchicpish pai ima shina cashcataca huillanchicmi . Ñucanchic huillashca mana llulla cashcataca , cancunallatac yachanguichicmi .
64001013	Ñucaca achcatami canmanca nisha nini . Chashna cashpapish tintahuan , plumahuan quillcashpallaca mana nisha ninichu .
64001014	Ashtahuanpish canhuan ñahui ñahui cangapacmi , utca shamusha nicuni . Chaipimi ashtahuan parlanacushun .
64001015	Sumac causaita charichunmi munani . Cambac ricsishcacunapish cantaca “ allilla causangui ” nishpami cachancuna . Ñucanchic ricsishcacunatapish shucllancaman “ allilla cashca cachun ” ninguiyari .
65001001	Jesucristopacta ruhuac , Santiagopac huauqui Judasmi , Dios cuyashpa cayashcacunata “ allillachu canguichic ” nishpa caita quillcashpa cachani . Cancunataca ima millaimantapish Jesucristomi huacaichicun .
65001002	Dios cancunata mai llaquishcamanta , paimanta sumac causaitapish , cuyaitapish ashtahuan chasquichunmi munani .
65001003	Cuyashca criccuna , ñucapish , cancunapish quishpirishca cashcamantami , cancunamanca yallita quillcanata munarcani . Shina cacpipish cunanca Diospaclla caccunaman paicuna crichun yachachishcata , macanacuc shina sinchita catina cacpimi , caita quillcani .
65001004	Chaica cancunapurapimi , pacalla maijan llullac huillaccuna yaicushca . Chaicunataca ñaupa punzhacunamanta pachami Diosca jatun llaquiman rina cashcata huillashca . Chaicunaca millai runacunami . “ Ñucanchic Diosca cuyacmi ” nic tucushpallami , imapipish mana jarcarishpa , mana alliman pushancuna . Chashna ruhuashpami , ñucanchicta Mandac shuclla Apunchic Jesucristotapish “ paica mana quishpichicchu ” nincuna .
65001005	Cancuna ña yachashca cacpipish , Mandac Diosca israelcunata Egipto llactamanta llucchishca quipa , Paita mana criccunata chingachishcatami yuyachisha nini .
65001006	Shinallatac angelcunatapish , paicuna mandacushca jahua sumac causanata shitashpa rishcamantaca , amsa pachapimi tucuri punzhapi taripashpa llaquichingapac huiñaita huatashpa charicun .
65001007	Chashnallatacmi Sodoma pueblopi , Gomorra pueblopi shinallatac chai cuchulla pueblocunapi causaccunapish huacllirishpa , caricunapura , huarmicunapura chayarinacushpa , millaillapi causarcacuna . Chaimantami huiñaita rupacuc ninapi llaquita aparcacuna . Cunan punzha causaccuna ricushpa yuyarichunmi , chashnaca tucurca .
65001008	Chai shinallatacmi chai llullashpa yachachiccunaca “ muscunchicmi ” nishpa , caishuccunata pandachishpa , paicunallatac mapayashpa , Mandac Diostapish mana cazushpa , jahua pacha jatun mandaccunatapish mana alli nishpa , rimashpa camincuna .
65001009	Angelcunata jatun mandac ángel Miguelpish , diablohuan Moisespac huañushca cuerpota quichunacushpa piñanacushpapish , diablotaca mana millaita rimarcachu , ashtahuanpish “ Diosllatac llaquichichun ” nircami .
65001010	Shina cacpipish chai llullashpa yachachiccunaca manapish chashna cacta yachashpami , mana allita rimancuna . Imata yachashpapish , animalcuna shina yuyai illac cashcamantami , paicunallatac llaqui tucungapac millaita ruhuancuna .
65001011	Chashna gentecunaca , ¡ aij , imachari tucungacuna ! Paicunaca Caín ruhuashcatami catishcacuna . Balaam shinami , cullquiraicu pandarishcacuna . Shinallatac Coré shina cariyaclla cashcamantami , huañushpa chingaringacuna .
65001012	Paicunaca cancuna tandanacushpa micuicunapica , jatun pinganayaita ruhuashpami mapayachincuna . Paicunapac huicsallata yuyarishpami , pitapish mana manchashpa micuncunalla , ubiancunalla . Paicunaca chaquishca puyuta huaira caiman , chaiman apacuc shinami . Pucuna punzha mana pucuc yura shina , shinallatac ishca cutin huañushca sapimanta pitishca yura shinami cancuna .
65001013	Paicunapac pinganayaita mana allita ruhuashcacunaca , mama cuchata huaira caiman chaiman shitacpi , puscuta shitashca shinami can . Lucerocuna ñanta chingachishca shinami cancuna . Paicunamanca yallita amsa pachami huiñaicaman huacaichishca tiyacun .
65001014	Adanmanta Enoccamanca , canchis taitacunami cashca . Enocca Dios yuyaita cucpimi , chai yachachiccunamanta huillashpaca : « Mandac Diosca paipac huaranga huaranga angelcunahuan shamuctami ricurcani .
65001015	Chashna shamushpaca , tucui mana allita ruhuaccunata taripashpa , paicuna mana allita ruhuashcamanta , shinallatac paicuna Diosta piñachishpa , millaillata rimashcamanta taripashpa llaquichingapacmi shamurca » nishcami .
65001016	Chaicunaca huashalla rimaccuna , ima charishcacunahuanpish mana cushilla caccuna , shinallatac quiquinman imapish alli cachunllami munancuna . Paicunaca jatun tucushpami , imatapish japingaraiculla pitapish “ canca allimi cangui ” nic tucuncuna .
65001017	Shina cacpipish cuyashca criccuna , ñucanchic Apunchic Jesús acllashca huillaccuna ñaupaman ima nishcacunataca , alli yuyarichic .
65001018	Paicunaca : « Tucuri punzhacunapica , paicuna munashca shina mana alli munaillahuan causashpa , burlaric gentecunami tiyanga » nircacunami .
65001019	Chaicunaca criccunata chicanyachiccunami . Cai pachapaclla ima tiyashcata yuyariccuna cashpami , Diospac Espiritutaca mana charincuna .
65001020	Ashtahuanpish cuyashca criccuna , Diospaclla cachun cushca crinata allita catiraichic . Diosta mañashpaca , Diospac Espíritu yuyaita cushca shina mañaichic .
65001021	Cancunata Dios cuyacushcamantaca ama anchurichicchu . Shinallatac ñucanchic Apunchic Jesucristo llaquishpa , ñucanchicman huiñai causaita cuna punzhata shuyacuichiclla .
65001022	Maijanpish “ ¿ chashnachari , manachari chashna ? ” niccunataca ayudaichic .
65001023	Ninapi rupangapac ricuccunataca , ninamanta aisac shina quishpichichic . Shuccunataca paicuna shina mana allita ruhuanamanta cuidarishpa ayudaichic . Paicuna mana allita ruhuashcamanta churanacunacaman mapayashcataca millanami canguichic .
65001024	¡ Ñucanchicta Quishpichic shuclla Diostaca “ allimari cangui ” nishunchic ! Paimi paipac poderhuan , cancuna ima millaipi ama urmashpa , paipac sumaimana ñaupapi cushilla ricurichun huacaichicun .
65001025	¡ Paitaca sarunpish , cunanpish , huiñaipacpish sumaimana jatun cashcamanta , imatapish ruhuaipac mandac cashcamanta , ñucanchic Apunchic Jesucristomanta alli nishunchicyari ! Chashna cachun .
66001001	Cai ricuchinataca Jesucristo paipacta ruhuaccunaman utca ima tucuna cashcata huillachunmi , Diosca curca . Jesucristoca angelta paipacta ruhuac Juanpacman cachashpami caicunataca huillachirca .
66001002	Dios ima nishcataca Jesucristo ñucaman huillacpi , chaita allita ricushpa huillac Juanmi cani .
66001003	Maijanpish cai huillashcata rezacman , cai rezashcata uyashpa cazucmanca , mai cushicuimi canga . Cai huillashcacuna pactana punzhaca ñami chayamucun .
66001004	Ñucaca Juanmi cani . Ñucami Asia llactapi cac canchis pueblopi tandanacushca criccunaman quillcani . Dios cancunata mai cuyashpa sumac causaita cuchun , Diospac mandashpa tiyarina ñaupapi cac canchis Espiritucunapish allicunata cancunaman cuchunmi munani . Paica sarunpish , cunanpish , shinallatac shamucpish paillatacmi can .
66001005	Cai pachapi tiyac jatun mandaccunata Mandac , huañushcacunapuramanta punta causaric , shinallatac Diosmanta allita huillac Jesucristo cancunaman sumac causaita cuchunmi munani . Ñucanchicta cuyac , paipac yahuarhuan juchacunamanta ñucanchicta pichac ,
66001006	paihuan mandaccuna cachun , paipac Diospacta ruhuac curacuna cachun ruhuac ¡ Jesucristotaca tucui mashna huiñaita “ Jatun Mandacmi cangui , allimari cangui ” nichuncuna ! Chashna cachun .
66001007	¡ Uyaichic , Cristoca puyupimi shamucun ! Paitaca tucuimi ricunga . Paita chacatashpa huañuchiccunapish ricungami . Tucui cai pachapi causac gentecunapish ricushpaca , shungupi huactarishpami paimanta huacangacuna . ¡ Chaica chashnatacmi canga ! Chashna cachun .
66001008	Sarunpish , cunanpish , shinallatac shamucpish tucui imatapish ruhuac Mandac Diosca : « Ñucami callari A shina , tucuri Z shina tucuita callarichicpish , tucuchicpish cani » ninmi .
66001009	Ñucaca Jesucristomanta cancunapac huauqui Juanmi cani . Ñucaca Jesucristohuan shuclla cashpami , cancunahuan pacta Dios mandacucpi cashpa , cuyac shunguhuan ima llaquitapish apana yuyailla cani . Dios , Jesusman huillachishcata ñuca huillashcamantami , yacu chaupipi cac Patmos llactapi prezu carcani .
66001010	Chaipimi , Apunchic Jesuspac punzhapi Diospac Espíritu ñucata japicpi , ñuca huashamantaca shuc cornetapi tocac shina sinchita rimashca uyarishpaca :
66001011	« Ñucami callari A shina , tucuri Z shina callarichicpish , tucurichicpish cani . Cai can ima ricushcataca shuc libropi quillcashpa , Asia llacta canchis pueblopi causac tandanacushca criccunaman cachai . Chaicunaca Efeso , Esmirna , Pérgamo , Tiatira , Sardis , Filadelfia , shinallatac Laodicea pueblocunami can » nirca .
66001012	Shina nicta uyashpami ñuca ricungapac tigrarishpaca , canchis curi candelerocunata ricurcani .
66001013	Chai canchis candelerocunapac chaupipica , Runa Tucungapac shamushcaman ricchatami ricurcani . Paica chaqui pambacaman churanata churashca , shinallatac curimanta ruhuashca chumbita pechopi churashcami carca .
66001014	Paipac uma acchapish yuranlla millma shina , yuranlla rasu shinami carca . Paipac ñahui murucunapish nina jagan nicuc shinami carca .
66001015	Paipac chaquicunapish bronceta ninapi rupachishpa llambushca shinami jagan nicurca . Paipac rimashcaca yacucuna huactarishpa huaj nicuc shinami carca .
66001016	Paipac alli maquipica canchis lucerocunatami charicurca . Paipac shimimantaca ishcai filoyuc puntasapa espadami llucshicurca . Shinallatac paipac ñahuica inti tucuita achicyachicuc shinami carca .
66001017	Chaita ricushpaca , huañushca shinami paipac chaqui pambaman urmarcani . Shina cacpipish paipac alli maquita ñuca jahuapi churashpaca : « Ama mancharichu . Ñucami callarichicpish , tucuchicpish cani .
66001018	Ñucaca causacunimi . Huañushcami carcani , cunanca huiñaipacmi causacuni . Ñucami huañuipacpish , ucu pachapacpish llavecunata charicuni .
66001019	Can imata ricushcatapish , cunan ima tucushcatapish , shinallatac quipaman ima tucuna cashcatapish quillcai .
66001020	Ñuca alli maquipi canchis lucerocunata charicushca , shinallatac canchis candelerocunata can ricushcaca caitami nisha nin : Canchis lucerocunaca , canchis pueblocunapi cac tandanacushca criccunapac angelcunami . Shinallatac canchis candelerocunaca , canchis pueblopi cac tandanacushca criccunami can » nirca .
66002001	Efeso pueblopi cac tandanacushca criccunata ricuc angelman quillcai : “ Chai canchis lucerocunata alli maquipi charicuc , chai canchis curi candelerocunapac chaupipi puricucca :
66002002	Ñucaca can imata ruhuacushcata , can mana shaicushpa trabajacushcata , mana piñarishpa caticushcata , millaicunata mana ricunayachishcata , shinallatac Jesusmanta huillaccunami canchic nishpa llullashpa puriccunata taripashcatapish yachanimi .
66002003	Ñucata caticushcamanta llaquicunata apashpapish , mana piñarishpa , mana shaicushpa caticushcatapish yachanimi .
66002004	Shina cacpipish canpica shuctami mana allita ricuni . Punta cuyaita charishca shinaca , ña mana charinguichu .
66002005	Chaimanta can maimanta mana allita ruhuanata callarircangui , chaita yuyarishpa Diosman llaquirishpa cutiri . Callaripi ima shina cashca shinallatac cai . Can llaquirishpa Diosman mana cutiricpica , cambacman utca shamushpa , cambac candelerota maipi tiyacushcamanta anchuchishami .
66002006	Ashtahuanpish Nicolaitacuna ima ruhuashcata piñashpaca , allillatami ruhuangui . Chaicunataca ñucapish piñanimi .
66002007	Maijanpish ringrita charicca , Diospac Espíritu tandanacushca criccunaman ima nicushcata uyachun . Maijanpish millaita mishacmanca Diospac llactapi cac causaita cuc yuramantami carasha ” ninmi .
66002008	Esmirna pueblopi cac tandanacushca criccunata ricuc angelman quillcai : “ Huañushca cashpapish causaric , shinallatac callarichic , tucuchicca :
66002009	Can ima shina llaquicunata apacushcatapish , can huaccha cashcatapish yachanimi . Shina cashpapish canca chayucmi cangui . Maijan : ‘ Israelcunami canchic ’ niccuna , canta mana alli nishpa , rimac cashcatapish yachanimi . Chaicunaca mana israelcunatacchu , ashtahuanpish Satanaspacta ruhuangapac tandanacuccunami .
66002010	Cantaca llaquicuna japigricunmi . Shina cacpipish ama manchanguichu . Crishpa catincunatachu imami nishpami , maijan cancunataca diablo carcelpi churanga . Chaipica chunga punzhatami llaquita apanguichic . Shina cacpipish huañungacaman ñucata caticpica huiñai causaita ricuchic coronatami cusha .
66002011	Maijanpish ringrita charicca , Diospac Espíritu tandanacushca criccunaman ima nicushcata uyachun . Millaita mishacca quipa huañuipica ima llaquita mana apangachu ” ninmi .
66002012	Pérgamo pueblopi cac tandanacushca criccunata ricuc angelman quillcai : “ Ishcai filoyuc puntasapa espadata charicucca :
66002013	Satanás maipi mandacucpi can causacushcata , shinallatac can imata ruhuashcatapish yachanimi . Satanás maipi mandacucpi ñucamanta allita huillac Antipasta huañuchicpipish , ñucata crinataca mana saquishcanguichu .
66002014	Shina cacpipish asha mana allicunata ruhuacushcatami cantaca ricuni . Chaipica Balaam yachachishcacunata catishpa mana saquinata munaccunatami charingui . Paimi israelcunataca chai ruhuashcalla dioscunaman cushca micunata micuchunlla , huacllirichunlla nishpa , yachachichun Balactaca yachachishca carca .
66002015	Shinallatac Nicolaitacunapac yachachishcata mana saquinata munaccunatami charicungui .
66002016	Shina cashcamanta Diosman llaquirishpa cutiri . Chaita can mana ruhuacpica , utca cambacman shamushpami , ñuca shimimanta llucshicuc espadahuan chaicunahuanca macanacusha .
66002017	Maijanpish ringrita charicca , Diospac Espíritu tandanacushca criccunaman ima nicushcata uyachun . Maijanpish millaita mishacmanca pacashca tiyacuc maná shuti tandatami carasha . Shinallatac mushuc shutita quillcashca yuranlla rumitami cusha . Chaitaca pipish mana ricsingachu , ashtahuanpish chaita chasquicllami ricsinga ” ninmi .
66002018	Tiatira pueblopi cac tandanacushca criccunata ricuc angelman quillcai : “ Ñahui murucunapish nina jagan nicuc shina , shinallatac chaquicunapish bronce rupashca jagan nicuc shinata charic Diospac Churica :
66002019	Ñucaca can imata ruhuacushcata , cuyacushcata , crishpa caticushcata , servicushcata , shinallatac callaripi ruhuacushcata atishpa cunan ashtahuan allita ruhuacushcatapish yachanimi .
66002020	Shina cacpipish shuc mana allitami canpica ricuni . Jezabel huarmi yachachichunmi saquingui . Paica ‘ Diosmantami yachachicuni ’ nishpami paipac yachachishcacunahuanca ruhuashcalla dioscunaman cushca micunacunata micuchun , shinallatac huacllirichun nishpa ñucapacta ruhuaccunataca pandachicun .
66002021	Pai huacllirinata saquishpa , Diosman llaquirishpa cuti richun nishpami , tauca punzhacunata saquircani . Shina cacpipish mana cutirishpami , millaita ruhuanataca mana saquin .
66002022	Shina cashcamantami ñuca ungüita cachacpi , ungushca camapi canga . Chai huarmihuan huainayaccunatapish , shinallatac chai huarmi ima ruhuacushcata mana saquiccunatapish Diosman llaquirishpa mana cutiricpica jatun llaquicunami japinga .
66002023	Paipac huahuacunatapish huañuchishami . Chashna ruhuacpimi tucui tandanacushca criccunaca paicunapac yuyaitapish , shungutapish ñuca yachac cashcata yachac chayangacuna . Tucuimanmi imata ruhuacushca , shinallatac japina cashcata cusha .
66002024	Tiatira pueblopi causac criccunamanta maijancuna pai yachachishcata mana catishcamanta , Satanaspac jatunta yachanami nishcatapish mana yachacunata munashcamantaca , ima ashtahuan ruhuanataca mana mandanichu .
66002025	Shina cashpapish cancuna crishpa caticushcataca , ñuca shamungacaman ama saquinguichicchu .
66002026	Maijanpish tucuringacaman ñuca nishcata cazushpa millaita mishacmanca , llactacunata mandanatami cusha .
66002027	Ima shinami ñuca Taita ñucaman mandanata curca , shinallatacmi paicunamanpish cusha . Shina cucpica fierro varahuan mandashpami , allpa mangata shina ñutuchinga .
66002028	Shinallatac pacaringapac llucshic lucerotapish cushami .
66002029	Maijanpish ringrita charicca , Diospac Espíritu tandanacushca criccunaman ima nicushcata uyachun ” ninmi .
66003001	Sardis pueblopi cac tandanacushca criccunata ricuc angelman quillcai : “ Diospac canchis Espirituta shinallatac canchis lucerota charicucca : Ñucaca can imata ruhuacushcata , shinallatac causacunimi nicushpapish huañushca shina cashcataca yachanimi .
66003002	Can ima ruhuashcacunapish ñuca Diospac ñaupapica mana alli cashcatami ricuni . Chaimanta cambac allita ruhuana munai manarac tucuricpi , riccharic shina cutin jatarishpa , maipi mana alli ruhuacushcata allichi .
66003003	Callaripi ima shina yachacushcata , uyashcata cazushpa , Diosman cutirishpa catirai . Can mana chashna ruhuacpica can mana yuyashca horasmi shuhua shina cambacman shamusha .
66003004	Shina cashpapish Sardis pueblopi causac cancunapurapica , ashallacunami churanacunata mana mapayachishcacunaca tiyan . Paicunaca japina cashcamantami , ñucahuan yuranlla churana churashca puringacuna .
66003005	Maijanpish millaita mishacca , yuranlla churana churashcami canga . Paipac shutitapish causaiman rina libropi quillcashcataca mana anchuchishachu , ashtahuanpish ñuca Taitapac , shinallatac paipac angelcunapac ñaupapimi paitaca ñucapacmi nisha .
66003006	Maijanpish ringrita charicca , Diospac Espíritu tandanacushca criccunaman ima nicushcata uyachun ” ninmi .
66003007	Filadelfia pueblopi cac tandanacushca criccunata ricuc angelman quillcai : “ Mandac Davidpac llaveta charicuc , pi mana pascaipacta huichcac , pi mana huichcaipacta pascac , cashcata ruhuac jucha illacca :
66003008	Ñucaca can imata ruhuacushcataca tucuimi yachani . Chaimantami cambac ñaupapica pi mana huichcaipac punguta shina ñucamanta huillachunca pascashpa churashcani . Mana tucuita ruhuaipac cashpapish , ñuca nishcata pactachishcanguimi , shinallatac ñucata mana ricsinichu ninatapish mana nishcanguihu .
66003009	Ñucaca Satanaspac tandanacuimantami maijan manapish israelcuna cashpa , ‘ israelcunami canchic ’ nishpa llullaccunataca cambac ñaupapi cungurichisha . Chashna ruhuacpimi ñuca canta cuyashcataca yachangacuna .
66003010	Mana piñaric alli shungu cai nishpa ñuca mandashcata pactachinata mana saquishcamantami shamuc punzhapi cai pachapi causaccunata ima shina cashcata ricungapac llaquicuna shamucpica , cantapish huacaichisha .
66003011	Canman ñuca cusha nishcata ama pi quichuchun , ñucata catirangui . Ñucaca ñallami shamusha .
66003012	Maijanpish millaita mishacmanca , ñuca Diosta mañana huasi ucupi cac pilar shina canatami cusha . Chaimantaca jaicapi mana llucshingachu , shinallatac paipica ñuca Diospac shutitapish , ñuca Diospac pueblopac shutitapish quillcashami . Chaica jahua pacha Diospacmanta shamuc mushuc Jerusalenmi canga . Shinallatac paipica ñucapac mushuc shutitapish quillcashami .
66003013	Maijanpish ringrita charicca , Diospac Espíritu tandanacushca criccunaman ima nicushcata uyachun ” ninmi .
66003014	Laodicea pueblopi cac tandanacushca criccunata ricuc angelman quillcai : “ Dios-huan cai pachapi tucui ima tiyashcatapish ruhuac , imatapish cashcata nic , imatapish pactachic , shinallatac chashna cachunca nicca :
66003015	Ñucaca can imata ruhuacushcataca tucuimi yachani . Canca chiripish , rupacpish mana canguichu . Cantaca chiri cachun , mana cashpaca rupac cachunmi munani .
66003016	Shina cacpipish rupacpish , chiripish mana cashcamanta ashtahuanpish cunuclla cacpimi shungu tigrasha .
66003017	Canca , ñucaca chayucmi cani , imapish mana illanchu , tucuipimi alli ricuni nicunguimi . Ashtahuanpish imatapish mana charic , lluchulla , ñahui mana ricuc , misa , pipish mana cuyashca cashcataca mana yachanguichu .
66003018	Chaimantami ñucaca , ninapi rupachishca curita ñucamanta randishpa chayucyai , lluchulla pingaipi cashcata ama pi ricuchun , yuranlla churanata randishpa churari , ñahui alli ricuchunpish , jambita randishpa churari nini .
66003019	Ñucaca tucui cuyashcacunatami rimani , shinallatac llaquichini . Chaimanta can juchayuc cashcamanta llaquirishpa Diosman cutirishpa , Diospaclla cai .
66003020	Ñucaca huasiyuc nishpami pungupi huactashpa shayacuni . Maijanpish ñuca rimashcata uyashpa punguta pascacpica , paipacman yaicushpa paihuan micushami , paipish ñucahuan micungami .
66003021	Ima shinami millaita ñuca mishashpa ñuca Taita mandashpa tiyarinapi paihuan mandangapac tiyarircani , chai shinallatacmi maijanpish millaita mishacmanca ñucahuan mandachun ñuca mandashpa tiyarinapi ñucahuan tiyarichun cusha .
66003022	Maijanpish ringrita charicca , Diospac Espíritu tandanacushca criccunaman ima nicushcata uyachun ” ninmi .
66004001	Chai quipaca jahua pachapi pungu pascashcatami ricurcani . Puntaman uyarishca shinallatacmi , trompetapi tocac shina shuc rimashca uyarishpaca : « Caiman huichicui , caipica quipaman ima shina tucuna cashcatami ricuchigrini » nirca .
66004002	Shina nincami ñucata Diospac Espíritu japicpi , jahua pachapi jatun mandac mandashpa tiyarinapi shuc mandac tiyacucta ricurcani .
66004003	Chaipi tiyacucca jaspe rumi shina , cornalina rumi shina jagan nicucmi carca . Cutin chai muyundictaca esmeralda rumi shina jagan nicuc cuichimi ricurirca .
66004004	Shinallatac chai jatun mandac mandashpa tiyarina muyundicpica , ishcai chunga chuscu mandashpa tiyarinapi ishcai chunga chuscu yuyaccuna tiyacuctami ricurcani . Paicunaca yuranlla churanata churashca , umapipish curi coronata churashcami carca .
66004005	Chai jatun mandac mandashpa tiyarinamantaca relampacuna , rimashcacuna , shinallatac tulun nishcacunami llucshicurca . Shinallatac chai tiyarinapac ñaupapica canchis mechami japiricurca . Chaicunaca Diospac canchis Espiritumi .
66004006	Shinallatac jatun mandac mandashpa tiyarina ñaupapica , cristal jagan nicuc shina shuc jatun cuchaman ricchami carca . Chai tiyarinapac cuchulla muyundicpica , ñaupamanpish , huashamanpish ñahui murucuna junda causaita charic chuscucunami carca .
66004007	Puntaca leonman riccha , quipaca huagraman riccha , chaipac quipapac ñahuica gentepac ñahui shina , shinallatac chai quipaca huairapi ricuc cóndor shinami carca .
66004008	Chai chuscu causaita chariccunaca tucuimi sucta alasta charirca . Canzhamanpish , ucumanpish ñahui murucuna jundami carca . Chaicunaca tutapish , punzhapish mana shaicushpami : « ¡ Tucui imatapish ruhuac Mandac Dioslla , canca jucha illac , jucha illac , jucha illacmi cangui ! Canllatacmi carcangui , canllatacmi cangui , shinallatac canllatacmi shamungui » nishpami , alli nicurca .
66004009	Huiñai huiñaita causacuc , chai mandashpa tiyarinapi tiyacuctaca , canca sumacmi cangui , allimari cangui nishpami chai chuscu causaita chariccunaca pagui nicurca .
66004010	Chashna nicucpimi chai ishcai chunga chuscu yuyaccunaca coronacunata pambapi churashpa , huiñai huiñaita causacuc chai mandashpa tiyarinapi tiyacucpac ñaupapi cungurishpaca :
66004011	« ¡ Ñucanchicta Mandac Dioslla , canca sumacmari cangui , allimari cangui , imatapish ruhuacmi cangui ! Tucui ima tiyacpish cambac munaimantami ruhuarishca . Canmantami imapish tiyan . Shina cashcamanta cantaca alli ninatacmi canchic » nishpami , alli nicurcacuna .
66005001	Mandashpa tiyarinapi tiyacucca jahuamanpish ucumanpish quillcashca , shuc pillushca pangatami paipac alli maquipi charicucta ricurcani . Chai pillushca pangaca canchis sellota churashcami carca .
66005002	Chai quipaca mai poderta charic shuc angeltami ricurcani . Paica sinchita caparishpaca : « ¿ Maijantac cai sellota anchuchishpa , pillushca pangata pascaipac canguichic ? » nirca .
66005003	Chai sellota pascashpa ricungapacca jahua pachapipish , cai pachapipish , ucu pachapipish pi mana tiyarcachu .
66005004	Chai pillushca pangata pi mana pascashpa ricuc tiyacpimi ñucaca yallita huacarcani .
66005005	Chashna cacpimi yuyaccunapuramanta shucca : « Ama huacaichu . Judá aillumanta león shina Mandacmi , pillushca pangata pascangapac , shinallatac canchis sellotapish anchuchingapac tucui mana allita mishashca . Paica ñaupa mandac Davidpac huahua huahuacunapurami can » nirca .
66005006	Chai ishcai chunga chuscu yuyaccunapac , shinallatac chuscu causaita chariccunapac chaupipi cac mandashpa tiyarina cuchupica , huañuchishca shina shuc Pactalla Oveja shayacuctami ricurcani . Chai Ovejaca canchis gachuyuc , shinallatac canchis ñahui muruyucmi carca . Chai canchis ñahui murucunaca , cai pachaman cachashca Diospac canchis Espiritucunami can .
66005007	Chai Pactalla Oveja shamushpami , mandashpa tiyarinapi tiyacucpac alli maquimantaca pillushca pangata japirca .
66005008	Pillushca pangata ña japicpica , chai chuscu causaita chariccunapish , chai ishcai chunga chuscu yuyaccunapish Pactalla Ovejapac ñaupapimi cungurircacuna . Tucui paicunaca arpacunatami charicurcacuna . Curi vasocunapipish incienso jundatami charicurcacuna . Chai inciensoca Diospaclla caccuna Diosta mañashcacunatami nisha nin .
66005009	Shinallatac shuc mushuc cantota cantashpaca : « Canllami sellota churashcacunata anchuchishpa , pillushca pangata pascaipac cangui . Canca huañushpami , Diospac cachun tucui aillucunamantapish , tucuilaya rimaita rimaccunamantapish , tucui llactacunamantapish , tucuilaya gentecunamantapish cambac yahuarhuan randishpa tandachishcangui .
66005010	Chashnami ñucanchicta Mandac Diospacta ruhuaccuna , jatun mandaccuna , curacuna cachun ruhuashcangui . Shina cashpami cai pachataca mandashun » nircacuna .
66005011	Chai quipa ricushpaca , mandashpa tiyarinapac , causaita chariccunapac , shinallatac chai yuyaccunapac muyundicpimi achca angelcunapac rimashcata uyarcani . Chai angelcunaca huaranga , huaranga , mana yupaipac mai achcacunami carca .
66005012	Paicuna sinchita rimashpaca : « Diosman cushpa huañuchishca Pactalla Ovejallami , poderta charic , tucuita charic , tucuita yachac , imatapish ruhuac , alli nishca sumaimana nishca , ¡ tucuimanta yalli jatun nishca cana can ! » nircacuna .
66005013	Shinallatac Dios ruhuashca jahua pachapi caccunapish , cai pachapi caccunapish , allpa ucupi caccunapish , yacu ucupi caccunapish cantashpaca : « Mandashpa tiyarinapi tiyacuctapish , Pactalla Ovejatapish imatapish ruhuaclla cashcamanta , sumaimana cashcamanta , alli nishca cashcamantaca ¡ huiñai huiñaitami alli nishca cana can ! » nishcatami uyarcani .
66005014	Chai chuscu causaita chariccunaca : « ¡ Chashna cachun ! » nircami . Shinallatac chai ishcai chunga chuscu yuyaccunaca cungurishpa cumurishpami huiñai huiñaita causacutaca alli nircacuna .
66006001	Chai quipaca chai Pactalla Oveja canchispi sellashcamanta shucniqui sellota pascactami ricurcani . Shinallatac chai chuscu causaita chariccunamanta shucmi urcu tulun nic shina sinchita rimashpaca : « ¡ Shamui ! » nicta uyarcani .
66006002	Shina nicpi ñuca ricushpaca , yuranlla caballotami ricurcani . Chai caballopac jahuapi tiyacucca shuc arcotami apashca carca . Paiman coronata cucpimi , atishpa mishangapac llucshirca .
66006003	Ishcainiqui sellota Pactalla Oveja pascacpica , chai causaita chariccunamanta ishcainiqui rimashpaca : « ¡ Shamui ! » nictami uyarcani .
66006004	Chaimantaca shuc puca caballomi llucshirca . Chai caballopi tiyacucmanca cai pachapi sumac causaita anchuchishpa , caishuc chaishucta macanacuchishpa huañuipi churana poderta cushpami shuc jatun espadatapish curca .
66006005	Quimsaniqui sellota Pactalla Oveja pascacpica , chai causaita chariccunamanta quimsaniqui rimashpaca : « ¡ Shamui ! » nictami uyarcani . Chaimantaca shuc yana caballotami ricurcani . Chai caballopi tiyacucca paipac maquipi shuc balanzatami charicurca .
66006006	Chai chuscu causaita chariccunapac chaupimanta shuc rimashpaca : « Ishcai libra trigollami shuc punzha trabajoca valinga . Shinallatac sucta libra cebadapish shuc punzha trabajollatacmi valinga . Shina cacpipish aceiteta , vinota ama imata ruhuanguichicchu » nishcatami uyarcani .
66006007	Chuscuniqui sellota Pactalla Oveja pascacpica , chai causaita chariccunamanta chuscuniqui rimashpaca : « ¡ Shamui ! » nictami uyarcani .
66006008	Chaimantaca shuc quillu caballotami ricurcani . Chai caballo jahuapi tiyacucpac shutica Huañui nishcami carca . Cutin paita catishpa llucshicca Ucu Pacha nishcami carca . Paicunaca cai pachata chuscupi chaupishca shuc parte gentecunata macanacuihuan , ungüicunahuan , yarcaihuan , shinallatac cai pachapi cac animalcuna canishcahuan huañuchic cana podertami chasquirca .
66006009	Pichcaniqui sellota Pactalla Oveja pascacpica , Diosmanta allita huillashcamanta huañuchishcacunapac almacuna altar ucupi cactami ricurcani .
66006010	Chaimanta sinchita caparishpaca : « Tucuita Mandac , jucha illac Dioslla , allpa pachapi causaccunataca , ¿ ima punzhacamantac ñucanchicta huañuchishcamantaca taripashpa llaquichigringuiyari ? » nircacuna .
66006011	Chashna nicpimi paicunaman yuranlla churanata cushpaca : « Cancuna shinallatac Jesucristopacta ruhuaccuna cashcamanta mashnacuna huañuna cashca pactangacaman , ashata samaricuichiclla » nictami uyarcani .
66006012	Suctaniqui sellota Pactalla Oveja pascacpica , allpami ima mundota chucchurca . Chaipica intipish yana churana shinami yana tucurca , quillapish pucayashpami yahuar shina tucurca .
66006013	Shinallatac huaira sinchita cuyuchicpi yuramanta higocuna urmac shinami , jahua pachamanta cai pachaman lucerocunapish urmarca .
66006014	Jahua pachaca shuc papelta tandac shinami tucui chingarirca . Urcucunapish , yacu chaupipi cac allpacunapish maipi cashcamanta tucuimi cuyurirca .
66006015	Shinallatac cai pachata jatun mandaccunapish , soldadocunata jatun mandaccunapish , chayuccunapish , jatun pushaccunapish , serviccunapish , mana serviccunapish , tucuimi urcupi tiyac rumi jutcucunapi , shinallatac machaicunapi miticugrircacuna .
66006016	Chaipimi paicunaca urcucunatapish , rumicunatapish rimashpaca : « Mandashpa tiyarinapi tiyacucpac ñaupamanta , shinallatac Pactalla Oveja piñarishpa jatun llaquita cachanamantapish , ¡ ñucanchic jahuapi urmashpa pacaichicyari !
66006017	Paicuna yallita piñarishpa llaquichina punzhami shamushca . ¿ Chai llaquita apanataca pitac pudingayari ? » nircacuna .
66007001	Chai quipaca cai pacha chuscu ladopi chuscu angelcuna shayacuctami ricurcani . Chaicunaca cai pacha allpatapish , mama cuchatapish , ima yuracunatapish ama huaira huactachunmi , chuscu ladopi jarcashpa shayacurca .
66007002	Shinallatac inti llucshic ladomanta shuc ángel shamuctami ricurcani . Paica causac Diospac sellotami charicurca . Chai angelmi mama cucha yacutapish , cai pachatapish huacllichingapac poderta charic chuscu angelcunata sinchita caparirca . Paica :
66007003	« Ñucanchic Diospacta ruhuaccunapac frentepi sellota churangacaman cai pacha allpatapish , mama cucha yacutapish , ima yuratapish ama imata ruhuanguichicchu » nirca .
66007004	Chai quipaca : “ Israelpac chunga ishcai huahuacuna mirarishcapuramanta , pasac chuscu chunga chuscu huaranga sellota churashcacunami tiyan ” nictami uyarcani .
66007005	Chaicunaca Judapac aillupuramanta chunga ishcai huaranga , Rubenpac aillupuramanta chunga ishcai huaranga , Gadpac aillupuramanta chunga ishcai huaranga ,
66007006	Aserpac aillupuramanta chunga ishcai huaranga , Neftalipac aillupuramanta chunga ishcai huaranga , Manasespac aillupuramanta chunga ishcai huaranga ,
66007007	Simeonpac aillupuramanta chunga ishcai huaranga , Levipac aillupuramanta chunga ishcai huaranga , Isacarpac aillupuramanta chunga ishcai huaranga ,
66007008	Zabulonpac aillupuramanta chunga ishcai huaranga , Josepac aillupuramanta chunga ishcai huaranga , shinallatac Benjaminpac aillupuramanta chunga ishcai huaranga sellota churashcacunami carca .
66007009	Chai quipaca mana yupaipac tucuilaya gentecuna tucui llactacunamanta , tucui aillucunamanta , tucuilaya rimaita rimac gentecunatami ricurcani . Paicunaca mandashpa tiyarinapac ñaupapi , Pactalla Ovejapac ñaupapi yuranlla churanata churarishca , maquipica ramoscunahuan shayacuctami ricurcani .
66007010	Chaicunaca : « ¡ Mandashpa tiyarinapi tiyacuc ñucanchic Diospish , Pactalla Ovejapish ñucanchicta quishpichircami ! » nishpami , sinchita caparicurcacuna .
66007011	Tucui angelcunaca mandashpa tiyarinapac , yuyaccunapac , shinallatac chuscu causaita chariccunapac muyundictami shayacurcacuna . Paicunaca mandashpa tiyarinapac ñaupapi Diosta alli ningapac pambacaman cumurishpaca :
66007012	« ¡ Chashna cachun ! Ñucanchic Diosca sumac cashcamanta , yachac cashcamanta , alli nishca cashcamanta , imatapish ruhuaclla cashcamanta , jatun cashcamantami , huiñaicaman alli nishpa pagui ninchic . ¡ Chashna cachun ! » nicurcacuna .
66007013	Shina cacpimi chai yuyaccunapuramanta shucca : « Chai yuranlla churanata churashcacunaca , ¿ picunatac , maimantatac shamushca ? » nishpa , ñucaman tapurca .
66007014	Shina tapucpimi ñucaca : « Amito , canllatacmi yachangui » nircani . Shina nicpi paica : « Chaicunaca jatun llaquimanta mishaccunami , shinallatac Pactalla Ovejapac yahuarhuan paicunapac churanata tacshashpa yuranlla tucushcacunami .
66007015	Chaimantami Diosta mañana huasipi , Dios mandashpa tiyarinapac ñaupapi tutapish , punzhapish paipacta ruhuancuna . Mandashpa tiyarinapi tiyacucmi paipac carpa huasipi paicunataca huacaichinga .
66007016	Yarcaihuanpish yacunayaihuanpish ña mana llaquita apangacunachu . Intipish , shuctac ima rupachiccunapish mana rupachingachu .
66007017	Ashtahuanpish mandashpa tiyarina chaupipi cac Pactalla Ovejami michinga . Paillatacmi huiñai causaita cuc yacumanpish pushanga . Shinallatac paicunapac ñahuicunamantaca Diosmi tucui huiquita pichanga » nirca .
66008001	Pactalla Oveja canchisniqui sellota pascacpica , chaupi hora shinatami jahua pachapica chunlla carca .
66008002	Chai quipaca canchis angelcuna Diospac ñaupapi shayacuctami ricurcani . Paicunamanca canchis cornetatami curcacuna .
66008003	Chai quipaca shuc angelmi curimanta ruhuashca inciensota churanahuan shamushpa , altar chaquipi shayarirca . Chai angelca Diospaclla caccuna mañashcacunahuan mirarichunmi achca inciensota , mandashpa tiyarinapac ñaupapi cac curi altarpi Diosman curca .
66008004	Incienso rupashcapish , Diospaclla caccuna Diosta mañashcapish , Diospac ñaupamanmi angelpac maquimantaca rirca .
66008005	Chai quipa incienso churanata ángel japishpaca , altarpi tiyac nina brazasta jundachishpami cai pachaman shitarca . Chashna shitacpica , urcucuna tulun nishca , rimashcacuna , relampacuna achic nishca , shinallatac allpa chucchuimi tiyarca .
66008006	Chai canchis angelcunaca paicuna charicushca canchis cornetapi tocangapacmi allichirirca .
66008007	Puntaniqui ángel tocacpica , yahuarhuan chapushca nina , rundumi urmarca . Chashna urmashpami cai allpataca quimsapi chaupishcamanta shuc parteta yuracunandi , quihuacunandi rupachirca .
66008008	Ishcainiqui ángel tocacpica , mama cucha yacumanmi shuc jatun urcu rupacuc shina urmarca . Shina urmacpica , mama cucha yacuca quimsapi chaupishcamanta shuc partemi yahuar tucurca .
66008009	Chashna tucucpica , mama cuchapi cac barcocunapish , chaipi causac animalcunapish quimsapi chaupishcamanta shuc partemi tucurirca .
66008010	Quimsaniqui ángel tocacpica , shuc rupacuc jatun luceromi jagan nishpa jahua pachamanta quimsapi chaupishcamanta shuc parte callpacuc yacucunapi , tucyacuc yacucunapi urmarca .
66008011	Chai luceroca Jayac shutimi carca . Chaimantami yacucunataca quimsapi chaupishcamanta shuc parteta jayacyachirca . Chai yacuta ubiashpaca , achca gentecunami huañurca .
66008012	Chuscuniqui ángel tocacpica , quillapish , intipish , lucerocunapish quimsapi chaupishcamanta shuc partemi amsayarca . Chaimantami quimsapi chaupishcamanta shuc parte punzhapish , tutapish mana achicyarca .
66008013	Chai quipaca shuc cóndor jahuata volashpa puricuctami ricurcani . Shina puricushpa sinchita rimashpaca : « ¡ Cai pachapi causaccunalla ! ¡ Caishuc quimsa angelcuna tocacpica , aij , imachari tucunga ! » nircami .
66009001	Pichcaniqui ángel tocacpica jahua pachamanta cai pachaman shuc lucero urmactami ricurcani . Chai luceromanca jatun jutcuta pascana llavetami curca .
66009002	Chai jatun jutcuta pascacpica , jatun hornomanta shinami achca cushni llucshishpa intitapish , punzhatapish amsayachirca .
66009003	Chai cushnimantaca langostacuna llucshishpami , tucui allpa jahuata purirca . Chai animalcunamanca alacrancuna shina millai cana podertami curca .
66009004	Chashna cushpaca , allpapi tiyac quihuatapish , yuracunatapish , tucui imapish verdicllacunataca ama imata ruhuachunmi mandarca . Ashtahuanpish Diospac sellota frentepi mana charic gentecunatami llaquichichun cacharca .
66009005	Shina cashpapish huañuchichunca mana cacharcachu , ashtahuanpish alacrán canishpa nanachic shina , pichca quillacaman llaquichichunmi cacharca .
66009006	Chai punzhacunapica ima shinapish huañunatami gentecunaca yuyanga . Shina yuyacushpapish mana huañungacunachu . Paicuna huañuita munacucpipish , huañuica mana chayangachu .
66009007	Chai langostacunaca macanacuiman ringapac allichirishca caballocuna shinami carca . Umacunapica curi coronacunata churashcami carca . Cutin ñahuicunaca gentecunapac ñahui shinami carca .
66009008	Acchaca huarmicunapac accha shina , cutin quirucunaca leonpac quirucuna shinami carca .
66009009	Churanaca fierro churana shina , alascunaca macanacuipi achca carretacunata caballocuna aisacpi huacac shinami huac nicurca .
66009010	Chai langostacunaca alacrán shina chupacunapi tucsina agujacuna apashcami carca . Chai agujacunaca pichca quillacaman nanachicmi carca .
66009011	Chaicunataca jatun jutcuta jatun mandac angelmi mandacurca . Chai angelca hebreo rimaipica Abadón , cutin griego rimaipica Apolión shutimi carca .
66009012	Punta llaquica ña tucurinmi . Shina cashpapish ishcaica tiyanracmi .
66009013	Suctaniqui ángel tocacpica , Diospac ñaupapi cac chuscu gachuyuc curi altarmanta shuc rimashca uyarishpami ,
66009014	cornetata charicuc suctaniqui angeltaca : « ¡ Eufrates yacu patapi huatashca chuscu angelcunata cachari ! » nirca .
66009015	Shina nicpimi chuscu angelcunata cacharishpaca , cai pachapi causac gentecunata quimsapi chaupishcamanta shuc parteta huañuchichun cacharca . Chai angelcunaca chai pacha , chai punzha , chai quilla , chai huata huañuchichun nishcatacmi carca .
66009016	Chaimantaca : “ Caballopi cac soldadocunaca ishcai pasac junumi can ” nictami uyarcani .
66009017	Ñucaca caballocunatapish , chaipi tiyacuccunatapish muscuipi shinami ricurcani . Chaicunaca zafiro shina azul , azufre shina quillu nina shina jagan nicuc fierrohuan pechota jarcarishcami carcacuna . Caballocunapac umaca leonpac uma shinami carca . Shimimantaca ninapish , cushnipish , azufrepish llucshicurcami .
66009018	Chai ninahuan , cushnihuan , azufrehuan , quimsa jatun llaquicunahuanmi , cai pachapi causac quimsapi chaupishcamanta shuc parte gentecunata huañuchirca .
66009019	Chai caballocunaca shimihuanpish , chupacunahuanpish llaquichircami . Chai chupacunaca culebrapac uma shinami carca . Chaicunahuanmi gentecunataca yallita llaquichirca .
66009020	Cai llaquicunahuan llaquichicucpi mana huañuc gentecunaca , mana allita ruhuanataca mana saquircachu . Ashtahuanpish supaicunatapish , curimanta , cullquimanta , rumimanta , broncemanta , caspimanta ruhuashca mana uyac , mana ricuc , mana puric dioscunatami adorashpa catircacuna .
66009021	Shinallatac huañuchinatapish , brujianatapish , huacllirinatapish , shuhuanatapish mana saquircacunachu .
66010001	Chai quipaca mai poderta charic ángel jahua pachamanta puyupi pillurishpa shamucuctami ricurcani . Umapica cuichi apashca , ñahuica inti shina jagan nicuc , shinallatac changacunaca nina culun nishpa rupacuc shinami carca .
66010002	Paica shuc uchilla pillushca panga pascashcatami maquipi charicurca . Alli chaquihuanca mama cuchapi , lluqui chaquihuanca allpapimi sarushpa shayacurca .
66010003	Shina shayacushpaca , león shinami sinchita caparirca . Shina caparicpica , canchis tulun nishca caparishcami uyarirca .
66010004	Shina canchis tulun niccunapac rimashcata uyashpaca , quillcagrircanimi . Chaipimi jahua pachamanta rimashca uyarishpaca : « Chai canchis tulun nishpa rimashcataca ama quillcaichu , chaitaca pacalla huacaichi » nirca .
66010005	Chai quipaca mama cuchapi , allpapi sarushpa shayacuc ángel alli maquita jahuaman churashpaca ,
66010006	jahua pachatapish , cai pachatapish , mama cuchatapish , tucui chaipi ima tiyaccunatapish ruhuacpac , huiñaita causacpac shutipimi : « Cunanca shuyana punzhacunaca ña mana tiyangachu .
66010007	Ashtahuanpish canchisniqui ángel trompetapi tocacpica , Diosmanta ñaupa huillac , paipacta ruhuaccunaman huillashca shinami , pai imata ruhuasha nishcataca pactachinga » nirca .
66010008	Chai quipaca , jahua pachamanta cutin rimashca uyarishpaca : « Yacupi , allpapi sarushpa shayacuc angelpac maquipi cac uchilla panga pascashcata japigri » nirca .
66010009	Ñuca rishpa , chai pillushca pangata mañagricpica : « Japi , micui . Cambac shimipica abeja mishqui shina mishquimi canga . Cambac huicsapica jayacmi tucunga » nirca .
66010010	Shina nicpimi , angelpac maquimanta uchilla pangata japishpa micurcani . Chaica ñuca shimipica abeja mishqui shina mishquimi carca . Ashtahuanpish micushca quipaca , ñuca huicsapica jayacmi tucurca .
66010011	Chaita micushca quipaca : « Tauca pueblocunapish , llactacunapish , shuctac shuctac rimaita rimaccunapish , shinallatac jatun mandaccunapish ima tucuna cashcataca cutinmi huillana cangui » nirca .
66011001	Chai quipaca , carrizo caspi shina shuc medina varata ñucaman cushpami : « Jatari , Mandac Diosta mañana huasitapish , altartapish medi . Chaipi Diosman mashna mañaccunatapish yupai .
66011002	Ashtahuanpish Mandac Diosta mañana huasi canzha pambataca ama medinguichu . Chaica Diosta mana ricsiccunaman cushcami . Paicunami chuscu chunga ishcai quillata Diospaclla cac pueblotaca llaquichinga .
66011003	Chai punzhacunapica ishcai huillaccunatami sharpa churanata churarishpa huaranga ishcai pasac sucta chunga punzhacunata ñucamanta huillachun mandasha » nirca .
66011004	Chai ishcai huillaccunaca cai pachata Mandac Diospac ñaupapi shayacuc ishcai olivos yuracuna , shinallatac ishcai candelerocunami can .
66011005	Paicunata maijanpish llaquichisha nicpica , shimimanta ninata llucchishpami rupachinga . Chashna rupachicpimi , maijanpish llaquichicca huañunga .
66011006	Chai ishcai huillaccunaca , paicuna huillacui punzhacuna ama tamyachun , tamyata jarcai pudincunami . Yacucunatapish yahuarta ruhuangapac poderta charincunami . Allpa pachapi ima tiyashcatapish tucuilaya llaquicunahuan , mashna cutinpish llaquichi pudincunami .
66011007	Tucuita huillashca quipaca , manchaipac animal jatun jutcumanta llucshishpami , paicunahuan macanacushpa , atishpa huañuchinga .
66011008	Chai huañushcacunaca jatun pueblo plazapimi siricunga . Chai pueblollapitacmi Mandac Apunchic Jesustaca chacatarcacuna . Chai pueblotaca Sodoma pueblohuan , Egipto llactahuanmi chimbapurashca .
66011009	Chai huañushcacunataca tucui aillucunapish , tucuilaya rimaita rimaccunapish , tucuilaya gentecunapish , shinallatac tucui llactacunamanta caccunami quimsa punzha chaupicaman siricucta ricungacuna . Chashna ricushpapish , enterrachunca mana saquingacunachu .
66011010	Dios ima nishcata huillac chai ishcaicunaca yallitami cai pachapi causaccunataca llaquichishca carca . Chaimantami chai ishcai huañushcata ricushpaca , yallita cushicushpa , caishuc chaishuc imatapish caranacunga .
66011011	Ashtahuanpish quimsa punzha chaupi tucucpica , causaita cuc espirituta Dios cachacpimi , paicunaca causarishpa jatarirca . Chaita ricuccunaca yallitami mancharirca .
66011012	Chai ishcai huillaccunaca jahua pachamanta : « ¡ Caiman huichicuichic ! » nishpa , sinchita caparishcatami uyarcacuna . Chaipica paicunata piñaccuna ricucucpimi puyupi huichicurca .
66011013	Chai pachaca allpami yallita chucchurca . Shina tucucpica chai pueblota chungapi chucpishcamanta shuc parte urmacpimi canchis huaranga gentecuna huañurca . Mana huañushca gentecunaca manchaihuanmi jahua pacha Diosta alli nircacuna .
66011014	Ishcainiqui llaquica tucurinmi . Shina cacpipish , quimsaniqui llaquica ñallami chayamugrin .
66011015	Canchisniqui ángel cornetapi tocacpimi jahua pachamanta sinchita caparishpaca : « Tucui cai allpa pacha llactacunaca , ñucanchic Diospac , shinallatac pai cachashca Quishpichic Cristopac mandanami tucushca . Paimi huiñai huiñaita mandanga » nirca .
66011016	Shina caparicpimi Diospac ñaupapi cac , paicunapac tiyarinapi tiyacuc ishcai chunga chuscu yuyaccuna pambacaman cumurishpa , Diosta alli nircacuna .
66011017	Paicunaca : « ¡ Poderyuc Mandac Dioslla ! Cantaca pagui ninchicmi . Canllatacmi cangui , canllatacmi carcangui . Tucui ima ruhuanatapish canllatacmi charingui . Chaillahuantacmi tucui mandanatapish callarishcangui .
66011018	Tucui llactacunapi causaccunami piñarishca . Can piñarishpa llaquichina punzhami chayamushca . Chai punzhaca huañushcacunata taripana , cambacta ruhuac can ima nishcata huillaccunaman , cambaclla caccunaman , cambac shutita alli niccunaman , jatunman cashpa , uchillaman cashpa japina cashcata cuna punzhami can . Shinallatac cai pachata llaquichiccunata tucuchina punzhami chayamushca » nircacuna .
66011019	Shina cacpica , jahua pachapi tiyac Diosta mañana huasimi pascarirca . Chaipica Dios-huan ari nishca Arcami ricurirca . Urcucuna tulun nishcapish , rimashcacunapish uyarircami . Relampa achic nishcapish ricurircami . Allpapish chucchurcami , rundupish yallitami urmarca .
66012001	Jahua cielopica shuc jatun mancharinami ricurirca . Chaipica shuc huarmimi intihuan pillushca shina churarishca , paipac chaqui ucupica quilla apashca ricurirca . Cutin umapica chunga ishcai lucerocunayuc corona apashcami carca .
66012002	Chai huarmica huicsayucmi carca . Chashna cashpami sajuarina punzha chayacpica , nanaihuan llaquita apashpa caparicurca .
66012003	Chai quipaca cutinllatacmi cielopica shuc jatun mancharina ricurirca . Shuc jatun puca dragón animalmi canchis umayuc , chunga gachuyuc , umacunapi corona apashca ricurirca .
66012004	Chupahuanca quimsapi chaupishcamanta shuc parte lucerocunatami jahua cielomanta cai pachaman aisashpa shitarca . Chai dragonca huarmi ña sajuarinca huahuata micungapacmi , chai huarmipac ñaupapi shayarirca .
66012005	Chai huarmica tucui cai pachapi causaccunata , fierro varahuan mandagricuc shuc cari huahuatami sajuarirca . Ashtahuanpish chai huahuaca mandashpa tiyarinapi tiyacuc Diospac ñaupamanmi apashca carca .
66012006	Chai huarmica shitashca pamba , Dios allichishcapi huaranga ishcai pasac sucta chunga punzhacaman Dios carashcata micushpa cangapacmi miticushpa rirca .
66012007	Chai quipaca shuc macanacuimi jahua pachapi tiyarca . Chaipica mandac ángel Miguelmi paipac angelcunata tandachishpa dragonhuan macanacurca . Shinallatac dragonpish paipac angelcunata tandachishpami macanacurca .
66012008	Shina cashpapish paicunaca mana misharcachu , jahua pachapipish ña mana causanata charircachu .
66012009	Chaimantami jatun dragontaca jahua pachamanta llucchishpa shitarcacuna . Chai dragonmi ñaupa rucu culebra , shinallatac diablo nishcapish , Satanás nishcapish can . Paica tucui cai pachapi causaccunata llullashpa , mana allita ruhuachicmi . Chaimantami paipac angelcunandi cai pachaman llucchishpa shitarcacuna .
66012010	Shina tucushca quipami jahua pachamanta sinchita caparishpaca : « Cunanmi quishpirinapish , Diospac imata ruhuanapish , Dios mandanapish , pai cachashca Quishpichic Cristo mandanapish chayamushca . Tutapish , punzhapish Diospac ñaupapi ñucanchic huauquicunata juchanchishpa llaquichictaca ñami caimanta llucchishpa shitashca .
66012011	Paicunaca Pactalla Oveja huañushpa yahuarta jichashcamanta , alli huillaita huillashcamantami chai llaquichictaca mishashca . Huañuna cacpipish , mana mancharcacunachu .
66012012	¡ Jahua pachapi causaccuna cushicuichic ! Ashtahuanpish allpa pachapi , shinallatac mama cucha yacupi causaccunaca , ¡ aij , imachari tucunguichic ! Ashalla punzhacuna tiyana cashcata yachashpami , diabloca yallita piñarishpa jahua pachamanta cancunapacman urai rirca » nictami uyarcani .
66012013	Cai pachaman shitashca cashcata yachac chayashpami , dragonca chai cari huahuata charic huarmita huañuchisha nishpa cati callarirca .
66012014	Ashtahuanpish chai huarmimanca culebramanta caruyashpa , shitashca pambapi causagrichunmi , aguilapac ishcai alasta volashpa richun curcacuna . Chaipimi quimsa huata chaupita Dios cushcata micushpa causacurca .
66012015	Chai culebraca callpacuc yacu tucushpa chai huarmita apachunmi , paipac shimimanta yacuta shitarca .
66012016	Ashtahuanpish huarmita ama yacu apachunmi , allpa pascarishpa chai culebra shitashca yacutaca ucuyachirca .
66012017	Chashna tucucpimi dragonca chai huarmihuan yallita piñarishpa , huarmipac huahua huahuacunahuan macanacungapac rirca . Chaicunaca Dios mandashcacunata pactachiccuna , shinallatac Jesusmanta huillashcata uyashpa alli caticcunami can . Chai dragonca mama cucha yacu patapimi shayarirca .
66013001	Mama cucha ladopi cac tio allpapi shayacushpami yacumanta shuc manchana animal llucshicta ricurcani . Chai animalca canchis umayuc , chunga gachuyucmi carca . Chai gachucunapica coronatami charirca . Shinallatac umacunapica , Diosta piñachishpa quillcashcacunatami charirca .
66013002	Chai ñuca ricushca manchana animalca leopardoman ricchami carca . Chaquica osopac chaqui shina , shimica leonpac shimi shinami carca . Dragonmi pai shina mandashpa tiyarinatapish , poderyuc canatapish , shinallatac mandanatapish chai manchana animalman curca .
66013003	Chai animalpac umacunapuramanta shuc umaca yallita chugrishca huañunallami carca . Chashna cacpipish chai chugri alli tucucpimi , tucui cai pachapi causaccunaca mana amirishpa chai animalta catircacuna .
66013004	Chai animalman poderta cushcamantami , dragontaca “ allimari cangui ” nircacuna . Shinallatac chai manchana animalta alli nishpaca : « Cai manchana animal shinaca pipish mana tiyanchu . ¿ Paihuanca pitac macanacungayari ? » nircacuna .
66013005	Chai manchana animalmanca Diosta piñashpa rimanata , shinallatac chuscu chunga ishcai quillata mandanatapish , curcami .
66013006	Shina cucpimi Diostapish piñashpa , paipac huasitapish , shinallatac jahua pachapi causaccunatapish mana alli nishpa mapata rimarca .
66013007	Shinallatac Diospaclla caccunahuan macanacushpa , mishachun , tucui aillucunata , tucuilaya rimaita rimaccunata , tucuilaya gentecunata , shinallatac tucui cai pacha llactacunata mandachunpish saquircami .
66013008	Tucui cai pachapi causaccunami chai animaltaca “ allimari cangui ” nircacuna . Chaicunaca cai pachata Dios ruhuashca punzhamanta pacha huiñaita causangapac rina , huañuchishca cac Pactalla Oveja charicuc libropi shutita mana quillcashcacunami can .
66013009	Maijanpish ringrita charicca caita uyaichic :
66013010	« Maijanpish prezu apana cacca prezu apashcami canga . Espadahuan huañuchina cacca espadallahuantacmi huañuchishca canga » . Chashna tucucpica mana piñarishpami Diospaclla caccunaca Diosta crishpa catina can .
66013011	Chai quipaca cutin shuc manchana animaltami allpa ucumanta llucshicta ricurcani . Chai animalca ovejapac gachu shina ishcai gachucunatami charirca , shinallatac dragón shinami rimarca .
66013012	Chai animalca punta animal shinallatacmi paipac ñaupapica poderyuc carca . Shinallatac huañunalla chugrishca alli tucushca punta animaltami cai pachapi causaccunataca “ allimari cangui ” nichun nirca .
66013013	Pi mana ruhuaipaccunatapish ruhuashpa ricuchishpami , jahua pachamantapish ninata tucuipac ricuipi urmachirca .
66013014	Cai manchana animalca punta shamuc animalpac ñaupapi chashna ruhuashpa ricuchishpami cai pachapi causaccunata umarca . Chaipac quipaca , chai punta animalca espadahuan huañunallata chugrichishca cashpapish , causashpa catinmi , chaimanta chai animalman ricchata ruhuaichi nishpami mandarca .
66013015	Diosca quipa animaltaca punta animalman ricchata ruhuashca animalman causaita cuchun , rimachichun , shinallatac paita mana “ allimari cangui ” niccunata huañuchichunmi saquirca .
66013016	Shinallatac uchillacunata cashpa , jatuncunata cashpa , huacchacunata cashpa , chayuccunata cashpa , alli lado maquipi , mana cashpaca frentepi sellota churachunmi mandarca .
66013017	Maijanpish chai sellota mana charicca catunatapish , randinatapish mana pudircachu . Chaica , chai animalpac señal , mana cashpaca shuti , mana cashpaca chai animalpac shutipac yupaimi carca .
66013018	Maijanpish alli yachacllami , chai animalpac yupai ima nicushcataca yachanga . Chai animalpac yupaica sucta pasac sucta chunga suctami . Chai yupaica shuc runapac shutitami nisha nin . Chaitaca alli yachaccunallami yachac chayanga .
66014001	Chai quipaca Sión urcu jahuapi Pactalla Oveja shayacuctami ricurcani . Paihuanca pasac chuscu chunga chuscu huaranga quishpirishcacunami frentepi Pactalla Ovejapac shutita , shinallatac Diospac shutita quillcashca carcacuna .
66014002	Chaipac quipa jahua pachamantaca achca yacu huaj nicuc shina , urcucuna sinchita tulun nicuc shina , shinallatac tauca tocaccuna arpapi tocacuc shinami uyarirca .
66014003	Chaicunaca mushuc cantotami mandashpa tiyarinapac ñaupapi , chuscu causaita chariccunapac ñaupapi shinallatac ishcai chunga chuscu yuyaccunapac ñaupapi cantacurcacuna . Chai cantotaca pipish mana yachacui pudircachu , ashtahuanpish chai pasac chuscu chunga chuscu huaranga cai pachamanta quishpirishcacunallami yachacurca .
66014004	Paicunaca huarmihuan mana chayarishca chuyacuna , Pactalla Oveja maita ricpipish caticcuna , gentecunapuramanta Diosmanpish , Pactalla Ovejamanpish cungapac , punta acllashcacuna shina quishpirishcacunami can .
66014005	Paicunaca jaicapi imata mana llullacchu carcacuna . Shina cashpami Diospac ñaupapica jucha illac cancuna .
66014006	Chai quipaca shuc ángel jahuata volacuctami ricurcani . Chai angelca tucui llactacunapi causaccunaman , tucui aillucunaman , tucuilaya rimaita rimaccunaman , shinallatac tucuilaya gentecunaman huiñaicaman cac alli huillaita huillangapac huillanatami charicurca .
66014007	Pai huillashpaca : « ¡ Dios taripana punzhaca ñami pactamushca ! Shina cashcamanta Diosta manchaichic , shinallatac paita alabaichic . ¡ Cai pachatapish , jahua pachatapish , mama cucha yacutapish , shinallatac tucyacuc yacutapish ruhuacta alli nichic ! » nirca .
66014008	Chaipac catic angelca : « ¡ Babilonia jatun puebloca ñamari tucui tucurin ! Paica vinota ubiachic shinami , pai huacllirishpa tucui llactacunapi causaccunata huacllirinapi urmachishca » nirca .
66014009	Chaipac catic quimsaniqui ángel sinchita rimashpaca : « Maijanpish chai manchana animalta shinallatac paiman ricchata alli nic , mana cashpaca maquipi cashpa , frentepi cashpa sellota churashca cacca ,
66014010	Diosmanta shamuc jatun llaquitami imahuan mana chagrushca vinota vasopi tallishpa ubiac shina Diospac piñaitaca chasquinga . Chaicunaca Pactalla Ovejapac ñaupapi , shinallatac Diospaclla cac angelcunapac ñaupapimi ninahuanpish , azufrehuanpish llaquichishca canga .
66014011	Chai jatun llaquimantami cushnica huiñaita llucshicunga . Chai manchana animaltapish , paiman ricchatapish ‘ allimari cangui ’ nishpa , paipac shutita alli nishpa sellota apaccunamanca tutapish , punzhapish llaquimanta samarinaca mana tiyangachu » nirca .
66014012	Chaimantami Diospaclla caccunaca Dios mandashcacunata cazushpa , mana shaicushpa Jesusta alli caticcuna cashcata ricuchingacuna .
66014013	Cutin jahua pachamanta shuc rimashca uyarishpaca : « Caita quillcai : Caimanta quipaman Apunchic Jesus-huan shuclla tucushpa huañuccunamanca , ¡ mai cushicuimi canga ! Diospac Espiritupish : Ari , chashnami can . Paicuna ima ruhuacushcamantaca samaringacunami . Paicuna ima ruhuashcapish paicunahuanmi canga » nishcatami uyarcani .
66014014	Chai quipaca shuc yuranlla puyutami ricurcani . Chai puyu jahuapica Runa Tucungapac shamushcaman riccha tiyacuctami ricurcani . Paica umapica curi coronata churashca , shinallatac maquipica shuc jinu hosis apashcami carca .
66014015	Cutin Diosta mañana huasimanta shuc ángel llucshishpa , puyupi tiyacucta sinchita rimashpaca : « Granota tandana punzhaca ñami pactamushca . Granoca ñami pucushca . ¡ Chaimanta hosista japishpa piti ! » nirca .
66014016	Shina nicpimi chai puyu jahuapi tiyacucca paipac hocis-huan cai pachamanta granota tandarca .
66014017	Chai quipaca , shuctac angelmi jahua pachapi cac Diosta mañana huasimanta shuc jinu hosishuan llucshirca .
66014018	Cutin ninata cuidachun churashca ángel altarmanta llucshishpami jinu hosista charicucta sinchita rimashpaca : « ¡ Cambac jinu hosista llucchishpa , cai pachapi tiyac uvasta piti . Uvasca ñami pucushca ! » nirca .
66014019	Shina nicpimi chai angelca hosista japishpa , cai pachapi tiyac uvasta pitirca . Shina pitishpaca , capingapacmi huacaichinapi shitarca . Chaica Diosmanta shamuc jatun llaquichinatami nisha nin .
66014020	Chai uvascunataca pueblomanta canzhamanmi capishca carca . Chai uvascuna huacaichinamantaca yahuarmi quimsa pasac kilometrocaman rishpa , caballopac shimi shinacaman jundarca .
66015001	Cutinllatacmi jahua cielopica shuctac jatun mancharinata ricurcani . Chaipica tucurina canchis llaquicunatami canchis angelcuna charicurca . Chai llaquicunahuanmi Diospac piñaica ña tucurigricurca .
66015002	Shinallatac cristalman riccha jatun cucha yacu , ninahuan chapushcatami ricurcani . Chai yacu cucha patapica manchana animaltapish , paiman ricchatapish mishashpa , paipac shuti yupaitapish mana chariccuna Dios cushca tocana arpacunata apashpa shayacuctami ricurcani .
66015003	Chaipica Diospacta ruhuac Moisespac cantota , shinallatac Pactalla Ovejapac cantotapish cashna nishpami cantacurcacuna : « ¡ Tucui imatapish ruhuac Mandac Dioslla ! Can tucui ima ruhuashcacunaca sumaimana jatunmi . ¡ Tucui llactacunata Mandac Dioslla ! Canca imatapish allita , shinallatac imapish cashcallatami ruhuangui .
66015004	¡ Mandac Dioslla ! ¿ Pitac cantaca mana manchangayari ? ¿ Pitac cantaca mana alli ningayari ? Canllami jucha illac cangui . Chaimantami tucui llactacunapi causaccuna shamushpa , cantaca alli ningacuna . Can ruhuashcacunaca tucuimi alli ricurishca » nicurcacuna .
66015005	Chai quipaca jahua pachapi cac , ari nishcata ricuchic Diosta mañana carpa huasi pascarictami ricurcani .
66015006	Chai Diosta mañana huasimantaca , canchis angelcunami canchis llaquicunata apashca llucshirca . Paicunaca linomanta ruhuashca jagan nicuc churanata churashca , shinallatac pechopica curimanta ruhuashca chumbita churashcami carca .
66015007	Chai chuscu causaita chariccuna puramanta shucca , huiñaicaman causacuc Dios piñarishpa llaquichinatami curimanta ruhuashca canchis copapi jundachishpa , canchis angelman curca .
66015008	Diosca imatapish ruhuangapac poderta charishcamanta shinallatac sumaimana achiclla cashcamantaca , cushnimi Diosta mañana huasipica jundarca . Shina cacpimi canchis angelcuna canchis llaquicunahuan llaquichinata tucuchingacaman , chaimanca pipish mana yaicui pudirca .
66016001	Chai quipaca Diosta mañana huasi ucumantami canchis angelman sinchita rimashpaca : « ¡ Richic , Dios piñarishpa cachashca canchis copacunapi tiyac llaquichinata allpapi talligrichic ! » nishcata uyarcani .
66016002	Shina nicpimi shucniqui ángel rishpaca , pai charicushca copata allpapi tallirca . Chashna tallicpica , manchana animalpac sellota chariccunata , shinallatac paiman ricchata alli niccunataca millai sisu ungüimi japirca .
66016003	Ishcainiqui ángel rishpaca , pai charicushca copataca mama cucha yacupimi tallirca . Chaipi tallicpica , yahuar llucshic shina , chai yacu yahuar tucucpimi , tucui chai yacupi causac animalcuna huañurca .
66016004	Quimsaniqui ángel rishpaca , tucyac yacupi shinallatac callpac yacupimi pai charicushca copata tallirca . Shina tallicpica , chai yacuca yahuarmi tucurca .
66016005	Chai quipaca yacucunata mandac ángel rimashpaca : « ¡ Jucha illac Dioslla ! Canllatacmi cangui , canllatacmi carcangui . Chashna llaquita cachashpaca , allitami ruhuashcangui .
66016006	Paicunami cambaclla caccunatapish , canmanta huillaccunatapish yahuarta jichashpa huañuchircacuna . Paicunaca chashna chasquina cashcamantami , canpish chashnallatac paicunamanca yahuarta ubiachishcangui » nishcatami uyarcani .
66016007	Shinallatac altar ucumanta shuc rimashpaca : « ¡ Tucui imatapish ruhuac Mandac Dioslla ! Canca imatapish llaquichina cashcatatac ricushpami taripangui » nishcatami uyarcani .
66016008	Chuscuniqui angelca intipimi pai charicushca copata tallirca . Chashnaca , inti ashtahuan rupacyashpa gentecunata rupachic cachunmi tallirca .
66016009	Chaipica , tucui gentecunami ruparca . Shina cacpipish , Diosman cutirishpa , paita alli ninataca mana munarcacunachu , ashtahuanpish chai llaquicunatapish anchuchiclla Diostaca camishpami rimarcacuna .
66016010	Pichcaniqui angelca manchana animal mandashpa tiyarinapimi pai charicushca copata tallirca . Shina tallicpica , pai mandana amsa pura tucucpimi gentecunaca nanaihuan calluta canirirca .
66016011	Ashtahuanpish millaita ruhuanataca manatac saquircacunachu . Sisu ungüihuanpish , nanaihuanpish cashpami , jahua pacha Diostaca piñashpa rimarcacuna .
66016012	Suctaniqui angelca Eufrates jatun yacupimi pai charicushca copata tallirca . Chashna tallicpica , inti llucshic ladomanta jatun mandaccuna shamushpa pasachunmi , chai yacuca chaquirca .
66016013	Shina tucucpica Dragonpac shimimantapish , manchana animalpac shimimantapish , llullac huillacpac shimimantapish sapoman riccha quimsa mana alli espiritucuna llucshicuctami ricurcani .
66016014	Chaicunaca pi mana ruhuaipacta ruhuashpa ricuchic , supaipac millai espiritumi carca . Chaicunaca tucui cai pachapi tiyac jatun mandaccunapacman rishpami , tucui poderta charic Diospac jatun macanacuna punzhapi macanacungapac tandachigrirca .
66016015	« Uyaichic , ñucaca cancuna mana yuyashca horaspimi shuhua shamuc shina shamusha . Maijanpish riccharishca , churanata churarishca chapacucmanca , ¡ mai cushicuimi canga ! Chashna churarishca mana lluchulla cashpami , mana pinganachinga »
66016016	Chai millai espiritucunaca hebreo rimaipi Armagedón nishca pambapimi tucui mandaccunata tandachirca .
66016017	Canchisniqui angelca huairapimi pai charicushca copata tallirca . Chashna tallicpica , jahua pachapi cac Diosta mañana huasipi mandashpa tiyarinamantami sinchita rimashpaca : « Ñami tucui tucuchishca » nishca uyarirca .
66016018	Chashna nicpica urcu tulun nishcapish , rimashcacunapish uyarircami . Relampa achic nishcapish ricurircami . Shinallatac gentecuna cai pachapi tiyashca punzhamanta pacha jaicapi mana chucchushcatami , allpaca chucchurca .
66016019	Chashna tucucpica , jatun Babilonia puebloca quimsapimi chaupirirca . Cai pachapi tiyac tucui pueblocunapish tuñirircami . Chai jatun Babilonia pueblotaca jayac vinota ubiachic shina piñaihuan llaquichingapacmi , Diosca yuyarirca .
66016020	Yacu chaupipi tiyac tucui llactacunapish , shinallatac urcucunapish tucuimi chingarirca .
66016021	Jahua pachamantaca shuc quintal shina llashac runducunami tucui gentecunapac jahuapi urmarca . Shina urmashpa yallimana llaquichicpimi , gentecunaca Diosta piñashpa rimarcacuna .
66017001	Copacunata charicuc canchis angelcunapuramanta shuc shamushpaca : « Shamui , yacucuna jahuapi tiyacuc cullquimanta huainayac huarmita llaquichigricushcata ricuchisha .
66017002	Chai huarmihuanmi cai pachapi tiyac jatun mandaccunaca huainayarca . Tucui llacta gentecunapish paihuanmi vinota ubiashpa machac shina huacllirircacuna » nirca .
66017003	Chai quipaca Diospac Espíritu ñucata japicpi shitashca pambaman ángel pushacpimi , shuc huarmi chai manchana puca animalpi montashca tiyacucta ricurcani . Chai animalca canchis umayuc , chunga gachuyuc , shinallatac cuerpopica Diosta camishpa quillcashcami carca .
66017004	Chai huarmica morado , shinallatac amsa puca churanata churashcami carca . Paica curihuanpish , sumac rumihuanpish , perlas-huanpish allichishca huarmimi carca . Chai huarmica millanayaitapish , huacllirishcatapish jundachishca curi copatami maquipi charicurca .
66017005	Frentepica pipish mana ricsishca quillcami tiyacurca . Chaipica : « ¡ Jatun Babilonialla ! Cullquimanta huainayashpa causaccunapacpish , cai pachapi imatapish millaita ruhuaccunapacpish mamami cangui » nishcami carca .
66017006	Chai huarmitaca Diospaclla caccunapac , shinallatac Jesusmanta huillaccunapac huañuchishca yahuarhuan machashca cashcatami ricurcani . Chaita ricushpaca , yallitami mancharishpa saquirircani .
66017007	Chashna mancharicpimi angelca : « ¿ Ima nishpatac yallita mancharingui ? Chai huarmipi quillcashca imata nisha nicushcatapish , chai manchana animal canchis umayuc , chunga gachuyuc imata nisha nicushcatapish ñami huillagrini .
66017008	Can ricushca manchana animalca ñaupamanmi tiyarca , cunanca ña mana tiyanchu . Shina cashpapish huiñaita jatun llaquipi chingaringapacmi , jatun jutcumantaca llucshinga . Dios cai pachata ruhuashca punzhamanta pacha , huiñaita causangapac rina libropi mana quillcashca cai pachapi causac gentecunaca chai utcaman tiyashca , cunanca mana tiyac , cutin shamuna cashca manchana animalta ricushpaca , yallitami mancharingacuna .
66017009	Caicunata yachangapacca alli yuyaiyuc , yachaisapami cana can . Canchis umacunaca chai huarmi tiyacuc canchis urcucunata ,
66017010	shinallatac canchis jatun mandaccunatami nisha nin . Pichca jatun mandaccunaca ñami tucurirca . Chaimanta shucca mandacunracmi . Shucca manarac mandangapac shamunchu . Shina shamushpapish ashacamanllami mandanga .
66017011	Ñaupaman tiyashca , cunanca mana tiyac manchana animalca chai canchis mandaccunapuramanta cashpapish , pusacniqui mandacmi . Paimi huiñaita jatun llaquipi chingarinaman ricun .
66017012	Can ricushca chai chunga gachucunaca chunga jatun mandaccunatami nisha nin . Chai mandaccunaca manarac mandancunachu . Shina cashpapish shuc pachallatacmi chai manchana animalhuan ishcai tucushpa mandanata chasquinga .
66017013	Chai chunga jatun mandaccunaca chai manchana animalmanmi mandanatapish , imata ruhuaclla canatapish cungapac shuc yuyailla tucushcacuna .
66017014	Chaicunaca Pactalla Ovejahuanmi macanacunga . Shina cacpipish , amocunapac Amo , jatun mandaccunapac Jatun Mandac cashcamantami Pactalla Ovejaca Dios cayashpa acllashca , paita allita caticcunahuan tucushpa , paicunata mishanga » nirca .
66017015	Cutinllatacmi angelca : « Chai cullquimanta huainayac huarmi tiyacushca yacucunaca aillucuna , taucalaya gentecuna , taucalaya rimaita rimaccuna , shinallatac llactacunami can .
66017016	Can ricushca chai chunga gachucunapish , manchana animalpish cullquimanta huainayac huarmita piñashpami , tucuita quichushpa lluchullata saquinga . Paipac aichataca micungacunami , shinallatac rupachingacunami .
66017017	Diosllatacmi paicuna imata ruhuashpapish , pai munashcata ruhuachun , shinallatac Dios huillashcacuna pactangacaman shuc yuyailla tucushpa , chai manchana animalman mandanata cuchun shungupi yuyaita curca .
66017018	Can ricushca huarmica tucui cai pachapi tiyac jatun mandaccunata mandac jatun pueblomi » nirca
66018001	Chai quipaca mai poderta charic , shuc ángel jahua pachamanta urai shamucuctami ricurcani . Chai ángel paipac sumaimana cashcahuan achicyachicpimi , cai pachaca punzha shina achicyarca .
66018002	Chai ángel sinchita caparishpaca : « ¡ Babilonia jatun puebloca tucui urmashcami ! Cunanca supaicuna , millai espiritucuna , shinallatac piñana millanayai volashpa puric animalcuna causana pueblomi tucushca .
66018003	Tucui llactacunapi causaccunami vinota ubiashpa machac shina , chai pueblota catishpa huacllirishcacuna . Cai pachapi tiyac jatun mandaccunapish paihuanmi huainayarcacuna . Shinallatac chai pueblo yallita chayucyanata munashcamantami , tucui llactacunamanta catushpa randishpa causaccunaca yallita chayucyashcacuna » nirca .
66018004	Cutinllatac jahua pachamanta shuc rimashca uyarishpaca : « ¡ Ñuca acllashca huahuacunalla ! Paicunahuan pacta mana llaquichishca cangapac , paicuna shina mana juchata ruhuangapacca , chai pueblota shitashpa llucshichic .
66018005	Paicunapac juchacunaca ashtahuan ashtahuan mirarishpami , jahua pachacaman chayashca . Shinallatac tucui paicunapac juchata ricushpami , Diosca llaquichinata yuyarishca .
66018006	¡ Chai pueblotaca pai llaquichishca shinallatac llaquichichic ! ¡ Pai shuc cutinhuan llaquichishca cacpica , ishcai cutinhuan llaquichichic ! ¡ Shinallatac pai imata ruhuashcamantaca , chaupihuan yallita ruhuaichic ! ¡ Ubianatapish pai ubiachishcamanta , ishcai cutinhuan yallita chapushpa ubiachichic !
66018007	Pai jatun tucushpa munashcata ruhuashpa , cushicushpa causashcamantaca , ¡ chai shinallatac llaquichichic ! Paica paipac shungupica : ‘ Jatun mandac huarmi shinami tiyacuni . Cusa illacpish mana canichu , shinallatac llaquillapish mana canichu ’ nishpami niricun .
66018008	Chaimantami shuc punzhallapi paita llaquichic llaquicunaca japinga . Chai llaquicunaca huañuipish , huacaipish , shinallatac yarcaimi canga . Mandac Dios imatapish ruhuaclla cashcamantami , paitaca juchanchishpa ninahuan rupachinga » nirca .
66018009	Paihuan huainayashpa , munashcata ruhuashpa cushicuc cai pachapi tiyac jatun mandaccunaca , chai pueblo rupashpa cushni llucshicucta ricushpami chai pueblomanta llaquirishpa yallita huacangacuna .
66018010	Paita llaquichicushcata ricushpa , manchaihuan carupi saquirishpaca : « ¡ Tucuimanta yalli jatun pueblolla ! ¡ Aij , aij , cungaillami canta llaquichina pachaca chayamun ! » ningacunami .
66018011	Tucui llactacunamanta catushpa randishpa causaccunapish , pipish paicunapac catunacunata mana randiccuna tiyashcamantaca , chai pueblomanta llaquirishpami yallita huacangacuna .
66018012	Chai catunacunaca curi , cullqui , sumac rumicuna , perlascunami carca . Shinallatac valishca lienzo , seda , morado , puca pañocunami carca . Shinallatac tucuilaya mishquilla ashnacuc caspicuna , marfilmanta ruhuashcacuna , sumac caspimanta ruhuashcacuna , broncemanta ruhuashcacuna , fierromanta ruhuashcacuna , marmolmanta ruhuashcacunami carca .
66018013	Shinallatac canela , mishquilla ashnacuccuna , incienso , mirra , mishquiman ashnacuc jambicuna , vino , aceite , cutashca harina , trigo , aparic animalcuna , ovejacuna , caballocuna , carretacuna , amopacta ruhuac gentecunami carca .
66018014	Shinallatac chai pueblotaca : « Can mai munashca micunacunataca ña mana charinguichu . Can tucui chai sumaimana charishcacunaca huiñaipacmi chingarishca » ningacuna .
66018015	Chai pueblopi catushpa randishpa chayucyaccunaca chai llaquichicushcata ricushpami manchaihuan yallita huacashpa carupi saquiringacuna .
66018016	Chashna saquirishpaca : « ¡ Aij , aij , jatun pueblolla ! Canca sumaimana lino nishca morado , shinallatac puca churanata churarishca sumac huarmi shinami carcangui . Shinallatac curihuanpish , sumaimana rumicunahuanpish , perlascunahuanpish allichishcami carcangui .
66018017	Cai tucui charishcacunaca shuc ñahui quimllaillapimi tucui tucurishca » ningacunami . Barcopi riccunapish , barcota purichiccunapish , barcota purichicta mandaccunapish , yacupi imata ruhuashpa causaccunapish chaimanta carupimi shayarircacuna .
66018018	Chai jatun pueblo rupacushcamanta cushni llucshicucta ricushpaca : « ¿ Cai jatun pueblo shinaca maijan pueblotac tiyangayari ? » nishpami caparircacuna .
66018019	Shina nishpaca , mai llaquirishpa yallita huacashpami , ñuto allpata umapi churashpa : « ¡ Aij , aij , jatun pueblolla ! Can charishcacunamantami mama cucha yacupi barcota chariccunaca chayuc tucushcacuna . Shina cashpapish shuc ñahui quimllaillapimi tucui tucurishca » nishpami caparircacuna .
66018020	¡ Chai pueblota tucuchishcamantaca Diospaclla caccunapish , Jesusmanta huillachun acllashcacunapish , Diosmanta ñaupa huillaccunapish , shinallatac jahua pachapi tucui causaccunapish cushicuichic ! Cancunata llaquichic cashcamantami Diosca chai pueblotaca chashna llaquichishca .
66018021	Chai quipaca mai poderta charic shuc ángel shamushpami shuc rumita japirca . Chai rumica cutana jatun rumi shinami carca . Chaita japishpa mama cucha yacuman shitashpaca : « Chai shinallatacmi Babilonia jatun pueblolla , chingarishpa jaicapi mana ricuringui .
66018022	Flautapi tocashcapish , arpapi tocashcapish , cornetapi tocashcapish , shinallatac maijan cantashcapish cambac callecunapica jaicapi mana uyaringachu . Tucui imata ruhuashpa causaccunapish jaicapi mana tiyangachu . Cutana rumi huacashcapish mana uyaringachu .
66018023	Achicyachic luzpish jaicapi mana tiyangachu . Cazarashpa cushicuipish mana tiyangachu . Catushpa randishpa causaccunapish maimi chayucyashcacuna . Canca brujiashpami tucui llactacunapi causaccunatapish llullashpa umashcangui .
66018024	Canpimi Diosmanta ñaupa huillaccunapac , Diospaclla caccunapac , shinallatac tucui cai pachapi causaccunapac , huañuchishca yahuarca taririrca » nirca .
66019001	Chai quipaca jahua pachapi achcacuna sinchita cashna nishpa caparishcatami uyarcani : « ¡ Ñucanchicta Mandac Diosllami quishpichicpish , sumac cushicuipish , tucui imatapish ruhuaclla can ! ¡ Chaimanta paitaca tucuilla alli nishca cachun !
66019002	Paica pimanpish mana tucushpa , cashcata ruhuac cashpami , chai huarmi huacllirishpa tucui cai pachapi causaccunata juchapi urmachishcamantaca llaquichishca . Shinallatac Diospacta ruhuaccunata huañuchishcamantapish llaquichishcami » nircacuna .
66019003	Chai quipaca cutinllatacmi : « ¡ Mandac Dioslla , canca alli nishcami cangui ! Chai pueblomanta cushni llucshinaca jaicapi mana tucurishpa llucshicungallami » nircacuna .
66019004	Shina nicpimi chai ishcai chunga chuscu yuyaccunapish , chuscu causaita chariccunapish cungurishpa , mandashpa tiyarinapi cac Diostaca alli nircacuna . Paicunaca : « ¡ Chashna cachun ! » « ¡ Cushicushpa alli nichi ! » nircacuna .
66019005	Chai quipaca mandashpa tiyarinamantami shuc rimashca uyarishpaca : « ¡ Diosta cazushpa paipacta ruhuaccunaca uchillacunapish , jatuncunapish ñucanchicta Mandac Diosta alabaichic ! » nirca .
66019006	Chai quipaca achca gentecuna yacu huaj nicuc shina , relampa tulun nic shina rimacuctami uyarcani . Paicunaca : « ¡ Ñucanchicta Mandac , tucui imatapish ruhuac Diosca mandai callarishcami ! ¡ Chaimanta paitaca tucuilla alli nishca cachun !
66019007	Pactalla Ovejapac cazarana bodaca ñami chayamushca . Paipac huarmipish ña allichirishcami . ¡ Chaimanta cunanca yallita cushicushpa , Diostaca ‘ sumacmari cangui ’ nishunchic !
66019008	Pactalla Ovejapac huarmimanca tucuimanta yalli valishca chuyanlla jagan nicuc linotami churachishca » nircacuna . Chai linoca Diospaclla caccuna imapish cashcata ruhuactami ricuchin .
66019009	Chai angelca ñucataca : « Caita quillcai : “ Pactalla Ovejapac bodaman cayashcacunaca mai cushicuimi cancuna ” ni . Cai rimashca shimicunaca mana llullachu , ashtahuanpish Dios rimashcami » nirca .
66019010	Shina nicpimi angelta alli ningapac paipac ñaupapi cungurircani . Chashna cunguricpica : « Ama chashna ruhuaichu . Ñucapish can shina Jesús huillashcata mana cungarishpa catic , cambac huauquicuna shinallatac Diospacta ruhuacmi cani . Diostami alli nina cangui » nirca . Diosmanta huillaccunamanca Jesús huillashcacunami huillana yuyaita cun .
66019011	Chai quipaca jahua pacha pascaricpi , shuc yurac caballopi montashpa tiyacuctami ricurcani . Chai tiyacucpac shutica Mana Llullac , shinallatac Imatapish Pactachicmi carca . Paica cashcata ruhuashpa , taripac shinallatac macanacucmi carca .
66019012	Paipac ñahui murucunaca nina shinami jagan nicurca . Umapica tauca coronacunami carca . Paipica pipish mana entendipac shutimi carca . Chai shutitaca paillami yacharca .
66019013	Paica yahuarpi tiñishca churana churashcami carca . Shinallatac paipac shutica Dios Rimashca Shimimi carca .
66019014	Jahua pacha soldadocunaca , chuyanlla yalli valishca yuranlla lino churanata churashcami yurac caballopi tiyarishpa paitaca catircacuna .
66019015	Cai pachapi causaccunata llaquichingapacmi , paipac shimimantaca puntasapa espada llucshicurca . Fierro varahuanmi paica mandanga . Tucui poderta charic Diosca munai piñarishcamantami , uvasta chaquihuan sarushpa llapishpa , vinota ubiachic shina llaquichinga .
66019016	Paipac churanapipish , changapipish “ Amocunapac Amo , Jatun Mandaccunapac Jatun Mandac ” nishca quillca apashcami carca .
66019017	Shinallatac shuc ángel intipi shayacuctami ricurcani . Chaica jahuata volashpa puric , tucui alasyuc animalcunatami sinchita caparishpaca : « ¡ Dios allichishca jatun micuita micungapac tandarishpa shamuichic !
66019018	Chai micunaca jatun mandaccunata , soldadocunata mandaccunata , sinchi gentecunata , caballocunata , caballopi caccunata , serviccunata , mana serviccunata , jatuncunata , uchillacunata huañuchishca aichami can » nirca .
66019019	Chai quipaca yurac caballopi montashcahuan , shinallatac paipac soldadocunahuan macanacungapacmi , chai manchana animalca cai pachapi tiyac jatun mandaccunahuan , shinallatac paicunapac soldadocunahuan tucushpa , tandanacushca cashcata ricurcani .
66019020	Chai manchana animaltapish , llullashpa huillactapish prezumi japircacuna . Chai llullashpa huillacca chai manchana animalpac ñaupapimi pi mana ruhuaipaccunata ruhuashpa ricuchic carca . Cai ruhuashcacunahuanmi chai llullashpa huillacca manchana animalpac shutita frentepi chariccunatapish , shinallatac chai animalman ricchata alli niccunatapish umashca carca . Chai ishcaicunataca causactami azufrehuan rupacuc nina cuchapi shitashca carca .
66019021	Shuccunataca caballopi montashca tiyacucpac shimimanta llucshicuc espadahuanmi huañuchishca carca . Paicunapac aichataca jahuata volashpa puric tucuilaya alasyuc animalcunami sacsacta micurca .
66020001	Chai quipaca jahua pachamanta shuc ángel jatun jutcuta llavina llaveta jatun cadenandi paipac maquipi apashpa urai shamucuctami ricurcani .
66020002	Chai angelmi chai dragón nishca ñaupa rucu culebrataca , huaranga huatapa cadenahuan huatarca . Paillatacmi diablo nishcapish , Satanás nishcapish can .
66020003	Chashna huatashpaca , jatun jutcuman shitashpami punguta huichcashpa , sellashpa churarca . Chaitaca huaranga huatacuna tucungacamanmi , gentecunata ama crichichun chashnaca ruhuarca . Chai quipaca ashacaman cacharishcami canga .
66020004	Chai quipaca mandashpa tiyarinacunapi taripanata chasquiccuna tiyacuctami ricurcani . Shinallatac Diosmantapish , Jesucristomantapish huillashpa mana cungarishpa catishcamanta , cungata pitishpa huañuchishca almacunatapish ricurcanimi . Paicunaca chai manchana animaltapish , paiman ricchata ruhuashcatapish mana alli nircacunachu . Shinallatac chai manchana animalpac shutita frentepi cashpa , maquipi cashpa churachunca , paicunaca mana saquircacunachu . Paicunaca cutin causarishpami , huaranga huatata Cristohuan mandarcacuna .
66020005	Paicunami punta causariccunaca carca . Shina cacpipish chaishuc huañushcacunaca chai huaranga huatacuna pactangacamanca mana causarircacunachu .
66020006	Maijanpish chai punta causarinapi causariccunamanca , ¡ mai cushicuimi canga ! Paicunaca Diospaclla cac acllashcacunami can . Quipa huañuica imata paicunataca mana ruhuangachu , ashtahuanpish paicunaca Diospactapish , Cristopactapish ruhuac curacunami canga . Shinallatac paicunami Cristohuanca huaranga huatata mandangacuna .
66020007	Huaranga huatacuna pactacpica Satanasca prezumanta cacharishcami canga .
66020008	Paimi gentecunaman llullashpa crichingapac , tucui cai pachapi tiyac llactacunata puringa . Shinami Gog nishca , Magog nishca soldadocunatapish macanacungapac tandachinga . Chai soldadocunaca mama cuchapi tiyac tiyu shinami can .
66020009	Chaicunaca tucui cai allpata quillpashpami , Diospaclla caccuna causana Dios cuyashca pueblota muyushpa shayarircacuna . Ashtahuanpish jahua pachamanta nina urmashpami , tucui tucuchirca .
66020010	Chai llullashpa crichic diablotaca azufrehuan rupacuc nina cuchamanmi shitashca carca . Chaillapitami llullashpa huillacpish , manchana animalpish shitashca carca . Chaipica tutapish , punzhapish huiñaitami llaquichishca canga .
66020011	Chai quipaca shuc jatun yuranlla mandashpa tiyarinapi shuc tiyacuctami ricurcani . Paipac ñaupamantaca cai pachapish , jahua pachapish tucui chingarishpami maipi mana ricurirca .
66020012	Chaipica huañushcacunatami jatuncunatapish , uchillacunatapish mandashpa tiyarinapac ñaupapi shayacucta ricurcani . Shinallatac librocunapish pascashcami carca . Huiñaita causangapac rina libropi quillcashcatapish pascashcatami ricurcani . Chai huañushcacunaca paicuna imata ruhuashca librocunapi quillcashca cashca shinami taripashca carca .
66020013	Huañushcacunataca mama cuchapish , huañuipish , hadespish paicuna imata ruhuashca shinallatac taripashca cachunmi llucchirca .
66020014	Chai quipaca , Huañuipish , Hadespish rupacuc nina cuchapimi shitashca carca . Chaica quipa huañuimi .
66020015	Huiñaita causangapac rina libropi mana quillcashca cacca , rupacuc nina cuchapimi shitashca carca .
66021001	Chai quipaca ñaupaman cac jahua pachapish , cai pachapish shinallatac mama cucha yacupish chingaricpica , jahua pachatapish , cai pachatapish mushuc cashcatami ricurcani .
66021002	Shinallatac jahua pacha Diospac ñaupamanta Diospaclla cac mushuc Jerusalén pueblo , novia cusahuan tupangapac allichirishca shina urai shamucuctami ricurcani .
66021003	Mandashpa tiyarinamanta sinchita shuc rimashca uyarishpaca : « Cunanca Diospac carpa huasica gentecunapac chaupipimi causacun . Paicunahuanmi tucui causaipi causanga . Paicunaca Diospac huahuami canga . Diosllatacmi paicunahuanca causanga .
66021004	Paica tucui huiquitami ñahuicunamantaca pichanga . Huañuipish , llaquilla canapish , huacaicunapish , nanaicunapish ña mana tiyangachu . Ñaupaman ima tiyashcapish cunanca ña mana tiyangachu » nirca .
66021005	Chai quipaca mandashpa tiyarinapi tiyacucca : « Ñucaca tucuitami mushucta ruhuani » nirca . Shinallatac paica : « Quillcai , cai ñuca rimashcacunaca chashna pactanatac , shinallatac mana llullachu » nirca .
66021006	Chai quipaca ñucataca : « ¡ Ñami tucui pactachishca ! Ñucaca callari A shina , tucuri Z shinami tucuita callarichicpish , tucuchicpish cani . Maijanpish yacunayaita charicmanca , huiñai causaita cuc tucyacuc yacutami yanga ubiachisha .
66021007	Maijanpish millaita mishacca pai japina cashcatami japinga . Ñucaca paipac Diosmi casha , shinallatac paipish ñucapac huahuami canga .
66021008	Ashtahuanpish manchaccunaca , mana criccunaca , millaicunaca , huañuchiccunaca , huainayaccunaca , brujiaccunaca , ruhuashcalla dioscunata adoraccunaca , shinallatac tucui llullaccunaca azufrehuan rupacuc nina cuchapimi shitashca canga . Chaica quipa huañuimi can » nirca .
66021009	Chai quipaca canchis tucurina llaquicunata copapi charicuc , chai canchis angelcunapuramanta shuc ángel shamushpami ñucataca : « Shamui , Pactalla Ovejapac huarmi cana novia allichishcata ricuchisha » nirca .
66021010	Diospac Espíritu ñucata japicpimi chai angelca shuc jatun urcu jahuaman pushashpa , jahua pacha Diospac ñaupamanta Diospaclla cac Jerusalén pueblo urai shamucucta ricuchirca .
66021011	Chai puebloca Diospac sumaimana achiclla cashcahuanmi jagan nicurca . Valishca jaspe rumi shina , vidrio shina jagan nicucmi carca .
66021012	Chai pueblo muyundictaca jahuacaman jarcashca , chunga ishcai pungutami charirca . Tucui chai pungucunapimi shuc ángel carca . Shinallatac pungucunapica Israelpac chunga ishcai aillucunamanta shuc aillupac shutita quillcashcami carca .
66021013	Quimsa punguca inti llucshic ladoman , quimsa punguca inti yaicuc ladoman , quimsa punguca ura ladoman , cutin quimsa punguca jahua ladomanmi carca .
66021014	Chai pueblota jarcac callari pircaca , chunga ishcai rumicuna jahuapimi carca . Chai rumicunapica , Pactalla Ovejapac chunga ishcai acllashca huillaccunapac shuticunami quillcashca carca .
66021015	Ñucahuan parlanacuc angelca pueblotapish , pungucunatapish , muyundi jarcashcatapish medina curi varatami charicurca .
66021016	Chai puebloca sunimanpish , anchomanpish chai shinallatacmi carca . Ángel varahuan medishpaca , ishcai huaranga ishcai pasac kilometrotami llucchirca . Sunimanpish , anchomanpish , jahuamanpish chai shinallatacmi carca .
66021017	Shinallatac muyundi jarcashcata medishpaca , gentecuna medishca shinallatacmi sucta chunga pichca metrota llucchirca .
66021018	Chai muyundi pircashcaca jaspe rumihuanmi pircashca carca . Cutin chai puebloca llambuclla vidrio shina curimanta ruhuashcami carca .
66021019	Chai pueblota jarcac callari pircacunaca tucuilaya valishca rumicunahuanmi allichishca carca . Shucniquipica jaspe , ishcainiquipica zafiro , quimsaniquipica ágata , chuscuniquipica esmeralda ,
66021020	pichcaniquipica ónice , suctaniquipica cornalina , canchisniquipica crisólito , pusacniquipica berilo , iscunniquipica topacio , chunganiquipica crisopraso , chunga shucniquipica jacinto , shinallatac chunga ishcainiquipica amatista rumimi carca .
66021021	Chai chunga ishcai pungucunaca chunga ishcai perlacunami carca . Cada pungumi shuclla perlasmanta ruhuashca carca . Chai pueblopi cac jatun ñanca llambuclla vidrio shina curimanta ruhuashcami carca .
66021022	Chai pueblopica tucui poderta charic Mandac Diospish , shinallatac Pactalla Ovejapish Diosta mañana huasi shina cashcamantami , chaipica Diosta mañana huasitaca mana ricurcani .
66021023	Chai pueblotaca Dios pai sumaimana cashcahuan , shinallatac Pactalla Oveja lámpara shina achicyachicucpimi , intipish , quillapish achicyachingapacca mana tiyana carca .
66021024	Chai pueblo achicyachicpimi , tucui llactacunapi causaccunaca achicpi puringacuna . Shinallatac cai pachapi causac jatun mandaccunapish tucui ima charishcacunatami chaimanca apangacuna .
66021025	Chai pueblopi tuta mana tiyacpi punzhalla cacpimi , pungucunapish jaicapi mana huichcaringa .
66021026	Chaimanca tucui llactacunamantami ima sumaccunatapish , ima charishcacunatapish apangacuna .
66021027	Chai pueblomanca juchayuccunapish , millaita ruhuaccunapish , llullaccunapish mana yaicungachu . Ashtahuanpish Pactalla Oveja charicuc , huiñaita causangapac rina libropi shutita quillcachishcacunallami yaicunga .
66022001	Chai quipaca chai angelmi causaita cuc , cristalman riccha callpacuc yacuta ricuchirca . Chai yacuca Diospacpish , Pactalla Ovejapacpish tiyarinamantami llucshicurca .
66022002	Chai pueblopi tiyac jatun ñan chaupita callpacuc yacu ishcai ladopimi , causaita cuc yuraca carca . Chai yuraca quillanta pucushpami , huatapica chunga ishcai cutin pucun . Shinallatac pangacunapish gentecunata jambingapac allimi can .
66022003	Chai pueblopica Dios mana alli nishcaca imapish mana tiyangachu . Diospacpish , Pactalla Ovejapacpish tiyana pueblomi can . Chaipica Diospacta ruhuaccunaca paita alli ningacunami .
66022004	Diostaca ñahui ñahuimi ricungacuna . Shinallatac paipac shutitapish frentepi churashcami canga .
66022005	Mandac Diosllatac achicyachicucpimi , tutaca ña mana tiyanga . Shina cacpimi intipish , achicyachic lamparapish achicyachingapacca mana tiyana can . Shinallatac paicunaca huiñai huiñaitami mandangacuna .
66022006	Chai quipaca chai angelca : — Cai ñuca rimashcacuna chashnatac cashcamanta shunguta churanallami . Diosmanta huillaccunaman yuyaita cuc Mandac Diosllatacmi , angelta ñalla ima tucuna cashcata paipacta ruhuaccunaman ricuchichun cacharca — nirca .
66022007	Shinallatac Jesusca : — ¡ Ñallami shamusha ! Maijanpish cai libropi quillcashca , Dios huillashcata ricushpa cazucmanca , ¡ mai cushicuimi canga ! — nirca .
66022008	Cunan tucui caita uyashpapish , ricushpapish huillacca Juanmi cani . Tucui caicunata uyashpa ricushpaca , cungurishpami paipac chaquiman tucushpa caita ricuchic angeltaca alli nigrircani .
66022009	Shina ruhuagricpimi paica : — Ama chashna ruhuaichu . Ñucapish can shinallatac Diosmanta ñaupa huillaccuna shina , tucui cai libropi quillcachishcata cazuccuna shina , Diospacta ruhuacllami cani . Diostami alli nina cangui — nirca .
66022010	Shinallatac chai angelca : — Cai libropi huillashcacunaca ñallami pactagrin . Chaimanta cai libropi Dios rimashpa quillcachishcataca ama pacaichu .
66022011	Mana allita ruhuaccunaca chashnallatac ruhuashpa catichun , millanayaita ruhuaccunaca chashnallatac ruhuashpa catichun saquinguilla . Cutin allita ruhuaccunaca chashnallatac allita ruhuashpa catichun , shinallatac Diospaclla caccunapish Diospaclla causashpa catichun saquinguilla — nirca .
66022012	Shinallatac Jesusca : — ¡ Riquichic , ñucaca ñallami shamusha ! Imata ruhuashca shina japina cashcata tucuiman cungapacmi apashpa shamusha .
66022013	Ñucami callari A shina , tucuri Z shina tucuita callarichicpish , tucuchicpish cani — nirca .
66022014	Maijanpish causaita cuc yuramanta micungapacpish , chai puebloman punguta yaicungapacpish churanata tacshariccunamanca , ¡ mai cushicuimi canga !
66022015	Shina cacpipish mana allita ruhuaccunaca , brujiaccunaca , huaclliriccunaca , huañuchiccunaca , ruhuashcalla dioscunata adoraccunaca , shinallatac llullanata munashcamanta llullashpa causaccunaca canzhapimi saquiringa .
66022016	Shinallatac Jesusca : — Ñucaca Jesusmi cani . Ñucami tucui tandanacushca criccunaman huillachun ñuca angelta cacharcani . Ñucami yura retoñac shina , Davidpac aillupuramanta shamushcaca cani . Ñucaca tutamanta llucshic jagan nicuc lucero shinami cani — nirca .
66022017	Diospac Espiritupish , Pactalla Ovejapac huarmipish Jesustaca « ¡ shamui ! » ninmi . Shinallatac maijan caita uyacpish « ¡ shamui ! » nichun . Maijanpish yacunayaihuan cashpa shamusha nicca shamushpa , causaita cuc yacuta mana imata cushpa ubiachunlla .
66022018	Tucui ima tucunata cai libropi Dios huillashpa quillcachishcata uyaccunataca cashnami nini : Maijanpish cai huillashcata yapachishpa huillactaca , Diosmi cai libropi huillashca llaquicunahuan yapachishpa llaquichinga .
66022019	Shinallatac maijanpish cai libropi ima tucuna cashcata Dios huillashpa quillcachishcata anchuchishpa huillactaca , Diospish cai libropi nishca shinallatacmi causaita cuc yuramanta micunamantapish , Diospaclla cac puebloman yaicunamantapish anchuchinga .
66022020	Caicunata huillac Jesuspish : — ¡ Ari , utcami shamugrini ! — ninmi . Chashna cachun . ¡ Apunchic Jesús , utca shamuilla !
66022021	Apunchic Jesús paipac sumaimana cuyaita cancunaman cushca cachun . Chashna cachun .

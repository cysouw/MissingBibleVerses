# language_name:         文言（中文）
# closest ISO 639-3:     lzh
# ISO_15924:            Hant
# year_short:            1919
# year_long:             
# vernacular_title:     深文理和合譯本
# english_title:        Chinese Union High Wenli Version
# URL:                   https://www.bible.com/de/versions/1578
# copyright_short:       © United Bible Societies, 1919.
# copyright_long:        
# notes:                
40001001	亞伯拉罕 大衛之裔、耶穌基督族譜、
40001002	亞伯拉罕生以撒、以撒生雅各、雅各生猶大、與其兄弟、
40001003	猶大由他瑪氏生法勒斯、謝拉、法勒斯生希斯侖、希斯侖生亞蘭、
40001004	亞蘭生亞米拿達、亞米拿達生拿順、拿順生撒門、
40001005	撒門由喇合氏生波阿斯、波阿斯由路得氏生俄備得、俄備得生耶西、
40001006	耶西生大衛王、○
40001007	大衛納烏利亞妻、生所羅門、所羅門生羅波安、羅波安生亞比亞、亞比亞生亞撒、
40001008	亞撒生約沙法、約沙法生約蘭、約蘭生烏西亞、
40001009	烏西亞生約坦、約坦生亞哈斯、亞哈斯生希西家、
40001010	希西家生瑪拿西、瑪拿西生亞們、亞們生約西亞、
40001011	民見徙於巴比倫時、約西亞生耶哥尼雅與其兄弟、○
40001012	徙巴比倫後、耶哥尼雅生撒拉鐵、撒拉鐵生所羅巴伯、
40001013	所羅巴伯生亞比玉、亞比玉生以利亞敬、以利亞敬生亞所、
40001014	亞所生撒督、撒督生亞金、亞金生以律、
40001015	以律生以利亞撒、以利亞撒生馬但、馬但生雅各、
40001016	雅各生約瑟、約瑟即馬利亞之夫、馬利亞生耶穌、稱基督者、○
40001017	如是自亞伯拉罕至大衛十四代、自大衛至徙巴比倫十四代、自徙巴比倫至基督十四代、
40001018	耶穌基督之生如左、母馬利亞為約瑟所聘、未婚感聖神而孕、
40001019	其夫約瑟、義人也、不欲顯辱之、意隱休之、
40001020	思維間、主之使見於夢曰、大衛之裔約瑟、娶爾妻馬利亞勿懼、蓋所孕者、由聖神也、
40001021	彼將生子、可名曰耶穌、因將救其民脫厥罪也、
40001022	斯事悉成、以應主藉先知所言曰、
40001023	將有處女孕而生子、人稱其名、曰以馬內利、譯即上帝偕我儕也、
40001024	約瑟寤、如主使所命娶之、
40001025	未與同室、及生子、則名之曰耶穌、
40002001	希律王時、耶穌既生於猶太之伯利恆、有博士數人、自東方至耶路撒冷、
40002002	曰、生而為猶太人王者安在、我在東方見其星、故來拜之、
40002003	希律王聞之惶懼、舉耶路撒冷皆然、
40002004	乃集祭司諸長、及民間士子、問基督當生於何處、
40002005	僉曰猶太之伯利恆、蓋先知載云、
40002006	猶太地之伯利恆乎、在猶太郡中、爾非最小者、蓋將有君自爾出、牧我以色列民矣、
40002007	於是希律密召博士、詢悉星見之時、
40002008	遂遣之往伯利恆曰、爾往詳訪嬰兒、遇則告我、我亦往拜之、
40002009	博士聞王命而往、東方所見之星前導、至嬰兒所在、則止其上、
40002010	博士見星、喜不自勝、
40002011	入室、見嬰及其母馬利亞、則俯伏拜嬰、啟櫝以黃金乳香沒藥獻之、
40002012	乃於夢中得示、令勿返見希律、遂由他途而歸、○
40002013	博士既去、主之使見夢於約瑟曰、起、攜嬰及其母、奔埃及、寓彼、俟余示爾、蓋希律將索嬰殲之、
40002014	遂起、攜嬰及其母、夜往埃及、
40002015	寓彼、至希律卒、以應主藉先知所言云、曾召吾子出埃及矣、
40002016	時希律知為博士所愚、怒甚、遣人將伯利恆及四境所有之男嬰、按其詳問博士時、凡二歲以下者殄之、
40002017	於是應先知耶利米所言云、
40002018	在拉瑪聞聲、哀泣慟甚、乃拉結氏哭子、而不受慰、以其無存也、○
40002019	希律既卒、主之使在埃及見夢於約瑟曰、起、
40002020	攜嬰及其母、往以色列地、蓋索嬰命者已死矣、
40002021	遂起、攜嬰及其母、至以色列地、
40002022	聞亞基老繼父希律為猶太王、懼不敢往、夢中得示、遂入加利利境、
40002023	至一邑名拿撒勒居之、應諸先知所言云、人將稱之為拿撒勒人矣、
40003001	維時、施洗約翰至、宣言於猶太野、
40003002	曰、爾宜改悔、天國邇矣、
40003003	此乃先知以賽亞所言者、曰、有呼於野者、其聲云、備主路、直其徑、
40003004	夫約翰身衣駝毛、腰束皮帶、食則蝗蟲野蜜、
40003005	時耶路撒冷 猶太及約但四方、咸出就之、
40003006	在約但河受其洗、而承己罪、
40003007	約翰見法利賽撒都該人多就其洗、謂之曰、蝮類乎、誰示爾避將來之怒乎、
40003008	故當結果、以副改悔、
40003009	勿自謂、我有亞伯拉罕為父也、我語汝、上帝能由此石興起亞伯拉罕之子孫焉、
40003010	今斧置樹根、凡不結善果者、則斫之、委於火、
40003011	夫我洗爾以水、俾爾改悔、但後我來者、尤勝於我、即攜其履、我亦弗堪、彼將洗爾以聖神及火焉、
40003012	其手執箕、簸淨厥場、斂麥入倉、而燒糠以不滅之火、○
40003013	時耶穌自加利利至約但就約翰、欲受其洗、
40003014	約翰辭曰、我應受洗於爾、爾乃就我乎、
40003015	耶穌曰、今姑許我、我儕亦如是以盡諸義、乃許之、
40003016	耶穌受洗、由水而上、天為之開、見上帝之神、如鴿降臨其上、
40003017	自天有聲云、此我愛子、我所欣悅者、
40004001	維時、聖神導耶穌適野、見試於魔、
40004002	禁食四十晝夜、則飢、
40004003	試者進曰、爾若上帝子、可命此石為餅、
40004004	曰、記有之、人之生不第恃食、惟恃上帝所出之言、
40004005	魔遂攜之入聖京、置諸殿頂、 曰、
40004006	爾若上帝子、可投下、記有之、彼將命其使以手扶爾、免足觸石、
40004007	耶穌曰、記亦有之、勿試主爾之上帝、
40004008	魔復攜之陟最高之山、以世上諸國及其榮華示之、
40004009	曰、若俯伏拜我、悉以予爾、
40004010	耶穌曰、撒但退、記有之、當拜主爾之上帝而獨事之、
40004011	於是魔去之、天使至而服事焉、○
40004012	耶穌聞約翰下獄、乃退往加利利、
40004013	去拿撒勒至迦百農居焉、其地濱海、在西布倫 拿弗他利境、
40004014	應先知以賽亞所言云、
40004015	面海之西布倫 拿弗他利地、即約但外異邦之加利利、
40004016	其處暗之民、已見大光、處死地陰翳者、有光昇及之、
40004017	自是耶穌始宣言曰、爾宜改悔、天國邇矣、○
40004018	耶穌經行加利利海濱、見兄弟二人、乃西門稱彼得者、與其弟安得烈、施網於海、蓋漁者也、
40004019	謂之曰、從我、我將使爾為漁人者焉、
40004020	即舍網從之、
40004021	由此而前、又見兄弟二人、乃西庇太之子雅各與其弟約翰、偕父在舟補網、招之、
40004022	即舍舟別父而從焉、○
40004023	耶穌周行加利利、在諸會堂訓誨、宣天國福音、醫庶民疾病、
40004024	聲名洋溢於敘利亞、人攜諸負病、疾苦、患鬼、癲癇、癱瘓者、就之、悉醫焉、
40004025	時、有眾自加利利 低加波利 耶路撒冷 猶太及約但外從之、
40005001	耶穌見眾、乃登山、既坐、門徒就焉、
40005002	啟口訓之曰、
40005003	虛心者福矣、以天國為其有也、
40005004	哀慟者福矣、以其將受慰也、
40005005	溫柔者福矣、以其將嗣地也、
40005006	飢渴慕義者福矣、以其將得飽也、
40005007	矜恤者福矣、以其將見矜恤也、
40005008	清心者福矣、以其將見上帝也、
40005009	致和者福矣、以其將稱為上帝子也、
40005010	為義而見窘逐者福矣、以天國為其有也、
40005011	為我而人詬爾窘爾、妄以諸惡誣爾、爾福矣、
40005012	宜欣喜歡樂、以爾在天之賞大也、蓋前乎爾之先知、人亦如是窘逐之、○
40005013	爾乃世之鹽、鹽失其味、何以復之、後無所用、惟棄於外、為人所踐耳、
40005014	爾乃世之光、邑建於山、不能隱也、
40005015	人燃燈、不置斗下、乃置檠上、則普照同室之人、
40005016	如是、爾之光亦當照乎人前、俾人見爾善行、榮爾在天之父焉、○
40005017	勿意我來廢律、或先知也、我來非以廢之、乃以成之、
40005018	我誠語汝、天地未廢、律之一點一畫必不廢、迨皆成焉、
40005019	故廢此誡至微之一、又以是訓人者、在天國必謂之至微、惟遵行之、且以訓人者、在天國必謂之大也、
40005020	我語汝、儻爾之義、無以尚乎士子法利賽人之義、斷不進於天國也、○
40005021	爾聞有語古人云、勿殺、殺則干乎鞫、
40005022	惟我語汝、怒兄弟者干乎鞫、謂兄弟曰、愚者、干乎公會、曰妄者、干乎火獄、
40005023	故爾獻禮於壇時、而念兄弟與爾有隙、
40005024	則留禮物於壇前、先往和乃兄弟、然後來獻爾禮物焉、
40005025	訟爾者尚偕爾於途、急與之和、恐付爾於士師、士師付爾於隸、而下於獄、
40005026	我誠語汝、非毫釐盡償、斷不得出也、○
40005027	爾聞有言、勿淫、
40005028	惟我語汝、見色而好之者、心已淫之矣、
40005029	設也右目陷爾於罪、則抉而棄之、寧喪百體之一、勿全身委地獄、
40005030	設也右手陷爾於罪、則斷而棄之、寧喪百體之一、勿全身入地獄、
40005031	又言若人出妻、宜以離書與之、
40005032	惟我語汝、非以姦故而出妻、是使之淫也、娶所出之妻者、亦淫也、○
40005033	爾又聞有語古人云、勿背誓、誓必償之於主、
40005034	惟我語爾、概勿誓、勿指天、以天乃上帝座也、
40005035	勿指地、以地乃其足几也、勿指耶路撒冷、以其為大君之京師也、
40005036	勿指爾首而誓、以首之一髮、爾不能使之為黑為白也、
40005037	顧爾之言、宜是是否否、過此則出於惡者也、○
40005038	爾聞有言、目償目、齒償齒、
40005039	惟我語汝、勿與惡者敵、或批爾右頰、並轉左頰向之、
40005040	或欲訟爾、索爾裏衣、即外服亦聽取之、
40005041	或強爾行一里、則偕之行二里、
40005042	求爾者與之、借爾者勿却、○
40005043	爾聞有言、鄰則愛之、敵則惡之、
40005044	惟我語汝、敵爾者愛之、窘逐爾者、為之祈禱、
40005045	則可為爾天父之子、蓋天父使日照於善不善、雨降於義不義者也、
40005046	爾愛乎愛爾者、有何賞耶、稅吏不亦然乎、
40005047	爾惟問安於兄弟、有何過人耶、異邦人不亦然乎、
40005048	故當純全若爾天父焉、
40006001	慎勿行爾義於人前、令人見之、若然、則不獲賞於爾天父矣、
40006002	故施濟勿吹角於前、若偽善者在會堂通衢、求榮於人、我誠語汝、彼已得其賞矣、
40006003	惟爾施濟、勿使左手知右手所為、
40006004	俾爾之施濟隱焉、爾父鑒於隱者、將以報爾、○
40006005	爾祈禱、勿若偽善者、好立會堂街隅祈禱、令人見之、我誠語汝、彼已得其賞矣、
40006006	惟爾祈禱、宜入密室閉門、祈爾隱中之父、爾父鑒於隱者、將以報爾、
40006007	爾祈禱、語勿重複、如異邦人、彼以為言多乃得升聞也、
40006008	爾勿效之、蓋未求之先、爾所需者、父已知之、
40006009	故爾祈禱宜云、我父在天、願爾名聖、
40006010	爾國臨格、爾旨得成、在地若天、
40006011	日需之糧、今日賜我、
40006012	求免我負、如我免人、
40006013	勿導入試、拯我出惡、
40006014	蓋爾免人過、天父亦免爾過、
40006015	爾不免人過、爾父亦不免爾過、○
40006016	爾禁食、勿若偽善者作憂容、彼垢面以禁食見於人、我誠語汝、彼已得其賞矣、
40006017	惟爾禁食、膏首、靧面、
40006018	俾爾禁食不見於人、惟見於隱中之父、爾父鑒於隱者、將以報爾、○
40006019	勿積財於地、其處蠹蝕銹壞、盜穴而竊之、
40006020	惟積財於天、其處則蠹不蝕、銹不壞、盜不穴而竊之、
40006021	蓋爾財所在、爾心亦在焉、
40006022	夫身之燈、目也、目瞭則全身光、
40006023	目眊則全身暗、爾衷之光若暗、其暗大哉、
40006024	未有能事二主者、蓋惡此愛彼、或重此輕彼、爾不能事上帝、又事財貨也、
40006025	故我語汝、勿慮生何以食、何以飲、身何以衣、夫生非大於食、身非大於衣乎、
40006026	試觀飛鳥、不稼不穡、不積於廩、爾天父且育之、爾豈不尤貴於鳥乎、
40006027	爾曹誰能以思慮延生一刻乎、
40006028	曷為衣慮耶、試思野之百合花、如何而長、不勞不紡、
40006029	我語汝、當所羅門榮華之極、所衣不及此花之一也、
40006030	夫野草今日尚存、明日投爐、上帝猶衣之若此、況於爾小信者乎、
40006031	故勿慮何以食、何以飲、何以衣、
40006032	此皆異邦人所求、爾天父知爾悉需之、
40006033	惟先於其國其義是求、則此悉加諸爾、
40006034	故勿為明日慮、明日之慮、明日慮之、是日之勞、是日足矣、
40007001	勿議人、免見議、
40007002	爾以何議議人、則見議亦如是、爾以何度度人、則見度亦如是、
40007003	胡為視爾兄弟目中有草芥、而不覺己目中有梁木乎、
40007004	爾目中有梁木、何以語兄弟曰、容我去爾目中之草芥乎、
40007005	偽善者乎、先去爾目中之梁木、方可瞭然以去兄弟目中之草芥也、○
40007006	勿以聖物予犬、勿以珍珠委豕、恐彼踐之、轉而噬爾、○
40007007	求則爾予、尋則遇之、叩門則為爾啟之、
40007008	蓋求者得也、尋者遇也、叩者啟也、
40007009	爾中孰有子求餅而予之石、
40007010	求魚而予之蛇乎、
40007011	爾曹雖不善、尚知以嘉物予子、況爾在天之父、豈不以嘉物予求之者乎、
40007012	凡欲人施諸己、亦宜如是施諸人、此即律法與先知也、○
40007013	當入窄門、蓋引而之亡者、其門也闊、其路也寬、入之者眾、
40007014	引而之生者、其門也窄、其路也狹、得之者寡、○
40007015	謹防偽先知、其就爾也、外飾若羊、內則貪狼、
40007016	是可因其果識之、荊棘中豈摘葡萄乎、蒺藜中豈採無花果乎、
40007017	善樹結善果、惡樹結惡果、
40007018	善樹不能結惡果、惡樹不能結善果、
40007019	凡不結善果者、即斫之、委於火、
40007020	故因其果而識之、
40007021	凡稱我曰、主也主也者、未必盡入天國、惟遵我父之旨者而已、
40007022	彼日多人將語我云、主也主也、我非以爾名宣道、以爾名逐鬼、以爾名廣行異能乎、
40007023	我將示之曰、我未嘗識爾、作不法者其去我、
40007024	凡聞我言而行之者、譬諸智人、建屋磐上、
40007025	雨降潦行、風吹衝屋、而不傾覆、因基磐上也、
40007026	凡聞我言而不行者、譬諸愚人、建屋沙上、
40007027	雨降潦行、風吹撞屋、遂以傾覆、且傾覆者大也、○
40007028	耶穌言竟、眾奇其訓、
40007029	以其訓人若操權者、非若士子也、
40008001	耶穌下山、羣眾從之、
40008002	有癩者就而拜曰、主、若肯、必能潔我、
40008003	遂伸手捫之、曰、我肯、爾其潔哉、癩即潔、
40008004	耶穌語之曰、慎勿告人、但往示身於祭司、獻摩西所命之禮、以證於眾、○
40008005	入迦百農、有百夫長就而求曰、
40008006	主、我僕癱瘓、偃臥在室、痛甚、
40008007	曰、我往醫之、
40008008	百夫長曰、主、臨我舍、我弗堪、第發一言、我僕必愈、
40008009	蓋我隸人權、有士卒隸我權、令此往則往、來則來、令僕行是則行是、
40008010	耶穌聞而奇之、謂從者曰、我誠語汝、如是之信、即以色列中、亦未之見也、
40008011	我語汝、自東自西、有眾將至、與亞伯拉罕 以撒 雅各、同席天國、
40008012	而其國子民、必見逐於幽暗、在彼有哀哭切齒矣、
40008013	乃謂百夫長曰、往哉、如爾信、成之、即時僕愈、
40008014	耶穌入彼得家、見其妻母病熱偃臥、
40008015	捫其手、熱即退、婦即起而供事之、
40008016	既暮、有攜患鬼者多人就之、則以一言逐其鬼、諸負病者醫之、
40008017	應先知以賽亞所言云、其任我恙、肩我病、○
40008018	耶穌見羣眾環己、命濟彼岸、
40008019	有士子至、曰、師乎、不論何之、我必從爾、
40008020	耶穌曰、狐有穴、鳥有巢、惟人子無枕首之所也、
40008021	又一門徒曰、主、容我先歸葬父、
40008022	耶穌曰、從我、任死者葬其死者、○
40008023	既登舟、其徒從之、
40008024	海風大作、波濤蔽舟、耶穌適寢、
40008025	門徒就而寤之曰、主、拯我、我亡矣、
40008026	曰、小信者乎、何懼耶、乃起、斥風與海、遂大平息、
40008027	眾異之曰、彼何人斯、風與海亦順之、○
40008028	既濟、至加大拉地、遇患鬼者二人、自墓出、猛甚、無敢經此途者、
40008029	呼曰、上帝子、我與爾何與、時未至、爾來苦我乎、
40008030	遠有羣豕方食、
40008031	鬼求之曰、若逐我、則遣入豕羣、
40008032	曰、往哉、鬼遂出、入於豕、全羣突下山坡、投海、死於水、
40008033	牧者奔入邑、以其事及患鬼者所遇告人、
40008034	舉邑出迎耶穌、既見之、求去其境、
40009001	耶穌登舟而濟、歸故邑、
40009002	有舁癱瘓臥牀者就之、耶穌見其信、謂癱瘓者曰、小子安心、爾罪赦矣、
40009003	有士子數人、意謂僭妄哉若人、
40009004	耶穌知其意、曰爾心何懷惡耶、
40009005	言爾罪赦矣、與言起而行、孰易、
40009006	但令爾知人子在世、有權以赦罪耳、遂語癱瘓者曰、起、取牀以歸、
40009007	即起而返、
40009008	眾見之悚然、歸榮上帝、因其以如是之權賜人也、○
40009009	耶穌由此而往、見有名馬太者、坐於稅關、謂之曰、從我、遂起從之、
40009010	耶穌席坐其家、諸稅吏及罪人至、與耶穌及門徒偕坐、
40009011	法利賽人見之、謂其徒曰、何爾師與稅吏罪人共食乎、
40009012	耶穌聞之曰、健者不需醫、惟病者需之、夫我欲矜恤、不欲祭祀之意、爾往學之、
40009013	蓋我來非召義人、乃召罪人耳、○
40009014	時、約翰之門徒至、曰、我與法利賽人數禁食、惟爾門徒不禁食、何也、
40009015	耶穌曰、新娶者偕在、賀娶者豈能哀慟乎、惟日將至、新娶者見接而去、乃禁食耳、
40009016	未有以新布補舊衣者、以所補者反損其衣、而綻尤甚、
40009017	未有以新酒注舊革囊者、恐囊裂酒漏、其囊亦敗、惟新酒注新囊、斯二者俱存矣、○
40009018	言時、有宰來拜曰、我女甫死、爾來手按之、則生矣、
40009019	耶穌起而從之、門徒偕焉、
40009020	有婦患痭十有二年、尾耶穌後、捫其衣緣、
40009021	意謂、第捫其衣必愈、
40009022	耶穌回顧曰、女也、安汝心、爾信愈爾、自是婦愈、
40009023	耶穌入宰者之家、見吹籥者、及眾號咷、
40009024	謂之曰、退、女非死、乃寢耳、眾哂之、
40009025	既屏眾、乃入、執其手、女即起、
40009026	於是聲聞徧揚斯地、○
40009027	耶穌由此而往、有二瞽者從之、呼曰、大衛之裔矜恤我、
40009028	入室、瞽者就之、耶穌曰、爾信我能為此乎、對曰、主、然、
40009029	乃捫其目曰、如爾信成之、
40009030	其目即啟、耶穌嚴戒之曰、慎勿令人知之、
40009031	二人出、徧揚其名於斯地、○
40009032	當其出也、有攜瘖啞而患鬼者、就之、
40009033	鬼既逐、啞遂言、眾異之、曰、以色列中、未嘗見是也、
40009034	法利賽人曰、彼藉鬼王逐鬼耳、○
40009035	耶穌周遊鄉邑、在會堂訓誨、宣天國福音、醫諸疾病、
40009036	見眾憫之、以其困苦流離、猶羊無牧也、
40009037	遂語其徒曰、穡多工少、
40009038	宜求穡主、遣工力穡焉、
40010001	耶穌召十二門徒、賜之權、逐邪鬼、醫疾病、○
40010002	十二使徒之名如左、首西門稱彼得、及其弟安得烈、西庇太子雅各、及其弟約翰、
40010003	腓力、巴多羅買、多馬、稅吏馬太、亞勒腓子雅各、並達太、
40010004	加那尼人西門、與加畧人猶大、即賣師者、○
40010005	耶穌遣此十二人、命之曰、異邦之途勿由、撒瑪利亞之邑勿入、
40010006	寧就以色列家之亡羊也、
40010007	往則宣言曰、天國邇矣、
40010008	醫病、起死、潔癩、逐鬼、爾以不費受之、宜以不費施之、
40010009	勿備金銀銅於袋、
40010010	途間勿囊、勿二衣、勿履、勿杖、蓋工得其食、宜也、
40010011	入邑與鄉、則訪孰為宜者、主之、直至去時、
40010012	入其家、則祝其安、
40010013	其家若宜、爾祝之安、必臨之、不宜、爾祝之安、則歸諸己、
40010014	不接爾、不聽爾者、出其家其邑、拂去足塵、
40010015	我誠語汝、當鞫日、所多瑪 蛾摩拉之刑、較斯邑猶易受也、○
40010016	我遣爾似羊入狼中、故當智如蛇、馴如鴿、
40010017	謹防若人、蓋將付爾於公會、鞭爾於會堂、
40010018	爾將為我故、見解至侯王前、為證於彼、及異邦人、
40010019	付爾時、勿慮何以言、何所言、屆時必賜爾以何言也、
40010020	非爾自言、乃爾父之神、在爾衷言耳、
40010021	兄弟將致兄弟於死、父之於子亦然、子將攻父母而死之、
40010022	且爾以我名見憾於眾、惟終忍者得救也、
40010023	此邑窘逐爾、則奔彼邑、我誠語汝、以色列諸邑、爾行未遍、而人子至矣、○
40010024	徒不踰師、僕不踰主、
40010025	徒如師、僕如主、足矣、若呼家主為別西卜、況其家人乎、
40010026	勿懼之、未有藏而不露、隱而不顯者也、
40010027	我語爾於暗者、當述之於光明、爾聆於耳者、當宣之於屋上、
40010028	殺身而不能殺魂者、勿懼之、寧懼能滅身及魂於地獄者、
40010029	二雀非一分金售乎、然非爾父許之、其一不隕於地、
40010030	爾髮亦悉見數、
40010031	故勿懼、爾較多雀尤貴也、
40010032	凡認我於人前、我亦認之於我天父前、
40010033	凡不認我於人前、我亦不認之於我天父前、○
40010034	勿意我來施和平於世、我來非施和平、乃興戎耳、
40010035	蓋我來、俾子疏其父、女疏其母、婦疏其姑、
40010036	而仇敵即家人矣、
40010037	愛父母踰於我者、不宜乎我也、愛子女踰於我者、不宜乎我也、
40010038	不負其十架而從我者、亦不宜乎我也、
40010039	得生命者將喪之、為我而喪生命者、將得之、○
40010040	接爾者、即接我、接我者、即接遣我者也、
40010041	接先知、以其為先知者、得先知之賞、接義人、以其為義人者、得義人之賞、
40010042	第以杯水飲此小子之一、以其為吾徒也、我誠語汝、彼必不失其賞也、
40011001	耶穌既命十二門徒、乃去彼、往諸邑、施教宣道、○
40011002	約翰在獄、聞基督所行、則遣其徒問之、
40011003	曰、當來者爾乎、抑他人是望乎、
40011004	耶穌曰、以爾所聞所見、往告約翰、
40011005	如瞽者明、跛者行、癩者潔、聾者聰、死者甦、貧者聞福音、
40011006	凡不我棄者、福矣、
40011007	其人歸、耶穌舉約翰語眾曰、爾曩出野、何觀耶、風動之葦乎、
40011008	抑爾出何觀耶、衣毳衣者乎、衣毳衣者、在王宮也、
40011009	然則爾出何為也、觀先知乎、是也、我語汝、且卓越於先知也、
40011010	此即經所謂、我遣我使先爾、以備爾路者、
40011011	我誠語汝、婦之所生、未有大於施洗約翰者、然在天國之微者、猶大於彼也、
40011012	自施洗約翰迄今、天國被攻、而攻者奮力得之、
40011013	蓋諸先知及律法、預言至約翰而已、
40011014	爾願承之、此即當來之以利亞也、
40011015	有耳以聽者、宜聽焉、
40011016	斯世將何以喻之、譬童子坐於市、呼其侶、
40011017	曰、我吹籥、爾不踊、我舉哀、爾不擗、
40011018	蓋約翰至、不食不飲、人言其患鬼、
40011019	人子至、式食式飲、人言其嗜食甘酒、稅吏罪人之友也、夫智也因其行而善之、○
40011020	時、耶穌責其多行異能之諸邑、以其不改悔也、曰、
40011021	禍哉哥拉汛乎、禍哉伯賽大乎、蓋在爾中所行之異能、若行於推羅 西頓則早衣麻蒙灰而改悔矣、
40011022	我語汝、當鞫日、推羅 西頓之刑、較爾猶易受也、
40011023	迦百農歟、爾將升於天乎、必下陰府耳、蓋在爾中所行異能、若行於所多瑪、則今日猶存、
40011024	我語汝、當鞫日、所多瑪之刑、較爾猶易受也、○
40011025	耶穌又曰、父乎、天地主也、我讚爾、以此事、於智者達者則隱之、於赤子則顯之、
40011026	父乎然也、此乃爾所悅者也、
40011027	萬有由父賜我、父之外無識子者、子及子所欲示者之外、無識父者、
40011028	凡勞苦負重者就我、我賜爾安、
40011029	我心溫柔謙遜、宜負我軛而學我、則爾心獲安、
40011030	蓋我軛易、我負輕也、
40012001	維時、耶穌於安息日經行田間、其徒飢、摘穗而食、
40012002	法利賽人見之、曰、爾徒所為、在安息日非宜也、
40012003	耶穌曰、爾未讀大衛及從者飢時所為乎、
40012004	入上帝宮、食陳設之餅、此餅非彼及從者可食、惟祭司可耳、
40012005	抑未讀律所載、祭司在殿犯安息日而無罪乎、
40012006	我語汝、在此有大於殿者、
40012007	爾若知我欲矜恤、不欲祭祀之意、則不罪無辜者矣、
40012008	蓋人子為安息日之主也、○
40012009	於是去彼入會堂、
40012010	見有枯一手者、或問曰、安息日施醫、宜乎、意欲訟之、
40012011	耶穌曰、爾中孰有羊、安息日陷於坎、不援而出之乎、
40012012	人之於羊、其貴何如耶、故安息日為善、宜也、
40012013	遂語其人曰、伸爾手、伸之、即愈如他手、
40012014	法利賽人出、謀何以殺之、
40012015	耶穌知之、則去彼、人多從焉、病者悉醫之、
40012016	且戒之勿揚、
40012017	應先知以賽亞所言云、
40012018	試觀我僕、乃我所選、所愛、而心悅者、我將以我神賦之、彼將以義示異邦、
40012019	彼不競不喧、其聲不聞於衢、
40012020	已傷之葦不折、燃餘之炷不滅、
40012021	迨義獲勝、異邦將仰賴其名矣、○
40012022	時、有攜患鬼之瞽而瘖者來、耶穌醫之、瘖者言且見、
40012023	眾駭曰、此大衛之裔乎、
40012024	法利賽人聞之曰、彼逐鬼、無非藉鬼王別西卜耳、
40012025	耶穌知其意、曰、凡國自相分爭、必墟、或邑或家自相分爭、不立、
40012026	若撒但逐撒但、是自相分爭也、其國何以立哉、
40012027	使我藉別西卜逐鬼、則爾子弟逐鬼誰藉乎、彼將議爾矣、
40012028	若我藉上帝之神逐鬼、則上帝國臨爾矣、
40012029	何能入勇士之室、劫其器用、非先縛勇士、後劫其室乎、
40012030	不與我偕者、即敵我、不與我斂者、即散也、
40012031	故我語汝、凡罪惡謗讟、其人可赦、惟謗讟聖神者、不赦也、
40012032	以言敵人子者、可赦、惟敵聖神者、今世來世、不赦也、
40012033	或以樹善、其果亦善、樹惡、其果亦惡、蓋由果而識樹矣、
40012034	蝮類乎、爾既惡、言何能善、蓋充諸心者、出諸口也、
40012035	善人由內蘊之善、而發其善、惡人由內蘊之惡、而發其惡、
40012036	我語汝、人所出之虛言、當鞫日、莫不供之、
40012037	蓋以爾言義爾、亦以爾言罪爾、○
40012038	時、有士子法利賽人謂之曰、師乎、我欲觀爾異兆、
40012039	曰姦惡之世而求異兆、先知約拿之兆外、無以示之、
40012040	如約拿三日三夜在鯨腹、人子亦將三日三夜在地中也、
40012041	當鞫日尼尼微人、將與斯世同起而罪之、以其因約拿所宣而改悔、況在此有大於約拿者乎、
40012042	當鞫日南方女王、將與斯世同起而罪之、以其來自地極、聽所羅門之哲言、況在此有大於所羅門者乎、
40012043	邪鬼離人、遊行旱地、求安不得、
40012044	曰、我將歸所出之室、至、則見其闃寂、掃除、修飾矣、
40012045	遂往、又攜七鬼惡於己者、入而居之、其人後患、較前尤劇、此惡世亦必如是、○
40012046	耶穌語眾時、其母及兄弟立於外、欲與之言、
40012047	或告之曰、汝母及兄弟立於外、欲與汝言、
40012048	耶穌謂之曰、孰為我母我兄弟乎、
40012049	遂指門徒曰、視我母及兄弟、
40012050	凡遵我父旨者、即我兄弟姊妹及母也、
40013001	是日耶穌出室、坐海濱、
40013002	羣眾集就之、遂登舟而坐、眾立於岸、
40013003	乃多端設喻語之、曰、有播種者、出而播種、
40013004	播時、有落道旁者、鳥至盡食之、
40013005	有落磽地者、厥土無多、以其淺薄、發萌則速、
40013006	日出曝之、無根而槁、
40013007	有落棘中者、棘起蔽之、
40013008	有落沃壤者、結實、或百倍、或六十倍、或三十倍、
40013009	有耳者宜聽焉、○
40013010	門徒就之曰、爾以喻語眾、何也、
40013011	曰、天國之奧、予爾知之、不予他人也、
40013012	蓋有者將予之使有餘、無者並其所有、亦將奪之、
40013013	故我以喻語之、因其視而不見、聽而不聞、亦不悟也、
40013014	以應以賽亞預言云、爾將聽而不聰、視而不明、
40013015	蓋斯民心頑、耳聵、自閉其目、恐目視、耳聽、心悟、轉移而我醫之、
40013016	惟爾目福矣、以其見也、爾耳福矣、以其聞也、
40013017	我誠語汝、昔先知義人多欲見爾所見、而不得見、聞爾所聞、而不得聞、
40013018	夫播種之喻、爾其聽之、
40013019	凡聞天國之道而不悟、惡者至、奪其心之所播、此播於道旁者也、
40013020	播於磽地者、乃人聽道、即喜受之、
40013021	惟內無根、則亦暫耳、及為道而遇患難窘逐、即厭棄之、
40013022	播於棘中者、乃人聽道、而世之慮、財之惑、蔽其道而不實、
40013023	播於沃壤者、乃人聽道而悟、結實、或百倍、或六十倍、或三十倍、○
40013024	又設喻曰、天國猶人播美種於田、
40013025	寢時敵至、播稗麥中而去、
40013026	苗秀而實、稗亦見、
40013027	家主之僕來告曰、主、非播美種於田乎、何以有稗也、
40013028	曰、敵為之、僕曰、我往薅之、可乎、
40013029	曰毋、恐薅稗而麥亦拔、
40013030	容二者並長以待穫、穫時、我語刈者、先集稗、束而火之、惟斂麥入倉、○
40013031	又設喻曰、天國猶芥種一粒、人取而播於田、
40013032	此百種之至微者、及其長也、大於諸蔬、且成樹、飛鳥來棲其枝、○
40013033	又設喻曰、天國猶酵、婦取納三斗麵中、致均發酵焉、○
40013034	此皆耶穌以喻語眾、非喻無所語之、
40013035	應先知所言云、我將啟口設喻、闡創世以來之秘、○
40013036	時、耶穌離眾入室、其徒就之曰、田稗之喻、明以教我、
40013037	曰、播美種者、人子也、田者、世也、
40013038	美種者、天國之子民也、稗、則惡者之子民也、
40013039	播稗之敵、魔也、穫時、世末也、刈者、天使也、
40013040	集稗而火之、世末亦然、
40013041	人子將遣厥使、由其國中、集諸陷人於罪及為不法者、
40013042	投之火爐、在彼有哀哭切齒者矣、
40013043	時、義者在其父之國、輝光如日、有耳者宜聽焉、○
40013044	天國猶寶藏於田、人遇而掩之、喜而歸、售所有、以市斯田、○
40013045	又天國猶賈求美珠、
40013046	遇一重值者、則往鬻所有以市之、○
40013047	又天國猶罟施於海、集諸水族、
40013048	既盈、則曳於岸、坐而擇其美者入器、惡者則棄之、
40013049	世末亦然、天使將出、於義者中以別惡者、
40013050	投之火爐、在彼有哀哭切齒矣、○
40013051	凡此爾皆悟乎、對曰然、
40013052	曰、故凡士子為天國之徒者、如家主由其庫中出新舊之物焉、○
40013053	耶穌既竟斯喻、去彼、
40013054	至故土、在會堂訓誨、眾奇之曰、斯人何由得斯智慧異能乎、
40013055	此非木工之子乎、其母非名馬利亞、其兄弟非雅各 約西 西門 猶大乎、
40013056	其姊妹非與我比鄰乎、斯焉得斯耶、
40013057	遂厭棄之、耶穌曰、先知在故土室家外、莫不尊焉、
40013058	耶穌在彼、不多行異能、以其不信故也、
40014001	維時、分封之君希律、聞耶穌聲名、
40014002	謂其臣曰、此乃施洗約翰自死而起、故此異能運行於彼焉、
40014003	初希律以其弟腓力妻希羅底故、執約翰繫於獄、
40014004	蓋約翰曾謂之曰、納此婦非宜也、
40014005	希律欲殺之、而懼眾、因眾以之為先知也、
40014006	適希律誕、希羅底女舞於前、以娛希律、
40014007	遂誓許所求、
40014008	女為母所唆、曰、求以施洗約翰之首、於盤上予我、
40014009	王憂、然以誓故、又以同筵者在、乃命予之、
40014010	遣人斬約翰於獄、
40014011	置首於盤以予女、女以奉母、
40014012	其徒至、取屍葬之、往告耶穌、○
40014013	耶穌聞之、登舟去彼、潛之野、眾聞之、由諸邑步從焉、
40014014	耶穌出、見人甚眾、憫之、醫其病者、
40014015	薄暮、門徒就之曰、此乃野、時已逝、請散眾、入鄉市食、
40014016	耶穌曰、無庸、爾其食之、
40014017	曰、我儕於此、惟五餅二魚而已、
40014018	曰、取以與我、
40014019	遂命眾藉草而坐、取五餅二魚、仰天祝而擘之、以予門徒、門徒予眾、
40014020	皆食而飽、拾其屑、盈十二筐、
40014021	食者、婦孺外約五千人、○
40014022	耶穌促門徒登舟、先濟彼岸、俟其散眾、
40014023	散後、則潛登山祈禱、薄暮獨在、
40014024	舟在海中、為浪所撼、風逆故也、
40014025	四更時、耶穌履海就之、
40014026	門徒見其履海、愕然曰、妖幻也、遂懼而呼、
40014027	耶穌曰、安爾心、我也、勿懼、
40014028	彼得曰、主、果爾也、則命我履水就爾、
40014029	曰、來、彼得下舟、履水就之、
40014030	見風烈則懼、將溺、呼曰、主、救我、
40014031	耶穌以手援之、曰、小信者何疑乎、
40014032	既登舟、風遂息、
40014033	舟中人拜之曰、爾誠上帝子也、○
40014034	既濟、至革尼撒勒地、
40014035	其人識之、遣報四方、攜諸病者就之、
40014036	第求捫其衣緣、捫者皆愈、
40015001	時、有法利賽人士子、自耶路撒冷來、就耶穌曰、
40015002	何爾門徒犯古人遺傳、不盥手而食乎、
40015003	曰爾何因爾遺傳、犯上帝誡乎、
40015004	蓋上帝曰、敬爾父母、又曰、詈父母者、必死之、
40015005	爾則曰、若人謂父母云、我所當奉於爾者、已獻於上帝矣、
40015006	遂可不敬父母、是爾以爾遺傳廢上帝誡也、
40015007	偽善者乎、以賽亞預言指爾者誠是也、
40015008	曰斯民以口尊我、而心則遠我、
40015009	其拜我徒然、以所教者、乃人所命耳、
40015010	遂召眾語之曰、爾宜聽而悟也、
40015011	非入諸口者污人、惟出諸口者污人也、
40015012	門徒就之曰、法利賽人聞斯言而慍、爾知之乎、
40015013	曰凡植物非我天父所植者、將拔之、
40015014	姑聽之、彼乃瞽而導者、以瞽導瞽、二者皆陷於坑矣、
40015015	彼得曰、斯喻明以教我、
40015016	曰爾曹猶未悟乎、
40015017	豈不知入口者運於腹、而遺於廁乎、
40015018	惟出諸口者由心而發、斯污人也、
40015019	蓋惡念、兇殺、淫亂、苟合、盜竊、妄證、訕謗、
40015020	皆由心而發、斯乃污人、但未盥手而食、不污人也、○
40015021	耶穌去彼、適推羅 西頓境、
40015022	有迦南婦出境、呼曰、主、大衛之裔、矜恤我、我女患鬼苦甚、
40015023	耶穌不答、其徒至、
40015024	曰婦呼於後、請遣之、 曰、我奉使但為以色列家之亡羊而已、
40015025	婦進而拜曰、主、助我、
40015026	曰、取兒曹投餅狗、非宜也、
40015027	婦曰、主、然、狗亦食其主案下遺屑耳、
40015028	曰婦乎、爾信大矣、如爾願成之、自是女愈、○
40015029	耶穌去彼、至加利利海濱、登山而坐、
40015030	羣眾就之、攜跛者、瞽者、瘖者、殘者、及諸病者、置其足前、遂醫之、
40015031	眾見瘖者言、殘者痊、跛者行、瞽者明、則奇之、歸榮以色列之上帝、○
40015032	耶穌召其徒曰、我憫斯眾、已偕我三日而無食、我不欲使之飢而去、恐途中困憊也、
40015033	門徒曰、在野安得若許之餅、以飽斯眾耶、
40015034	耶穌曰、爾有餅幾何、曰、七、及數小魚耳、
40015035	遂命眾席地而坐、
40015036	取七餅與魚、祝謝而擘之、以予門徒、門徒予眾、
40015037	皆食而飽、拾其屑盈七籃、
40015038	食者婦孺外四千人焉、
40015039	耶穌散眾、登舟入馬加丹境、
40016001	法利賽人及撒都該人、來試耶穌、請以自天之異兆示之、
40016002	耶穌曰、暮時、爾云將晴、以天紅也、
40016003	朝時云、今日風雨、以天紅而晦也、爾識別天色、而不識此時之異兆耶、
40016004	姦惡之世而求異兆、約拿異兆而外、無以示之、遂去之、○
40016005	門徒濟彼岸、忘攜餅、
40016006	耶穌謂之曰、謹防法利賽撒都該人之酵、
40016007	門徒竊議曰、是為不取餅也、
40016008	耶穌知之曰、小信者乎、曷以無餅竊議耶、
40016009	爾猶未悟乎、豈不憶五千人之五餅、拾屑幾筐乎、
40016010	又四千人之七餅、拾屑幾籃乎、
40016011	何不悟我非為餅而言、惟當防法利賽撒都該人之酵也、
40016012	門徒乃悟其所言、非防餅之酵、乃法利賽撒都該人之教耳、○
40016013	耶穌至該撒利亞腓立比境、問其徒曰、人言人子為誰、
40016014	對曰、或言施洗約翰、或言以利亞、或言耶利米、抑先知之一、
40016015	曰、爾曹謂我為誰、
40016016	西門彼得對曰、爾乃基督維生上帝子也、
40016017	耶穌曰、西門 巴約拿福矣、蓋非有血氣者示爾、乃我在天之父也、
40016018	吾又語汝、爾乃彼得、我將建我會於此磐、而陰府之權、不能勝之、
40016019	我將以天國之鑰予爾、凡爾繫於地者、在天亦繫之、釋於地者、在天亦釋之、
40016020	遂戒門徒、勿以己為基督告人、○
40016021	自是耶穌始示其徒、以己必往耶路撒冷、備受長老祭司諸長士子之苦、且見殺、三日而起、
40016022	彼得援而諫之曰、主、不可、此必不及爾也、
40016023	耶穌回顧彼得曰、撒但退、爾阻我、以爾不體上帝之事、乃體人之事耳、
40016024	遂語其徒曰、欲從我者、當克己負其十架以從、
40016025	蓋欲救其生者、將喪之、為我而喪其生者、將得之、
40016026	利盡天下、而失其生、何益之有、人將以何者易其生乎、
40016027	蓋人子將以父之榮、偕厥使而來、依人所行而報之、
40016028	我誠語汝、立於此者、有人未死、得見人子臨於其國矣、
40017001	越六日、耶穌攜彼得 雅各及雅各弟約翰潛陟高山、
40017002	當前變狀、面耀如日、衣皎如光、
40017003	摩西 以利亞、見與之語、
40017004	彼得謂耶穌曰、主、我儕於此善矣、若爾願之、則我於此結三廬、一為爾、一為摩西、一為以利亞、
40017005	言時、景雲覆之、有聲自雲出曰、此我愛子、我所欣悅者、爾其聽之、
40017006	門徒聞之、俯伏、懼甚、
40017007	耶穌前撫之曰、起、勿懼、
40017008	門徒舉目、不見一人、惟耶穌而已、○
40017009	下山時、耶穌命之曰、人子尚未自死而起、勿以所見告人、
40017010	門徒問曰、士子言以利亞必先至、何也、
40017011	曰、以利亞果至、興復諸事、
40017012	我語汝、以利亞已至、而人不之識、任意待之、人子亦將受其害、
40017013	門徒始悟所言、乃指施洗約翰也、○
40017014	至眾所在、有人就而跪、
40017015	曰、主、矜恤我子、癲癇苦甚、屢躓於火、屢躓於水、
40017016	攜就爾徒、弗能醫也、
40017017	耶穌曰、噫、悖逆不信之世、我偕爾至幾何時、忍爾至幾何時乎、攜之就我、
40017018	耶穌斥鬼、鬼即出、自是子愈、
40017019	門徒私就耶穌曰、我儕不能逐之、何也、
40017020	曰、信小故也、我誠語汝、有信如芥種、即命此山去此移彼、亦必移焉、
40017021	且爾無不能也、○
40017022	尚居加利利時、耶穌謂門徒曰、人子將見付於人手、
40017023	為其所殺、三日而起、門徒憂甚、○
40017024	至迦百農、有收丁稅者、就彼得曰、爾師輸丁稅乎、
40017025	曰然、既而入屋、耶穌先之曰、西門、爾意若何、世上諸王、向誰徵餉收稅乎、向己子乎、向庶民乎、
40017026	對曰、庶民耳、耶穌曰、然則己子可蠲矣、
40017027	但恐觸其怒、汝往海垂釣、取先上之魚、啟其口、將得金一枚、為我與汝納之、
40018001	維時、門徒詣耶穌曰、在天國孰為大、
40018002	耶穌呼一孩提來、立之眾中、曰、
40018003	我誠語汝、若不轉移如孩提、不得入天國也、
40018004	故自謙如此孩提者、於天國為大也、
40018005	凡以我名接一如是孩提者、即接我、
40018006	陷信我小子之一者、寧以巨磨懸其頸、沉於深海、
40018007	禍哉斯世、以其陷人故也、夫陷人於罪、事所必有、但陷人者禍矣、
40018008	倘爾一手一足陷爾、則斫而棄之、寧殘與跛入於生、勝於二手二足委永火、
40018009	倘爾一目陷爾、則抉而棄之、寧一目入於生、勝於二目委火獄、
40018010	慎勿輕視此小子之一、
40018011	我語汝、其使在天、常覲我父之顏也、
40018012	設人有百羊而亡其一、爾意若何、豈不姑舍九十九羊於山、往覓其亡乎、若遇之、
40018013	我誠語汝、其為此一羊而喜、勝於為九十九之未亡者矣、
40018014	如是、亡此小子之一、非爾天父意也、○
40018015	倘兄弟得罪於爾、則於彼獨處時謫之、若聽、則得爾兄弟、
40018016	弗聽、則攜一二人偕往、致以二三證者之口、其言咸定矣、
40018017	又弗聽、則告於會、弗聽會、則視之猶異邦人與稅吏、可也、
40018018	我誠語汝、凡爾繫於地者、在天亦繫之、釋於地者、在天亦釋之、
40018019	我又語汝、倘爾二人同心、在地祈求、無論何事、我在天之父必成之、
40018020	蓋二三人奉我名隨在而集、我亦在其中矣、○
40018021	時彼得就之曰、主、兄弟獲罪於我、我恕之、當幾何次、至七次乎、
40018022	耶穌曰、我所謂非僅於七、乃七十乘七也、
40018023	是故天國猶王者、與其僕會計、
40018024	計時、有曳負千萬金者至、
40018025	既無可償、主命鬻其身與妻孥、及其所有以償、
40018026	僕伏而拜曰、主、寬我、我將盡償、
40018027	主憐而釋之、免其債、
40018028	僕出、遇同儕負其十金、執之、扼其吭曰、爾所負者償之、
40018029	同儕伏而求曰、寬我、我將償爾、
40018030	弗許、下之獄、俟償所負、
40018031	諸同儕見之憂甚、以其所行赴愬於主、
40018032	主召之曰、惡哉僕也、爾所負者求我、則盡免之、
40018033	不當矜恤同儕、猶我矜恤爾乎、
40018034	主怒、付之皂隸、俟盡償所負、
40018035	爾眾不誠恕兄弟、則我天父亦將如是施諸爾、
40019001	耶穌言竟、去加利利、至猶太境約但河外、
40019002	羣眾從之、醫其病者、
40019003	有法利賽人來試之曰、不論何故、出妻可乎、
40019004	耶穌曰、自始造者、造男與女、
40019005	曰、緣此人必離父母、膠漆其妻、成為一體、此經爾未讀乎、
40019006	如是、不復為二、乃一體矣、故上帝所耦者、人不可分之、
40019007	曰、然則摩西命予離書出之、何也、
40019008	曰、摩西以爾心頑、許爾出妻、但元始不然、
40019009	且吾語汝、非以姦故、出妻而他娶者、淫也、娶所出者、亦淫也、
40019010	門徒曰、人於妻如此、寧勿娶、
40019011	曰、斯言非盡人能納、惟稟賦者能之、
40019012	蓋有生而閹者、有被人閹者、亦有為天國自閹者、斯言能納者納之、○
40019013	時、有攜孩提詣耶穌、欲其按手祈禱、門徒責之、
40019014	耶穌曰、容孩提就我、勿禁之、蓋屬天國者乃如是人也、
40019015	遂手按之而去、○
40019016	有少者就之曰、師乎、我當行何善、以獲永生、
40019017	曰、胡為以善問我、善者一而已矣、爾欲入生、則當守誡、
40019018	曰、何誡乎、耶穌曰、勿殺、勿淫、勿竊、勿妄敬、
40019019	證爾父母、愛鄰如己、
40019020	少者曰、凡此我嘗守之矣、尚有何缺乎、
40019021	耶穌曰、爾欲為完人、往售所有以濟貧、則將有財於天、且來從我、
40019022	少者聞之、愀然而去、貲厚故也、○
40019023	耶穌謂其徒曰、我誠語汝、富者入天國、難矣哉、
40019024	我又語汝、駝穿針孔、較富者入上帝國猶易也、
40019025	門徒聞之訝甚、曰、然則誰能得救乎、
40019026	耶穌目之曰、人則不能、上帝無不能也、
40019027	彼得曰、我儕已舍一切以從爾、將何得歟、
40019028	耶穌曰、我誠語汝、爾曹從我者、及復興之際、人子坐其榮位、爾亦坐十二位、鞫以色列十二支矣、
40019029	凡為我名、舍屋宇、兄弟、姊妹、父母、子女、田疇者、將受百倍、而嗣永生、
40019030	然多有先者將為後、後者將為先也、
40020001	天國猶家主、朝出僱工入葡萄園、
40020002	與工約、日金一錢、遣之入園、
40020003	巳初出見有閒立於市者、
40020004	謂之曰、爾亦往葡萄園、所宜與者、我與爾、其人遂往、
40020005	日中及申初又出、亦如之、
40020006	酉初出、復見有立者、謂之曰、爾何終日閒立於此乎、
40020007	曰、無僱我者、曰、爾亦往葡萄園、
40020008	及暮、園主語其家宰曰、呼工給其值、由後以及先、
40020009	酉初僱者至、各受金一錢、
40020010	先僱者至、意所受必加多、乃亦各受一錢、
40020011	既受之、則怨家主曰、
40020012	我終日任勞當暑、後至者、僅工作片時、乃使之與我等耶、
40020013	園主謂其人曰、友、我未嘗負爾、爾非與我約金一錢乎、
40020014	取爾值而去、我欲予後至者、猶予爾然、
40020015	以我之物、行我所欲、不亦宜乎、我為善、爾嫉視乎、
40020016	如是、後者將為先、而先者後矣、○
40020017	耶穌上耶路撒冷、潛攜十二徒、途間謂之曰、
40020018	我儕上耶路撒冷、人子將見付於祭司諸長士子擬以死、
40020019	解於異邦人、戲侮鞭扑、釘十架、三日而起、○
40020020	西庇太二子之母率其子就之、拜求一事、
40020021	耶穌曰、爾何求、曰、命我二子坐於爾國、在爾左右、
40020022	耶穌曰、爾曹所求者、爾不知也、我將飲之杯、爾能飲乎、曰、能、
40020023	曰我之杯、爾必飲之、但坐我左右、非我得予、我父為誰備之、則誰予、
40020024	十徒聞之、則憾兄弟二人、
40020025	耶穌召之曰、異邦之君主其治、而大人執其權、爾所知也、
40020026	惟爾曹不然、爾中欲為大者、當為爾役、
40020027	欲為首者、當為爾僕、
40020028	猶人子至、非以役人、乃役於人、且舍生為眾贖也、○
40020029	出耶利哥時、羣眾從之、
40020030	有瞽者二人坐於道旁、聞耶穌過、呼曰、主、大衛之裔、矜恤我、
40020031	眾責之、使緘默、瞽者愈呼曰、主、大衛之裔矜恤我、
40020032	耶穌止、呼之曰、爾欲我何為、
40020033	曰主、欲目得見、
40020034	耶穌憫之、捫其目、目即見、遂從之、
40021001	近耶路撒冷、至伯法其於橄欖山、耶穌遣二門徒、
40021002	曰、爾往前村、必遇驢縶焉、有駒同在、解而牽之來、
40021003	有詰爾者、則曰、主需之、彼即遣之、
40021004	是乃應先知所言云、
40021005	告錫安女曰、爾王臨矣、溫柔而乘驢、及駒、即負重之子也、
40021006	門徒遂往、如命而行、
40021007	牽驢及駒、置衣於上、耶穌乘之、
40021008	眾中多以衣布途、或伐樹枝布之、
40021009	前後眾庶呼曰、大衛之裔、啝𠾎哪、奉主名而來者、宜頌也、高高在上歟、啝𠾎哪、
40021010	既入耶路撒冷、舉城竦動、曰、此為誰、
40021011	眾曰、加利利之拿撒勒先知耶穌也、○
40021012	耶穌入上帝殿、逐其中貿易者、傾兌錢者之几、及鬻鴿者之椅、
40021013	曰、經云、我室必稱為祈禱室、而爾曹以為盜穴也、
40021014	有瞽者、跛者、就耶穌於殿、遂醫之、
40021015	祭司諸長士子、見其所行奇異、又見孺子呼於殿曰、大衛之裔、啝𠾎哪、則恚、
40021016	語耶穌曰、若所言、爾聞之乎、曰、然、以赤子乳哺者之口、完備頌讚、爾未讀乎、
40021017	遂去之、出城、至伯大尼宿焉、○
40021018	來朝返城時、耶穌飢、
40021019	道旁見無花果樹就之、無所得、惟葉而已、謂之曰、今而後、爾永不實、樹即枯、
40021020	門徒見而奇曰、無花果樹何枯之速也、
40021021	耶穌曰、我誠語汝、爾若信不疑、不獨於此樹能行之、即命此山移而投海、亦必成焉、
40021022	且祈禱時、凡爾所求、信則得之、○
40021023	耶穌入殿訓誨、祭司諸長民間長老、就之曰、爾以何權行是、且誰賜爾此權耶、
40021024	耶穌曰、我亦一言問爾、爾告我、則我亦以何權行是告爾、
40021025	約翰之洗自奚、自天乎、自人乎、眾竊議曰、若云自天、彼必曰、曷不信之、
40021026	若云自人、則我畏眾、蓋皆以約翰為先知也、
40021027	遂對曰、不知也、耶穌曰、我亦不告爾以何權行是矣、
40021028	或有二子、謂其長子曰、我子今日往葡萄園工作、
40021029	對以不往、後悔而往、
40021030	謂其仲子亦如之、對曰、主諾、既而不往、
40021031	二者孰遵父旨乎、曰、長子、耶穌曰、我誠語汝、稅吏娼妓、先爾入上帝國矣、
40021032	蓋約翰由義路就爾、爾不之信、而稅吏娼妓信之、且爾見此、後仍不悔以信也、○
40021033	爾復聽一喻、有家主樹葡萄園、環之以籬、掘酒醡、建望樓、租與農夫、遂往異地、
40021034	果期將近、遣僕就農夫收果、
40021035	農夫執其僕、扑一、殺一、石擊一、
40021036	復遣他僕、較先尤眾、農夫待之如故、
40021037	後遣其子、意謂必敬我子矣、
40021038	農夫見其子、則相語曰、此其嗣子、且來殺之、據其業、
40021039	遂執之、出諸園外殺焉、
40021040	園主至、何以處此農夫乎、
40021041	僉曰、必殲滅此惡人、園租於他農、可依期納果也、
40021042	耶穌曰、經云、工師所棄之石、成為屋隅首石、此主所為者、我目而奇之、爾未讀乎、
40021043	故我語汝、上帝國必奪諸爾、以賜結實之民矣、
40021044	墮此石上者、身必碎、此石墮其上者、散若塵、
40021045	祭司諸長、法利賽人、聞此喻、識其言指己、
40021046	謀所以執之、而懼眾、蓋皆以之為先知也、
40022001	耶穌又設喻語眾曰、
40022002	天國猶人君為子設婚筵、
40022003	遣僕召所請者赴筵、而不至、
40022004	復遣他僕曰、告所請者云、我餐已具、牛與肥畜已宰、百物俱備、可就筵矣、
40022005	彼不顧而去、一往於田、一往於肆、
40022006	其餘執僕、辱而殺之、
40022007	君怒、遣軍殲此兇、焚其邑、
40022008	語僕曰、婚筵已備、惟所請者不堪、
40022009	可往通衢、凡所遇者、悉召赴筵、
40022010	僕出途間、集所遇善者惡者、賓滿婚筵矣、
40022011	君入視賓、見一不衣禮服者、
40022012	謂之曰、友乎、不衣禮服、胡為乎來、其人默然、
40022013	君命役曰、縛其手足、投於幽暗、在彼有哀哭切齒矣、
40022014	蓋蒙召者多、見選者少也、○
40022015	法利賽人出、謀即其言以罔之、
40022016	遂遣其徒、同希律黨、就之曰、夫子、我知爾乃誠者、且以誠宣上帝道、亦不徇人、蓋不以貌取人也、
40022017	納稅於該撒宜否、爾意若何、請告我、
40022018	耶穌識其惡、曰、偽善者乎、何試我耶、
40022019	以稅金示我、遂取一金與之、
40022020	耶穌曰、是像與號為誰、
40022021	曰該撒、曰、然則以該撒之物納該撒、以上帝之物納上帝矣、
40022022	眾聞而奇之、遂去、○
40022023	是日撒都該人、即言無復起者、就而問曰、
40022024	夫子、摩西云、人無子而死、其弟當娶其妻、生子以嗣兄、
40022025	我中有兄弟七人、長者娶而死、無嗣、遺妻與弟、
40022026	其二其三至其七皆然、
40022027	厥後婦亦死、
40022028	至復起時、婦於七人中為誰之妻乎、蓋皆納之矣、
40022029	耶穌曰、爾誤矣、以不識經及上帝之能故也、
40022030	蓋復起時、不娶不嫁、如天使然、
40022031	論死者復起、上帝所諭於爾者、爾豈未讀乎、
40022032	曰吾乃亞伯拉罕之上帝、以撒之上帝、雅各之上帝、是上帝非死者之上帝、乃生者之上帝也、
40022033	眾聞之、奇其訓、○
40022034	法利賽人聞耶穌使撒都該人語塞、遂集、
40022035	中有為律師者、問而試之曰、
40022036	夫子、律中之誡、孰為大、
40022037	曰、當盡心、盡性、盡意、愛主爾之上帝、
40022038	此誡之首而大者、
40022039	其次愛鄰如己亦猶是、
40022040	全律及先知、統於此二誡也、○
40022041	法利賽人集時、耶穌問曰、
40022042	爾意基督若何、係誰之裔乎、
40022043	曰、大衛之裔也、曰、然則大衛何以感於聖神、稱之為主耶、
40022044	其言云、主語我主曰、坐我右、迨我以爾敵置爾足下、
40022045	夫大衛既稱之為主、則如何為大衛裔乎、
40022046	眾無辭以對、自是無敢復問者、
40023001	時、耶穌語眾及門徒曰、
40023002	士子法利賽人居摩西位、
40023003	故凡所命爾者、悉行而守之、但勿效其所為、以其言而不行也、
40023004	彼以重且難負之任、縛置人肩、己則一指弗動也、
40023005	其所行者、皆欲見於人而為之、闊其佩經、大其衣緣、
40023006	好筵間首位、會堂高座、
40023007	受祝於市、人稱之曰、夫子、
40023008	然爾勿受夫子之稱、蓋爾師惟一、爾曹皆兄弟也、
40023009	勿稱在地者為父、爾父惟一、即在天者、
40023010	亦勿受師尊之稱、爾師尊惟一、即基督、
40023011	爾中大者、當為爾役、
40023012	自高者將卑之、自卑者將高之、○
40023013	禍哉、爾偽善之士子、與法利賽人乎、
40023014	以爾閉天國於人前、不自入、將入者、爾亦不許也、○
40023015	禍哉、爾偽善之士子、與法利賽人乎、以爾周行水陸、使一人進教、既進矣、乃使為地獄之人、較倍於爾也、○
40023016	禍哉、爾瞽而導者乎、每曰、人指殿而誓、則無事、惟指殿之金而誓、則當償之、
40023017	愚而瞽者歟、孰為大、金乎、抑使金成聖之殿乎、
40023018	爾又云、指壇而誓、則無事、惟指壇上禮物而誓、則當償之、
40023019	瞽者歟、孰為大、禮物乎、抑使禮物成聖之壇乎、
40023020	故指壇而誓、是指壇及在其上者而誓也、
40023021	指殿而誓、是指殿及居其中者而誓也、
40023022	指天而誓、是指上帝座、及坐其上者而誓也、○
40023023	禍哉、爾偽善之士子與法利賽人乎、以爾於薄荷、茴香、馬芹、十輸其一、而於律之尤重者、若義與慈與信、則遺之、此乃爾所當行、而彼亦不可遺也、
40023024	瞽而導者乎、蚋則濾之、駝則吞之、○
40023025	禍哉、爾偽善之士子與法利賽人乎、以爾潔杯盤之外、而內充以劫奪邪侈也、
40023026	瞽目之法利賽人乎、先潔杯盤之內、則其外亦潔矣、○
40023027	禍哉、爾偽善之士子與法利賽人乎、爾似粉堊之塋、外見為美、內則死骸諸穢充之矣、
40023028	如是、爾以義外見於人、內則偽善不法充之矣、○
40023029	禍哉、爾偽善之士子與法利賽人乎、以爾建先知之塋、飾義人之墓、
40023030	每曰、若我在我列祖時、必不與於流先知之血、
40023031	如是、爾自證為殺先知者之裔矣、
40023032	其盈爾祖之量哉、
40023033	蛇乎、蝮類歟、安能逭地獄之刑乎、
40023034	是以我遣先知哲人士子就爾、見殺者有之、釘十架者有之、鞭於會堂、由此邑逐於彼邑者亦有之、
40023035	致世間所流義人之血、悉歸於爾、即自義人亞伯之血、至爾所殺於殿壇間、巴拉加子撒迦利亞之血、
40023036	我誠語汝、此事悉歸斯世也、○
40023037	耶路撒冷歟、耶路撒冷歟、殺先知石擊使於爾者乎、我欲集爾赤子、似牝鷄集雛翼下者屢矣、而爾不欲也、
40023038	爾室為墟、遺諸爾矣、
40023039	我語汝、今而後、爾不見我、迨爾云、奉主名來者宜頌也、
40024001	耶穌出殿、途間門徒就焉、以殿宇示之、
40024002	耶穌曰、爾不見此乎、我誠語汝、將無石遺於石上、而弗圮也、○
40024003	耶穌坐於橄欖山、門徒潛就之曰、請告我、何時有此、且爾臨及世末、有何兆乎、
40024004	耶穌曰、慎勿為人所惑、
40024005	將多有冒我名而來者、曰、我基督也、且惑多人、
40024006	爾將聞戰及戰之風聲、慎勿懼、此事必有、但非盡期耳、
40024007	民將攻民、國將攻國、饑饉地震、隨在皆然、
40024008	此劬勞之始也、
40024009	時、人將陷爾於難而殺爾、爾為我名見憾於萬民、
40024010	人多顚躓、相陷相憾、
40024011	偽先知羣起而惑多人、
40024012	因惡貫盈、愛情漸冷者眾、
40024013	惟終忍者、得救也、
40024014	天國福音、將宣於天下、為證萬邦、盡期乃至、
40024015	爾觀先知但以理所言、穢惡摧殘者、立於聖地、讀者宜致思焉、
40024016	斯時也、在猶太者宜遁於山、
40024017	乘屋者勿下取物、
40024018	在田者勿歸取衣、
40024019	當此之時、妊婦乳婦其有禍乎、
40024020	宜祈禱、免冬時及安息日而逃、
40024021	是時必有大難、自世之始迄今未有、後亦無之、
40024022	若非減其日、則無得救者、但為選民故、其日將減耳、
40024023	時、若有告爾基督在此、或在彼、勿信、
40024024	蓋將有偽基督偽先知者起、大施異蹟奇事、設能惑選民、則亦惑之矣、
40024025	我已預語爾矣、
40024026	或告爾基督在曠野、勿出、基督在密室、勿信、
40024027	蓋電閃於東、而見於西、人子之臨亦然、
40024028	屍所在、鷙鳥集焉、○
40024029	此難之後、日將冥、月無光、星隕自天、天象震動、
40024030	其時人子之兆見於天、在地諸族必皆哀傷、且見人子以大權大榮、乘雲而來、
40024031	遣其使以宏大之角聲、集厥選民於四方、自天此涯、以至彼涯、○
40024032	可由無花果樹取譬、其枝柔葉萌、則知夏近矣、
40024033	如是、爾見此事、則知人子近已及門矣、
40024034	我誠語汝、此代未逝、斯事皆成、
40024035	天地必廢、我言不廢、
40024036	然其日其時、人不知、天使與子亦不知、惟父知之、
40024037	人子之臨、有如挪亞之日、
40024038	洪水之先、其人飲食嫁娶、迨挪亞入方舟日、
40024039	人莫之知、及洪水至、盡沒之、人子之臨亦然、
40024040	時、二人在田、取一舍一、
40024041	二女旋磨、取一舍一、
40024042	故當儆醒、蓋不知爾主何日至也、
40024043	若家主知盜何更至、則必儆醒、不容穴其屋、此爾所知也、
40024044	是以爾當備之、因爾不意之時、人子至矣、
40024045	孰為忠智之僕、主任之督其家人、依時予之糧乎、
40024046	主至、見僕行是、其僕福矣、
40024047	我誠語汝、主將任之以督其所有、
40024048	倘彼惡僕意謂、我主稽遲、
40024049	遂扑其同儕、與酒徒飲食、
40024050	乃於不意之日、不知之時、主至、
40024051	處以極刑、擬與偽善同科、在彼有哀哭切齒者矣、
40025001	天國可比處女十人、執燈出迎新娶者、
40025002	其中五智五愚、
40025003	愚者執燈而未備油、
40025004	智者執燈、備油於器、
40025005	新娶者稽遲、皆假寐而寢、
40025006	中夜有呼曰、新娶者至矣、爾出迎之、
40025007	眾處女遂起、重整其燈、
40025008	愚者謂智者曰、以爾油分我、我燈垂熄、
40025009	智者曰、恐爾我俱不足、寧就鬻者沽之、
40025010	往沽時、新娶者至、有備者同入婚筵、而門閉矣、
40025011	其餘處女後至、曰、主歟、主歟、請為我啟、
40025012	曰、我誠語汝、吾不爾識也、
40025013	故當儆醒、以爾不知其時日也、○
40025014	又如一人將往他方、召其僕以家資付之、
40025015	或與金五千、或與二千、或與一千、各因其才、遂往、
40025016	受五千者、往而貿易、又獲五千、
40025017	受二千者、亦獲二千、
40025018	惟受一千者、往而掘地、藏其主之金、
40025019	久之、主歸、與之會計、
40025020	受五千者至、又攜五千曰、主付我五千、又獲五千矣、
40025021	主曰、俞、善而忠之僕也、爾於寡者既忠、我將以多者任爾、可進於爾主之樂也、
40025022	受二千者至、曰、主付我二千、又獲二千矣、
40025023	主曰、俞、善而忠之僕也、爾於寡者既忠、我將以多者任爾、可進於爾主之樂也、
40025024	受一千者亦至、曰、主、我知爾乃忍人、未播之處而穫、未散之處而斂、
40025025	是以我懼、藏爾金於地、今爾故物猶存、
40025026	主曰、惡且惰之僕乎、爾知我未播而穫、未散而斂、
40025027	則當以我金付金商、我至時、得以取其本、而獲其息、
40025028	可奪其一千、予有十千者、
40025029	蓋有者將予之、使其有餘、無者並其所有亦奪之、
40025030	其無益之僕、逐於幽暗、在彼有哀哭切齒矣、○
40025031	當人子偕諸使以其榮而臨、坐其榮位、
40025032	萬民集於其前、遂區別之、猶牧者區別綿羊、山羊、
40025033	置綿羊於右、山羊於左、
40025034	王謂在右者曰、爾見寵於我父者、可前而嗣國、乃創世以來為爾所備者也、
40025035	蓋我飢爾食我、我渴爾飲我、我為旅爾館我、
40025036	我裸爾衣我、我病爾顧我、我在獄爾就我、
40025037	義者將應之曰、主、我何時見爾飢而食爾、渴而飲爾、
40025038	何時見爾旅而館爾、裸而衣爾、
40025039	何時見爾病、或在獄、而就爾乎、
40025040	王將謂之曰、我誠語汝、既行之於我兄弟至微之一、即行之於我也、
40025041	又謂在左者曰、爾服詛者、去我入永火、乃為魔及其使而備者、
40025042	蓋我飢爾不食我、渴爾不飲我、
40025043	為旅爾不館我、裸爾不衣我、病及在獄、爾不顧我、
40025044	彼亦將應之曰、主、我何時見爾飢、渴、旅、裸、病、及在獄、而不事爾乎、
40025045	王將謂之曰、我誠語汝、既不行之於此至微者之一、即不行之於我也、
40025046	若人入永刑、惟義者入永生、
40026001	耶穌言竟、謂門徒曰、
40026002	越二日、乃逾越節、爾所知也、人子將見付、釘十架矣、
40026003	時、祭司諸長、及民之長老、集大祭司該亞法院、
40026004	謀以詭計執耶穌、殺之、
40026005	惟曰、毋於節期、恐民生亂、○
40026006	耶穌在伯大尼癩者西門家、
40026007	有婦以玉瓶盛至貴之膏就之、於席間沃其首、
40026008	門徒見之不悅、曰、惡用此靡費為哉、
40026009	此膏可鬻多金、以濟貧也、
40026010	耶穌知其意、曰、何為難此婦乎、彼所行者善也、
40026011	蓋爾恆有貧者偕、不恆有我也、
40026012	彼傾此膏於我躬、乃為我葬而行之、
40026013	我誠語汝、普天之下、凡宣此福音之地、必述此婦所行、以為之記、○
40026014	時、十二徒之一、加畧人猶大、詣祭司諸長曰、
40026015	爾欲予我幾何、我以彼付爾、遂權金三十而予之、
40026016	自是猶大尋機付之、○
40026017	除酵節首日、門徒就耶穌曰、欲我何處為爾備逾越節筵乎、
40026018	曰、爾入城詣某、語之曰、師云、我時邇矣、將偕門徒守節於爾家、
40026019	門徒如命而備節筵、
40026020	既暮、耶穌偕十二徒席坐、
40026021	食間、曰、我誠語汝、爾中一人、將賣我矣、
40026022	眾憂甚、遞相問曰、主、我乎、
40026023	曰、與我濡手於盂者、即賣我者也、
40026024	人子將逝、如經所載、惟賣人子者禍矣、其人不生為幸、
40026025	賣之者猶大問曰、夫子、我乎、曰、爾言之矣、
40026026	食間、耶穌取餅、祝而擘之、予門徒曰、取而食之、斯乃我身、
40026027	又取杯、謝而予之曰、爾皆飲之、
40026028	斯乃我血、即盟約之血、為眾而流、以赦罪者也、
40026029	我語汝、今而後我不復飲葡萄之汁、待他日我偕爾飲新者於我父國也、○
40026030	既咏詩、遂出、往橄欖山、○
40026031	耶穌謂其徒曰、此夜爾皆將棄我、記有之、我擊牧者、而羊散矣、
40026032	但我復起後、將先爾往加利利、
40026033	彼得曰、眾雖棄爾、我終不爾棄、
40026034	耶穌曰、我誠語汝、此夜鷄未鳴、爾將三言不識我矣、
40026035	彼得曰、我即與爾偕亡、必不言不識爾、眾門徒言亦如之、○
40026036	耶穌偕門徒至一處、名客西馬尼、謂之曰、坐此、待我往彼祈禱、
40026037	遂攜彼得及西庇太二子、憂戚慘怛、
40026038	曰、我心憂甚、瀕死矣、爾曹留此、偕我儆醒、
40026039	少進、俯伏祈禱曰、我父歟、若或能之、則令此杯去我、雖然、非從我所欲、乃從爾所欲也、
40026040	遂就門徒、見其寢、謂彼得曰、爾曹不能偕我儆醒片時乎、
40026041	儆醒祈禱、免入誘惑、心固願之、而身弱耳、
40026042	復進、禱曰、我父歟、若此杯不能去我、我必飲之、願爾旨得成焉、
40026043	又至、見門徒仍寢、以其目倦也、
40026044	去之再進、三禱、言亦如之、
40026045	後就門徒語之曰、今寢且安、時邇矣、人子見賣於惡人手矣、
40026046	起而偕行、賣我者近矣、○
40026047	言時、十二徒之一猶大、偕羣眾以刃與梃、自祭司諸長及民之長老而來、
40026048	賣師者與以號、曰、我接吻者是也、可執之、
40026049	即就耶穌曰、夫子安、遂吻接之、
40026050	耶穌曰、友乎、爾來所欲為者、為之、眾遂前、執耶穌、
40026051	偕耶穌者一人、抽刃擊大祭司僕、削其一耳、
40026052	耶穌曰、韜爾刃、凡執刃者、必亡於刃、
40026053	爾意我不能祈我父、為我遣十二營有餘之天使乎、
40026054	若然、則經所云、此事必有者、何以得應乎、
40026055	遂語眾曰、爾以刃與梃來執我、若捕盜乎、我日坐於殿訓誨、爾不我執、
40026056	但此事悉成、以應先知之經焉、門徒皆離之而奔、○
40026057	執耶穌者曳至大祭司該亞法所、士子長老已集、
40026058	彼得遠隨耶穌、至大祭司院、入與諸隸同坐、欲觀其竟、
40026059	祭司諸長、及全公會、求妄證、攻耶穌以死之、
40026060	雖多妄證者至、亦未得其據、後有二人進曰、
40026061	此人曾言能毀上帝殿、三日建之、
40026062	大祭司起、問耶穌曰、爾無所答乎、斯人所證者何耶、
40026063	耶穌不答、大祭司曰、我指維生上帝、令爾誓而告我、爾果上帝子基督否、
40026064	耶穌曰、爾言之矣、且吾語汝、此後爾曹將見人子坐有權者之右、乘雲而來也、
40026065	大祭司自裂其衣、曰、僭妄哉若人、何用他證、爾已聞其僭妄矣、
40026066	爾意若何、僉曰、是宜死、
40026067	遂唾其面、拳擊之、有手批之者、曰、
40026068	基督乎、試言擊爾者誰、○
40026069	彼得坐於院、有婢前曰、爾亦偕加利利人耶穌也、
40026070	彼得於眾前弗承、曰、我不知爾言何也、
40026071	出、至院門、又一婢見之、語同在者曰、彼亦偕拿撒勒人耶穌者、
40026072	彼得又弗承、且誓曰、我不識其人也、
40026073	少頃、旁立者前語彼得曰、爾誠其黨、爾方言可證矣、
40026074	彼得詛且誓曰、我不識其人也、鷄即鳴、
40026075	彼得憶耶穌言云、鷄未鳴、爾將三言不識我、乃出而痛哭、
40027001	平旦、祭司諸長、民之長老、謀攻耶穌以死之、
40027002	繫而曳之、解於方伯彼拉多、○
40027003	時、賣師者猶大、見耶穌定罪、則悔、反其金三十於祭司諸長長老、
40027004	曰、我賣無辜者之血、有罪矣、僉曰、於我何與、爾自當之、
40027005	猶大擲金於殿、退而自縊、
40027006	祭司諸長取其金、曰、此乃血值、貯庫非宜、
40027007	遂共議以其金市陶人田、以瘞旅、
40027008	故其田迄今稱血田焉、
40027009	乃應先知耶利米言云、彼取被估者之值三十金、即以色列人所估者、
40027010	以市陶人田、依主所命我也、○
40027011	耶穌立方伯前、方伯問曰、爾猶太人王乎、耶穌曰、爾言之矣、
40027012	祭司諸長長老訟之、耶穌不答、
40027013	彼拉多曰、斯人多端證爾、爾不聞乎、
40027014	耶穌不答一詞、方伯奇甚、
40027015	屆節期、方伯例釋一囚、任眾所欲、
40027016	時有著名之囚、巴拉巴、
40027017	眾集、彼拉多曰、爾欲我孰釋耶、巴拉巴乎、抑耶穌稱基督者乎、
40027018	蓋知其因媢嫉而付耶穌也、
40027019	方伯坐於堂、其妻使謂之曰、此義人、爾勿與也、以我今夜夢中、不勝為之哀傷焉、
40027020	祭司諸長、長老、唆眾求釋巴拉巴、而滅耶穌、
40027021	方伯謂眾曰、二人中欲我孰釋、曰、巴拉巴、
40027022	彼拉多曰、然則稱基督之耶穌、何以處之、僉曰、釘之十架、
40027023	方伯曰、彼行何惡耶、眾愈呼曰、釘之十架、
40027024	彼拉多見言之無濟、反以滋亂、遂取水、眾前盥手、曰、流此義人之血、非我罪也、爾自當之、
40027025	眾皆應曰、其血歸我、及我子孫、
40027026	遂釋巴拉巴、鞭耶穌、付之釘十架、○
40027027	時、方伯之卒、攜耶穌入署、集全營圍之、
40027028	褫其衣、衣以絳袍、
40027029	編棘冕、冠其首、置葦於右手、跪其前、而戲之曰、猶太人王安、
40027030	且唾之、取葦擊其首、
40027031	戲畢、褫其袍、衣以故衣、曳釘十架、○
40027032	眾出、遇一古利奈人、西門、強之偕往、負耶穌之十架、
40027033	至一地、名各各他、即髑髏處也、
40027034	以酒和膽飲之、耶穌嘗而不飲、
40027035	既釘之十架、鬮分其衣、
40027036	坐而守之、
40027037	置標於首、書曰、猶太人之王耶穌、
40027038	有二盜同釘十架、一左一右、
40027039	過者誚之、搖首曰、
40027040	爾毀殿、三日復建之、可自救也、爾若上帝子、則自十架下矣、
40027041	祭司諸長、士子、長老、亦如是戲之曰、
40027042	彼救他人、不能自救也、彼為以色列王、今自十架而下、我則信之、
40027043	彼恃上帝、上帝果悅之、今可拯之、蓋彼曰、我乃上帝子也、
40027044	同釘之盜、亦如是詬之、○
40027045	自午正至申初、徧地晦冥、
40027046	約申初、耶穌大聲呼曰、㕽唎、㕽唎、啦嗎［口撒］［口駁］𠯈呢、即言我上帝、我上帝、何遺我也、
40027047	旁立者有人聞之曰、彼呼以利亞也、
40027048	其中一人疾趨、取海絨漬醯、束葦以飲之、
40027049	或曰、姑聽之、試觀以利亞來救之否、
40027050	耶穌復大聲而呼、氣遂絕、
40027051	殿幔自上至下裂為二、地震、磐裂、
40027052	墓啟、既逝之聖、其身多有復起者、
40027053	迨耶穌復生後、出墓入聖京、見於多人、
40027054	百夫長及同守耶穌者見地震、與所歷之事、懼甚、曰、此誠上帝子也、
40027055	有多婦自加利利從耶穌、而供事之者、在彼遠觀、
40027056	中有抹大拉之馬利亞、雅各、約西之母馬利亞、及西庇太二子之母、○
40027057	既暮、有富人約瑟者、來自亞利馬太、亦耶穌之徒也、
40027058	謁彼拉多求耶穌屍、彼拉多命予之、
40027059	約瑟取屍、裹以潔枲布、
40027060	置諸己之新墓、鑿於磐者、轉大石於門墓而去、
40027061	有抹大拉之馬利亞、及他馬利亞、對塋而坐、○
40027062	翌日、即備節之次日、祭司諸長與法利賽人、集謁彼拉多曰、
40027063	大人、我儕憶彼惑人者、生時嘗曰、三日後、我將復起、
40027064	是以請命固守其塋三日、恐其徒竊之、而以自死而起告民、則後此之謬、較甚於先矣、
40027065	彼拉多曰、爾有守兵、往盡乃心、固守之、
40027066	遂往封石設兵、固守其塋焉、
40028001	安息日甫竟、七日之首日昧爽、抹大拉之馬利亞、及他馬利亞、來觀其塋、
40028002	地大震、主之使自天而下、轉移其石而坐之、
40028003	其容如電、衣白如雪、
40028004	守者恐懼、戰慄若死、
40028005	使者謂婦曰、勿懼、我知爾尋釘十架之耶穌、
40028006	彼不在此、已如其言而起矣、爾來觀主臥處、
40028007	速往告其徒、彼自死而起、先爾往加利利、在彼必見之、我已告爾矣、
40028008	婦急離墓、懼且大喜、趨報門徒、
40028009	耶穌遇之曰、願爾安、婦前抱其足、拜之、
40028010	耶穌曰、勿懼、往報我兄弟、使適加利利、在彼必見我焉、○
40028011	婦去時、守卒入城、以所歷之事、報祭司諸長、
40028012	遂與長老集議、予卒多金、
40028013	曰、爾可云、我眠時、其徒夜來竊之、
40028014	倘聞於方伯、我則勸之、俾爾無虞、
40028015	卒受金、如所囑而行、此言徧揚猶太人中、至於今日、○
40028016	十一門徒、往加利利、至耶穌所言之山、
40028017	既見、則拜之、然猶有疑者、
40028018	耶穌前語之曰、在天在地之權、悉予我矣、
40028019	爾往招萬民為徒、施之洗、以歸父子聖神之名、
40028020	教之守我所命者、且我日偕爾至世末焉、
41001001	上帝子耶穌基督福音之始、
41001002	如先知以賽亞所載云、我遣我使在爾前、以修爾路、
41001003	有呼於野者、其聲云、備主路、直其徑、
41001004	約翰至、在野施洗、宣改悔之洗禮、俾罪得赦、
41001005	舉猶太地、及耶路撒冷人、皆出就之、在約但河受其洗、而承己罪、
41001006	約翰身衣駝毛、腰束革帶、食則蝗蟲野蜜、
41001007	宣言曰、有後我來者、尤勝於我、即屈身解其履帶、我亦弗堪、
41001008	我洗爾以水、彼將洗爾以聖神焉、○
41001009	時耶穌來自加利利之拿撒勒、在約但受洗於約翰、
41001010	由水而上、見天裂、聖神如鴿臨之、
41001011	自天有聲云、爾乃我之愛子、我所欣悅者、○
41001012	聖神即促耶穌適野、
41001013	在彼四旬、見試於撒但、與野獸處、天使事之、○
41001014	約翰下獄後、耶穌至加利利、宣上帝福音、
41001015	曰、期已屆矣、上帝國邇矣、宜改悔、信福音、○
41001016	耶穌經行加利利海濱、見西門與其弟安得烈、施網於海、蓋漁者也、
41001017	耶穌謂之曰、從我、我將使爾為漁人者焉、
41001018	即舍網從之、
41001019	少進、見西庇太之子雅各、與其弟約翰、在舟補網、
41001020	招之、遂別父及傭人於舟而從焉、○
41001021	進迦百農、適安息日、耶穌入會堂訓誨、
41001022	眾奇其訓、以其訓人如操權者、不類士子也、
41001023	會堂中有患邪鬼者、
41001024	呼曰、拿撒勒 耶穌、我儕與爾何涉、爾來滅我乎、我識爾為誰、乃上帝之聖者、
41001025	耶穌斥之曰、緘爾口、出之、
41001026	邪鬼拘攣其人、大呼而出、
41001027	眾駭異、相問曰、此何耶、乃新教也、蓋彼以權命邪鬼、而邪鬼順之、
41001028	其聲名遂洋溢於加利利四境、○
41001029	甫出會堂、與雅各 約翰、進西門 安得烈家、
41001030	西門之妻母病熱偃臥、或以告耶穌、
41001031	耶穌前執其手、起之、熱即退、婦遂供事之、○
41001032	及暮、日入時、有攜諸病者、患鬼者、就之、
41001033	舉邑皆集於門、
41001034	耶穌醫諸病者、且逐多鬼、不許鬼言、以其識己也、○
41001035	詰朝昧爽、耶穌興、出而適野祈焉、
41001036	西門與同人跡其所往、
41001037	既遇、曰、眾尋爾、
41001038	耶穌曰、偕我往附近鄉邑、亦宣教於彼、蓋我為是而來也、
41001039	遂徧進加利利會堂、宣教逐鬼、○
41001040	有癩者就之、跪而求曰、爾若肯、必能潔我、
41001041	耶穌憫焉、伸手撫之、曰、我肯、爾其潔哉、
41001042	癩即除、其人潔矣、
41001043	耶穌嚴戒而遣之、
41001044	曰、慎勿告人、但往示身於祭司、因爾獲潔、獻摩西所命者、以證於眾、
41001045	其人出、廣宣而播揚之、致耶穌不復顯然入城、爰居於野、四方就之、
41002001	越數日、耶穌復進迦百農、眾聞其在室、
41002002	咸集、致無隙地、門前亦然、耶穌與之言道、
41002003	有攜癱瘓者來、為四人所舁、
41002004	以人眾不得近、乃於耶穌所在、揭屋頂而穴之、縋癱瘓者及所臥之牀而下、
41002005	耶穌見其信、謂癱瘓者曰、小子歟、爾罪赦矣、
41002006	士子數人在座、
41002007	意謂斯人何出此言、乃僭妄也、上帝而外、誰能赦罪乎、
41002008	耶穌心知其如是竊議、謂之曰、爾曹胡為心議斯事乎、
41002009	於癱瘓者言爾罪赦矣、與言起取牀而行、孰易、
41002010	但令爾知人子在世、有權以赦罪耳、遂謂癱瘓者曰、
41002011	我命爾起、取牀以歸、
41002012	其人即起、於眾前取牀而出、眾奇之、歸榮上帝、曰、我儕從未見若是者也、○
41002013	耶穌復出、沿海而行、眾就之、遂訓誨焉、
41002014	行時、見亞勒腓之子利未坐於稅關、謂之曰、從我、遂起從之、
41002015	耶穌席坐於其家、諸稅吏及罪人、與耶穌並其徒同坐、蓋從之者眾也、
41002016	法利賽人之士子、見耶穌與罪人稅吏共食、語其徒曰、彼與稅吏罪人飲食也、
41002017	耶穌聞之曰、健者不需醫、惟病者需之、我來、非召義人、乃召罪人耳、○
41002018	適約翰之徒、與法利賽人禁食、或就耶穌曰、約翰之徒、與法利賽人之徒禁食、爾徒獨不禁食何也、
41002019	耶穌曰、新娶者偕在、賀婚者能禁食乎、新娶者尚在、不能禁食也、
41002020	惟日將至、新娶者見接而去、乃禁食耳、
41002021	未有以新布補舊衣者、若然、則所補之新者裂其舊者、其綻尤甚、
41002022	亦未有以新酒注舊革囊者、若然、則酒必裂囊、酒與囊俱敗、惟以新酒注於新囊焉、○
41002023	值安息日、耶穌行經田間、其徒摘穗、
41002024	法利賽人謂耶穌曰、彼何行安息日不宜行者乎、
41002025	耶穌曰、爾未讀大衛與從者匱而飢時所為乎、
41002026	當亞比亞他為大祭司時、入上帝宮、食陳設餅、亦予從者、斯餅非祭司不宜食、
41002027	又曰、安息日為人而設、非人為安息日也、
41002028	是以人子亦為安息日之主、
41003001	耶穌復入會堂、有枯一手者在焉、
41003002	眾窺其於安息日醫之否、意欲訟之、
41003003	耶穌謂手枯者曰、起、立於中、
41003004	語眾曰、安息日行善行惡、救生殺生、孰宜、眾默然、
41003005	耶穌怒而環視之、憂其心頑也、語手枯者曰、伸爾手、伸之、即愈、
41003006	法利賽人出、與希律黨、謀何以滅之、○
41003007	耶穌偕其徒退往海濱、羣眾自加利利從之、
41003008	猶太 耶路撒冷 以土買 約但外、及推羅 西頓四境之人、聞其所行、就之者亦甚眾、
41003009	耶穌因命其徒具小舟以待、俾免擁擠、
41003010	蓋耶穌曾醫多人、致凡病痛者、逼近欲捫之、
41003011	邪鬼見之、伏其前、呼曰、爾乃上帝子也、
41003012	耶穌嚴戒毋揚、○
41003013	遂登山、隨所欲以召人、而人就之、
41003014	立十有二人偕己、遣之宣教、
41003015	且予以逐鬼之權、
41003016	有若西門、耶穌名之曰彼得、
41003017	西庇太之子雅各、與其弟約翰、此二人者名之半尼其、即雷子也、
41003018	又有安得烈、腓力、巴多羅買、馬太、多馬、亞勒腓之子雅各、又達太、與加那尼人西門、
41003019	並加畧人猶大、即賣師者、○
41003020	耶穌入室、眾復集、致弗能食、
41003021	其親屬聞而出、欲執之、曰、彼狂也、
41003022	自耶路撒冷而來之士子、曰、彼有別西卜、又曰、彼藉鬼王逐鬼耳、
41003023	耶穌呼之來、以喻謂之曰、撒但安能逐撒但乎、
41003024	夫國自相分爭、其國弗能立、
41003025	家自相分爭、其家弗能立、
41003026	若撒但分裂、起而自攻、亦弗能立、終必滅耳、
41003027	未有能入勇士之室、刧其器用者、必先縛勇士、而後刧其室也、
41003028	我誠語汝、世人之諸罪、及凡所出褻瀆之言、皆將得赦、
41003029	惟褻瀆聖神者、終不得赦、乃干永罪、
41003030	斯言也、因人謂其有邪鬼也、○
41003031	耶穌之母及其兄弟至、立於外、遣人呼之、
41003032	眾環坐、謂之曰、爾母及兄弟在外覓爾、
41003033	耶穌曰、孰為我母我兄弟乎、
41003034	遂四顧環坐者曰、試觀我母我兄弟、
41003035	蓋凡行上帝旨者、即我兄弟姊妹及母也、
41004001	耶穌復於海濱訓誨、大眾集就之、遂登舟浮海而坐、眾立於岸、
41004002	乃多端設喻以訓之、
41004003	曰聽之哉、有播種者出而播種、
41004004	播時、有落路旁者、鳥至、盡食之、
41004005	有落磽地者、厥土無多、以其淺薄、發萌則速、
41004006	日出曝之、無根而槁、
41004007	有落棘中者、棘起蔽之而不實、
41004008	有落沃壤者、發生滋長、結實三十倍、六十倍、百倍焉、
41004009	又曰、有耳以聽者、宜聽焉、○
41004010	耶穌燕居時、從者與十二徒問諸喻之說、
41004011	耶穌曰、上帝國之奧、乃賜於爾、於外人則皆以喻焉、
41004012	俾其視而不明、聽而不悟、恐其轉移而獲赦也、
41004013	又曰、斯喻爾未達乎、又安識諸喻耶、
41004014	夫播者、播道也、
41004015	播於路旁者、乃播以道、而彼既聽矣、撒但驟至、將播於其衷者奪之、
41004016	播於磽地者、乃人聽道、即欣受之、
41004017	但內無根、則亦暫耳、及患難窘逐、因道而興、即厭棄矣、
41004018	播於棘中者、乃人聽道、
41004019	而斯世之慮、貨財之惑、及諸端物慾、入而蔽之、致不結實、
41004020	其播於沃壤者、乃人聽道受之、結實三十倍、六十倍、百倍焉、○
41004021	又曰、人攜燈豈置斗下牀下乎、非檠上耶、
41004022	蓋未有隱而不欲其彰、藏而不欲其露者、
41004023	有耳以聽者、宜聽焉、
41004024	又曰、慎所聽也、爾以何量量人、亦將如是見量、且加於爾焉、
41004025	蓋有者將予之、無者並其所有亦奪之、○
41004026	又曰、上帝國猶人播種於地、
41004027	夜寐夙興、種發且長、彼不知其所以然、
41004028	夫地自生物、始而苗、繼而穗、後則成穀、
41004029	既熟、則用鐮、以穫時至矣、○
41004030	又曰、上帝國我儕何以比之、抑以何喻表之耶、
41004031	猶芥種一粒、播於地、乃地上百種之至微者、
41004032	既播而長、大於諸蔬、且發巨枝、飛鳥棲其蔭、○
41004033	耶穌多以如斯之喻、論道於眾、依其所能聽者、
41004034	非以喻不與之言、燕居時、悉為其徒解之、○
41004035	是日既暮、謂其徒曰、可濟彼岸、
41004036	耶穌尚在舟、門徒遂離眾、載之同往、亦有他舟偕焉、
41004037	颶風大作、浪激入舟、幾盈、
41004038	耶穌於舟尾枕而寢、門徒寤之曰、夫子、不恤我儕之亡乎、
41004039	耶穌興、斥風、謂海曰、靜而息、風即止、乃大平安、
41004040	語門徒曰、奚懼、尚無信乎、
41004041	眾駭甚、相語曰、彼何人斯、風與海亦順之也、
41005001	至海之彼岸、格拉森地、
41005002	離舟時、有患邪鬼者、自墓出、遇之、
41005003	其人素居於塚、雖以鏈亦莫能縛之、
41005004	蓋屢以桎以鏈縛之、則斷鏈毀桎、弗克制之、
41005005	恆於塚於山、日夜號呼、以石自傷、
41005006	遙見耶穌、趨而拜之、
41005007	大呼曰、至高上帝子耶穌、我與爾何涉、我賴上帝、懇爾莫我苦、
41005008	蓋耶穌曾語之曰、邪鬼出其人也、
41005009	遂問之曰、爾何名、對曰、軍、我儕多故也、
41005010	乃切求耶穌、勿使之出境、
41005011	適有羣豕食於山、
41005012	眾鬼求曰、使我入附於豕、
41005013	耶穌許之、即出而入豕、羣豕突下山坡、投海而溺、數約二千、
41005014	牧者奔告城鄉、眾出、欲觀之、
41005015	既就耶穌、見患羣鬼者、坐而衣衣自若、則懼、
41005016	見者以患鬼者所遇、及羣豕之事、悉告於眾、
41005017	眾遂求耶穌出其境、
41005018	耶穌登舟時、曩患鬼者、求與之偕、
41005019	弗許、曰、歸爾家、就爾屬、以主為爾所行之大事、及若何矜恤爾者告之、
41005020	其人乃往、在低加波利宣言耶穌為己所行之大事、眾奇之、○
41005021	耶穌乘舟、復濟彼岸、大眾聚集、就之於海濱、
41005022	有司會堂名睚魯者、來見耶穌、伏其足下、
41005023	切求之曰、我幼女瀕死、爾來以手按之、俾得愈而生焉、
41005024	耶穌偕之往、大眾從而擁之、
41005025	有婦患痭十有二年、
41005026	曾由諸醫而受多苦、盡耗所有、不見益而反劇、
41005027	聞耶穌事、於眾中自後而來、捫其衣、
41005028	蓋謂第捫其衣必愈焉、
41005029	其血源立涸、自覺痼疾已愈、
41005030	時耶穌覺有能力由己而出、乃於眾中轉身曰、捫我衣者誰耶、
41005031	其徒曰、爾見眾擁爾、尚問誰捫我乎、
41005032	耶穌環視、欲見行此之婦、
41005033	婦知所成於己者、恐懼戰慄、進伏其前、悉以實告、
41005034	耶穌曰、女乎、爾信救爾、安然而歸、爾痼疾愈矣、○
41005035	言時、有自司會堂來者、曰、爾女亡矣、何尚勞夫子耶、
41005036	耶穌不顧其所言、謂司會堂者曰、毋懼、惟信而已、
41005037	乃於彼得 雅各及雅各之弟約翰外、不許他人從行、
41005038	至司會堂者之家、見其紛擾、哭泣號咷、
41005039	既入、則曰、胡為紛擾哭泣乎、女非死、乃寢耳、
41005040	眾哂之、耶穌屏眾、率女之父母與從者入女所、
41005041	執其手曰、大利大古米、譯即幼女乎、吾語爾起、
41005042	女即起、且行、蓋年十有二矣、眾甚駭異、
41005043	耶穌嚴戒之、毋令人知、且命食女焉、
41006001	耶穌去彼至故鄉、門徒從之、
41006002	適安息日、訓於會堂、眾聞而奇之曰、斯焉得斯、所賦之智慧維何、有如是異能由其手而出耶、
41006003	此非木工乎、非馬利亞之子、雅各 約西 猶大 西門之昆弟乎、其姊妹非與我儕比鄰乎、遂厭棄之、
41006004	耶穌曰、先知在故鄉、宗族、室家外、莫不尊焉、
41006005	耶穌在彼不得行異能、惟手按病者數人而醫之、
41006006	且異其不信、乃周行諸鄉訓誨焉、○
41006007	耶穌召十二徒、耦而遣之、予之權以制邪鬼、
41006008	命勿攜資斧、惟杖而已、勿糧勿袋、勿金於囊、
41006009	惟著履、毋衣二衣、
41006010	又曰、凡入人家、則居之、以至去時、
41006011	有不接爾、不聽爾者、去時拂爾足塵、以證於眾、
41006012	門徒遂往、宣言人宜改悔、
41006013	逐諸鬼、以膏膏病者多人而醫之、○
41006014	耶穌之名既彰、希律王聞之曰、施洗約翰自死而起、故此異能運行於彼焉、
41006015	或曰、以利亞也、或曰、先知也、猶先知之一也、
41006016	惟希律則曰、我所斬之約翰起矣、
41006017	初希律遣人執約翰繫獄、為其弟腓力妻希羅底故、蓋希律已娶之、
41006018	約翰曾謂之曰、納弟妻非宜也、
41006019	於是希羅底怨之、欲殺之而弗得、
41006020	因希律敬畏約翰、知其義且聖、而庇之、聞其言、心多猶豫、而喜聽之、
41006021	會逢其適、希律於誕辰設筵、宴諸大夫千夫長及加利利之尊者、
41006022	希羅底之女入舞、以娛希律及同筵者、王謂之曰、凡爾所欲、求則予之、
41006023	又矢之曰、爾所求、即國之半、我亦予之、
41006024	女退、謂母曰、我當何求、曰、施洗約翰之首、
41006025	女亟入見王、求曰、我欲施洗約翰首、即置盤中予我、
41006026	王憂甚、然以矢故、又以同筵者在、不欲拒之、
41006027	乃命侍衛一人、取約翰首、遂斬之於獄、
41006028	置首於盤、以予女、女以予母、
41006029	約翰之徒聞之、來取其屍、葬於墓、○
41006030	使徒集就耶穌、悉以所行所教告之、
41006031	耶穌曰、爾曹潛往於野、憩息片時、蓋往來者眾、不遑暇食、
41006032	乃乘舟而往、
41006033	眾見之、多有識之者、自諸邑徒步、趨而先至、
41006034	耶穌出、見大眾、憫焉、以其猶羊無牧、乃多端以教之、
41006035	日旰、門徒就之、曰、地乃野、日已旰、
41006036	請散眾、俾往村落市食、
41006037	耶穌曰、爾其食之、對曰、得毋以二十金往而市餅、以食之乎、
41006038	曰、爾有餅幾何、且往觀焉、既知、則曰、五餅二魚、
41006039	遂命使眾成列、坐於青草、
41006040	乃分隊而坐、或百、或五十、
41006041	耶穌取五餅二魚、仰天而祝、擘餅以予門徒、陳於眾前、亦以二魚分給諸人、
41006042	皆食而飽、
41006043	拾其屑及殘魚、盈筐十二、
41006044	食者五千人焉、○
41006045	耶穌促門徒登舟、先濟彼岸、至伯賽大、俟己散眾、
41006046	別後、登山祈禱、
41006047	既暮、舟在海中、耶穌獨在岸、
41006048	見門徒鼓櫂甚苦、風逆故也、夜約四更、履海就之、若欲經過者然、
41006049	門徒見其履海、以為妖幻、則呼、
41006050	蓋皆見之而驚、耶穌亟謂之曰、安爾心、我也、毋懼、
41006051	遂登舟就之、風乃息、眾駭異不勝、
41006052	蓋未悟擘餅之事、心頑故也、○
41006053	既濟、至革尼撒勒地、泊岸、
41006054	離舟、眾識之、
41006055	周馳四境、聞其所在、以牀舁病者、就之、
41006056	凡耶穌所入、或村、或邑、或鄉、眾置病者於市、第求捫其衣緣、捫之者悉愈焉、
41007001	法利賽人及士子數人、自耶路撒冷來、集就耶穌、
41007002	見其徒有以俗手而食者、即未盥手也、
41007003	蓋法利賽人、與猶太眾、執古人遺傳、不力盥其手、則不食、
41007004	自市歸、不浴不食、其受而守之者、更有多端、若杯爵銅器亦洗之、
41007005	乃問耶穌曰、爾門徒不依古人遺傳、以俗手而食、何也、
41007006	耶穌曰、善夫、以賽亞指爾偽善者之預言也、如記云、斯民以口尊我、而心則遠我、
41007007	其拜我徒然、以所教者、乃人所命耳、
41007008	爾曹舍上帝誡、執人遺傳、
41007009	又曰、誠哉、爾廢上帝誡、守爾遺傳也、
41007010	蓋摩西曰、敬爾父母、又曰、詈父母者必死之、
41007011	惟爾則曰、人若謂父母云、爾可由我得益者、乃咯［口板］、即謂已獻於上帝、
41007012	則不再許其有所事於父母矣、
41007013	是爾以所授遺傳、廢上帝道、爾之所為多類此、
41007014	遂復招眾、謂之曰、皆宜聽我而悟焉、
41007015	未有自外入者能污人、
41007016	惟自內出者、斯污人也、
41007017	遂離眾入室、其徒問此喻之說、
41007018	耶穌曰、爾亦如斯不悟乎、豈不知凡自外入者、不能污人、
41007019	因非入其心、乃入其腹、而遺於廁、斯言也、謂食物皆潔也、
41007020	又曰、出於人者、斯污人、
41007021	蓋自內即自人心出諸惡念、
41007022	如苟合、盜竊、兇殺、淫亂、貪婪、惡毒、詭騙、邪侈、妒嫉、訕謗、驕傲、狂悖、
41007023	凡斯惡行皆自內出而污人也、○
41007024	耶穌去彼、往推羅 西頓境內、入一室、不欲人知、而不能隱、
41007025	適有一婦、其幼女患邪鬼、聞耶穌事則來、伏其足下、
41007026	斯婦乃希利尼人、敍利非尼基族也、求耶穌逐鬼出其女、
41007027	耶穌曰、容兒曹先飽、取其餅投狗、非宜也、
41007028	對曰、主、然、案下之狗、亦得食兒曹遺屑耳、
41007029	耶穌曰、因此一言、爾其往哉、鬼已出爾女矣、
41007030	婦歸、見女臥於牀、而鬼已出、○
41007031	耶穌出推羅地、過西頓、經低加波利境、至加利利海、
41007032	有攜聾而口吃者、求其手按之、
41007033	耶穌引之離眾、至僻處、以指探其耳、唾而捫其舌、
41007034	仰天歎曰、以法大、譯即啟也、
41007035	其耳即啟、舌結解、而言明矣、
41007036	耶穌戒眾、毋以告人、然愈戒而愈播揚、
41007037	眾不勝奇異曰、其所為皆善、使聾者聞、啞者言矣、
41008001	維時、大眾復集、無所食、耶穌召其徒曰、
41008002	我憫眾、今已偕我三日而無食、
41008003	若遣之飢而歸、途間必困憊、蓋有遠來者也、
41008004	門徒曰、此乃野、何由得餅以飽斯眾乎、
41008005	曰、爾有餅幾何、對曰、七、
41008006	乃命眾坐於地、取七餅祝而擘之、予門徒、使陳之、遂陳於眾前、
41008007	又有小魚數尾、既祝、亦使陳之、
41008008	眾食而飽、拾其屑七籃、
41008009	食者約四千人、耶穌乃遣之、
41008010	偕其徒登舟、至大瑪努他境、○
41008011	法利賽人出而詰之、求自天之兆以試之、
41008012	耶穌中心太息、曰、斯世胡為求兆乎、我誠語汝、必不以兆予之、
41008013	於是去之、復登舟往彼岸、○
41008014	門徒忘攜餅、舟中僅一餅耳、
41008015	耶穌戒之曰、慎之哉、當防法利賽與希律之酵、
41008016	眾相議曰、是為我儕無餅也、
41008017	耶穌知之曰、何因無餅相議耶、爾猶未識未悟乎、爾心頑乎、
41008018	爾有目不視、有耳不聽、亦不憶乎、
41008019	我擘五餅予五千人、爾拾屑盈幾筐乎、對曰、十二、
41008020	又七餅予四千人、爾拾屑盈幾籃乎、對曰、七、
41008021	曰、爾尚不悟乎、○
41008022	至伯賽大有攜瞽者就之、求其捫焉、
41008023	乃執瞽者手、攜出村外、唾其目、以手按之、曰、有所見否、
41008024	瞽者仰視曰、我見人矣、觀其若樹而行也、
41008025	復手按其目、其人凝視則愈、明見庶物、
41008026	遂遣之歸、曰、勿入村、○
41008027	耶穌與門徒往該撒利亞腓立比諸鄉、途間問曰、人謂我為誰、
41008028	對曰、施洗之約翰、或曰、以利亞、或曰、先知之一、
41008029	曰、爾曹謂我為誰、彼得對曰、爾乃基督、
41008030	遂戒之、毋以告人、
41008031	乃始誨之曰、人子必受諸苦、為諸長老祭司長士子所棄、且見殺、三日復起、
41008032	耶穌明出此言、彼得援而諫之、
41008033	耶穌回顧門徒、責彼得曰、撒但退、以爾不體上帝之事、乃體人之事耳、
41008034	遂召眾與門徒語之曰、欲從我者、當克己、負其十架以從、
41008035	蓋欲救其生者將喪之、為我及福音喪其生者、將救之、
41008036	利盡天下、而失其生、何益之有、
41008037	人將以何者易其生乎、
41008038	當此姦惡之世、凡恥我及我之道者、人子以父榮偕聖使而臨時、亦將恥其人矣、
41009001	耶穌曰、我誠語汝、立於此者有人、未死之先、得見上帝國乘權而臨也、○
41009002	越六日、耶穌攜彼得 雅各 約翰潛陟高山、當前變狀、
41009003	其衣燦爛皎白、世之漂者、無能白之若此、
41009004	有以利亞 摩西見、與之語、
41009005	彼得謂耶穌曰、夫子、我儕在此善矣、容結三廬、一為爾、一為摩西、一為以利亞、
41009006	蓋不自知所謂、皆懼甚故也、
41009007	雲適覆之、自雲有聲云、此我愛子、爾其聽之、
41009008	忽爾環視、不復見人、惟耶穌而已、○
41009009	下山時、耶穌戒之曰、人子尚未自死復起、毋以所見告人、
41009010	門徒服膺斯言、互議自死復起何意、
41009011	乃問之曰、士子言以利亞必先至、何歟、
41009012	耶穌曰、以利亞果先至、興復諸事、但記云、人子必經諸苦、為人所忽、何耶、
41009013	我語汝、以利亞已至、而人任意待之、如所記者焉、○
41009014	至門徒所、見大眾環之、士子與之辯論、
41009015	眾見耶穌甚異之、趨前問安、
41009016	耶穌問之曰、爾與之辯論者何、
41009017	眾中一人對曰、夫子、我攜我子就爾、彼患啞鬼、
41009018	隨在執之、傾跌之、則流涎嚼齒枯槁焉、我請爾徒逐之、而不能也、
41009019	耶穌曰、不信之世歟、我偕爾忍爾將幾何時乎、攜之就我、
41009020	遂攜之至、一見耶穌、鬼即拘攣之、其人仆地、輾轉流涎、
41009021	耶穌問其父曰、患此自何時乎、對曰、自少時、
41009022	鬼屢投之於火於水、欲滅之、儻爾能為、則憫而助我儕、
41009023	耶穌曰、何云、儻爾能為、於信者無不能也、
41009024	子之父即呼曰、我信矣、設有未盡、其助余、
41009025	耶穌見眾趨集、則叱邪鬼曰、喑聾之鬼、我命爾出、毋復入之、
41009026	鬼號呼、極拘攣之、乃出、其子若死、人多謂其已死矣、
41009027	耶穌執其手扶之、遂起、
41009028	既入室、門徒竊問曰、我儕不能逐之、何耶、
41009029	耶穌曰、斯類也、藉非祈禱、無能出之、○
41009030	於是去彼、經加利利、不欲人知、
41009031	誨其徒曰、人子見付於人手、將殺之、三日復起、
41009032	門徒未達、而不敢問、○
41009033	至迦百農、耶穌在室、問其徒曰、爾途間所議者何、
41009034	門徒默然、因其爭辯孰大也、
41009035	耶穌坐、呼十二徒曰、欲為首者、必為眾末、為眾役也、
41009036	遂以孩提置其中、且抱之、
41009037	語門徒曰、凡因我名接一若是孩提者即接我、接我者非接我、乃接遣我者也、○
41009038	約翰謂耶穌曰、夫子、我儕見一人、以爾名逐鬼、禁之、以其不從我儕也、
41009039	耶穌曰、毋、蓋未有以我名行異能、而遽誹我者也、
41009040	不敵我儕者、即向我儕也、
41009041	凡因爾屬基督、以一杯水飲爾者、我誠語汝、斷不失其賞也、
41009042	陷信我小子之一者、寧以巨磨懸其頸、投於海、
41009043	儻爾一手陷爾、則斫之、
41009044	寧殘而入於生、勝有二手入地獄不滅之火、
41009045	儻爾一足陷爾、則斫之、
41009046	寧跛而入於生、勝有二足投於地獄不滅之火、
41009047	儻爾一目陷爾、則去之、寧一目而進上帝國、勝有二目投於地獄、
41009048	在彼蟲不死、火不滅、
41009049	蓋凡人必鹽之以火、
41009050	鹽善矣、若失其鹹、何以調之、爾曹宜自有鹽而相和也、
41010001	耶穌去彼、至猶太境、及約但外、眾復集就之、耶穌如常訓誨、
41010002	有法利賽人就而問曰、人出妻可乎、蓋試之也、
41010003	耶穌曰、摩西命爾何耶、
41010004	曰摩西許書離書出之、
41010005	耶穌曰、以爾心頑、故書斯命予爾、
41010006	然自造物之始、即造男女、
41010007	緣此、人必離父母、膠漆其妻、
41010008	二者成為一體、如是不復為二、乃一體矣、
41010009	故上帝所耦者、人不可分之也、
41010010	入室、門徒復以此問之、
41010011	耶穌曰、凡棄妻而他娶者、乃負妻行淫也、
41010012	妻棄夫而他適者、亦行淫也、○
41010013	有攜孩提就耶穌、欲其捫之者、門徒斥之、
41010014	耶穌見而不悅曰、容孩提就我、勿禁之、蓋屬上帝國者、乃如是人也、
41010015	我誠語汝、凡承上帝國、而不如孩提者斷不得入也、
41010016	乃抱之、按手而祝焉、○
41010017	耶穌出於途、有趨就者、跪而問曰、善哉夫子、我當何為、以嗣永生、
41010018	耶穌曰、何善我乎、善者惟一、上帝而已、
41010019	夫諸誡爾所識也、毋殺、毋淫、毋竊、毋妄證、毋欺詐、敬爾父母、
41010020	對曰、夫子、凡此我自幼悉守之矣、
41010021	耶穌顧而愛之曰、爾猶缺一、往鬻所有以濟貧、則將有財於天、且來從我、
41010022	其人聞言色沮、愀然而去、貲厚故也、○
41010023	耶穌環視、謂其徒曰、有財者入上帝國難矣哉、
41010024	門徒異其言、耶穌又曰、小子、恃財者入上帝國難矣哉、
41010025	駝穿針孔、較富者入上帝國猶易也、
41010026	門徒訝甚、曰、然則誰能得救乎、
41010027	耶穌目之曰、於人固不能、於上帝則不然、蓋上帝無不能也、
41010028	彼得曰、我儕已舍一切以從爾、
41010029	耶穌曰、我誠語汝、為我及福音舍屋宇、兄弟、姊妹、父母、子女、田疇者、
41010030	未有不於今時獲百倍、即屋宇、兄弟、姊妹、母子、田疇、兼之窘逐、而來世獲永生也、
41010031	然多有先者將為後、而後者先也、○
41010032	上耶路撒冷時、途間、耶穌行於前、門徒異之、從者懼焉、耶穌復攜十二徒、以己將遇之事告之、
41010033	曰、我儕上耶路撒冷、人子見付於祭司諸長及士子、擬以死、付之異邦人、
41010034	戲之、唾之、扑而殺之、三日復起、○
41010035	西庇太之子、雅各 約翰進曰、夫子、我求爾者、願為我行之、
41010036	耶穌曰、欲我何為、
41010037	對曰、爾榮時、賜我儕一坐爾左、一坐爾右、
41010038	耶穌曰、爾所求者、爾不知也、我飲之杯、爾能飲乎、我受之洗、爾能受乎、
41010039	對曰、能、曰、我飲之杯、爾將飲之、我受之洗、爾將受之、
41010040	但坐我左右、非我得賜、惟為誰備則誰賜、
41010041	十徒聞之、則憾雅各 約翰、
41010042	耶穌召之曰、所謂君異邦者、主其治、而大人執其權、爾所知也、
41010043	惟爾中不然、凡欲為大者、必為爾役、
41010044	欲為首者、必為眾僕、
41010045	蓋人子至、非以役人、乃役於人、且舍生為眾贖也、○
41010046	至耶利哥偕門徒及大眾出邑時、有瞽而乞者、底買之子巴底買、坐於路旁、
41010047	聞為拿撒勒人耶穌、呼曰、大衛之裔耶穌、矜恤我、
41010048	眾責之、使緘默、彼愈呼曰、大衛之裔、矜恤我、
41010049	耶穌止、命召之來、乃召瞽者曰、安爾心、起、耶穌召爾矣、
41010050	即棄衣亟起、而就耶穌、
41010051	耶穌曰、欲我何為、瞽者對曰、夫子、我欲得見、
41010052	耶穌曰、往哉、爾信愈爾矣、遂得見、從耶穌於路、
41011001	近耶路撒冷至橄欖山之伯法其及伯大尼、耶穌遣其徒二人、
41011002	語之曰、爾往前村、至則見小驢縶焉、從無乘之者、解而牽之來、
41011003	儻人問爾胡為若是、則曰、主需之、彼必立遣之、
41011004	遂往、遇小驢縶於門外衢間、解之、
41011005	旁立者曰、解驢何為、
41011006	遂以耶穌之言對、許之、
41011007	乃牽小驢就耶穌、置己衣於上、耶穌乘之、
41011008	多有以己衣布於路者、或伐田間樹枝布之、
41011009	前行後從者呼曰、啝［口撒］哪、奉主名而來者、宜頌也、
41011010	臨格之國、即我祖大衛之國、宜頌也、高高在上歟、啝［口撒］哪、○
41011011	耶穌進耶路撒冷入殿、環視諸物、既暮、偕十二徒出、至伯大尼、○
41011012	翌日、出伯大尼 耶穌飢、
41011013	遙見無花果樹有葉、就之、意於其上或有所得、及至、惟葉而已、蓋非果期也、
41011014	耶穌謂樹曰、今而後、永無人由爾食果矣、其徒聞之、○
41011015	至耶路撒冷 耶穌入殿、逐其中貿易者、傾兌錢者之几、及鬻鴿者之椅、
41011016	且不許人攜具過殿、
41011017	誨之曰、記不云乎、吾室必稱萬邦祈禱之室、而爾曹以為盜巢也、
41011018	祭司諸長及士子聞此、謀何以滅之、蓋懼之、以眾奇其訓也、○
41011019	每及暮、耶穌出城、○
41011020	朝經無花果樹、見自根而槁、
41011021	彼得憶而言曰、夫子、試觀爾所詛之無花果樹已槁矣、
41011022	耶穌曰、宜信上帝、
41011023	我誠語汝、凡命此山、移而投海、中心不疑、惟信所言必成者、則將得之也、
41011024	故我語爾、凡爾所禱而求者、信其已得、則必得之、
41011025	立而禱時、儻有憾於人、則恕之、
41011026	致爾天父亦恕爾過焉、○
41011027	復至耶路撒冷、耶穌行於殿、祭司諸長士子長老、就之、
41011028	曰、爾以何權行是、賜爾行此權者誰耶、
41011029	耶穌曰、我試問爾一言、爾答之、我則以何權行此告爾、
41011030	約翰之洗、自天乎、自人乎、爾其答之、
41011031	其人竊議曰、若云自天、彼必曰、曷不信之、
41011032	若云自人、則又畏民、蓋皆以約翰為先知也、
41011033	遂對曰、不知也、耶穌曰、我亦不告爾以何權行是矣、
41012001	耶穌以喻語眾曰、有樹葡萄園者、環之以籬、掘酒醡、建望樓、租與農夫、遂往異地、
41012002	屆期、遣一僕就農夫、取葡萄園之果、
41012003	農夫執而扑之、使之徒返、
41012004	復遣他僕、農夫傷其首、且辱之、
41012005	又遣一僕、農夫殺之、復遣多僕、或扑或殺、
41012006	尚有愛子、卒遣之、曰、彼必敬我子矣、
41012007	農夫相語曰、此其嗣子、且來殺之、業歸我矣、
41012008	遂執而殺之、棄諸園外、
41012009	園主將何為、必至滅此農夫、以園付他人焉、
41012010	經云、工師所棄之石、成為屋隅首石、
41012011	此主所為者、我目而奇之、爾未讀乎、
41012012	其人知斯喻指己而言、欲執之、而畏眾、遂去之、○
41012013	後遣法利賽與希律黨數人、欲即其言以陷之、
41012014	既至、謂之曰、夫子、我知爾乃誠者、不徇乎人、蓋不以貌取人、而誠以上帝道訓人者也、納稅於該撒宜否、我儕納乎否乎、
41012015	耶穌知其詐、曰、何試我耶、取一錢予我觀之、
41012016	遂取之、耶穌曰、是像與號為誰、對曰、該撒、
41012017	曰、以該撒之物納該撒、以上帝之物納上帝、眾甚奇之、○
41012018	有撒都該人、即言無復起者、就而問曰、
41012019	夫子、摩西書於我云、若人兄死、遺妻而無子、其弟當納其妻、生子以嗣之、
41012020	有兄弟七人、長者娶妻、無子而死、
41012021	其二納之、亦無子而死、其三亦然、
41012022	七人皆取之而無子、厥後婦亦死、
41012023	復起時、將為誰之妻乎、蓋七人皆納之矣、
41012024	耶穌曰、爾之誤、非因不識經與上帝之能乎、
41012025	蓋自死復起時、不娶不嫁、如天使然、
41012026	論死者復起、爾未讀摩西書棘叢篇乎、上帝諭之曰、吾乃亞伯拉罕之上帝、以撒之上帝、雅各之上帝、
41012027	是上帝非死者之上帝、乃生者之上帝也、爾曹誤甚矣、○
41012028	有士子一人來、聞其辯論、見耶穌應對者善、問之曰、諸誡中何者為首、
41012029	耶穌曰、其首云、以色列其聽之、主、我儕之上帝、惟一耳、
41012030	宜盡心、盡性、盡意、盡力、愛主、爾之上帝、
41012031	次則愛鄰如己、誡未有大於斯二者、
41012032	士子曰、夫子所言、上帝惟一、誠善矣、其外無他也、
41012033	且盡心、盡意、盡力、愛主、又愛鄰如己、則愈於諸燔犧祭祀矣、
41012034	耶穌見其應對明敏、乃曰、爾去上帝國不遠矣、自是無敢問之者、○
41012035	耶穌於殿訓誨、曰、士子何言基督為大衛裔乎、
41012036	大衛感於聖神、自言曰、主謂我主云、坐我右、俟我使爾敵為爾足几、
41012037	夫大衛自稱基督為主、則何為其裔乎、眾皆樂聞之、○
41012038	耶穌訓誨時、曰、謹防士子、好衣長服而遊、受祝於市、
41012039	會堂高座、筵間首位、
41012040	乃吞嫠婦家資、佯為長祈、其受刑必尤重也、○
41012041	耶穌對庫而坐、見眾以錢輸庫、諸富者多輸之、
41012042	有貧嫠至、輸錢二、即一釐也、
41012043	遂召其徒、謂之曰、我誠語汝、此貧嫠所輸者、較眾尤多、
41012044	蓋眾由其羨餘、彼則由其不足而盡輸所有、即其所藉以生者也、
41013001	耶穌出殿、其徒之一曰、夫子、試觀斯石若何、殿宇若何、
41013002	耶穌曰、爾見斯大宇耶、將無石遺於石上、而弗圮也、○
41013003	耶穌於橄欖山對殿而坐、彼得、雅各、約翰、安得烈、竊問曰、
41013004	請告我、何時有是、此諸事將成、有何兆乎、
41013005	耶穌曰、爾慎勿為人所惑、
41013006	將多有冒我名而來者、曰、我基督也、致惑多人、
41013007	且爾聞戰及戰之風聲、毋懼、此事必有、惟末期未至耳、
41013008	民將攻民、國將攻國、隨在地震、饑饉、斯乃劬勞之始也、○
41013009	爾宜自慎、人將付爾於公會、撻爾於會堂、且為我故、將立於侯王前而為之證、
41013010	福音必先傳於萬國、
41013011	曳爾付爾時、毋先慮何以言、當時賜爾何言、則言之、蓋非爾言、乃聖神也、
41013012	兄將致弟於死、父之於子亦然、子將攻其父母而死之、
41013013	爾因我名為眾所憾、惟終忍者得救也、○
41013014	讀經者宜悟哉、爾見穢惡摧殘者、立於不當立之地、斯時也、居猶太者、宜遁於山、
41013015	乘屋者勿下、勿入室取物、
41013016	在田者勿歸取衣、
41013017	妊婦乳婦禍矣、
41013018	宜祈禱、免冬時值此也、
41013019	蓋是時將有災難、自上帝造物之始、以迄於今、未嘗如此、後亦無之、
41013020	若主未減其日、則無得救者、但為選民故、乃減其日也、
41013021	時若有告爾、基督在此、或在彼、勿信之、
41013022	蓋將有偽基督、偽先知起、施異蹟奇事、設能惑選民、則亦惑之矣、
41013023	慎之哉、我悉預告爾矣、○
41013024	當是時也、災難之後、日將冥、月無光、
41013025	星隕自天、天象震動、
41013026	且見人子以大權大榮、乘雲而來、
41013027	必遣諸使、集厥選民於四方、自地之極、至天之涯、○
41013028	可由無花果樹取譬、其枝柔葉萌、則知夏近矣、
41013029	如是、爾見此事將成、則知人子近已及門矣、
41013030	我誠語汝、此代未逝、斯事皆成、
41013031	天地必廢、我言不廢、
41013032	然其日其時、人不知、天使與子亦不知、惟父知之、
41013033	慎之哉、儆醒祈禱、以爾不知其期也、
41013034	譬人去家遠遊、委權於僕、各有所司、命閽者儆醒、
41013035	是以爾宜儆醒、因不知家主何時而至、或昏暮、或夜半、或鷄鳴、或平旦、恐突如其來、遇爾寢焉、
41013036	我所語爾者、亦以語眾、宜儆醒也、
41013037	
41014001	越二日、乃逾越節、即除酵節也、祭司諸長、士子、謀以詭計執耶穌而殺之、
41014002	曰、勿於節期、恐民生亂、○
41014003	耶穌在伯大尼癩者西門家席坐、一婦以玉瓶盛至純至貴哪噠膏來、破玉瓶、傾其首、
41014004	有憾之者曰、靡費此膏何為耶、
41014005	此膏可鬻金三十有奇、以濟貧也、遂尤之、
41014006	耶穌曰、姑聽之、何難之耶、其行於我者善也、
41014007	蓋爾恆有貧者偕、欲善視之、隨時皆能、惟不恆有我也、
41014008	婦乃以其所能者為之、預膏我躬、以備葬耳、
41014009	我誠語汝、普天之下、凡宣福音之地、必述此婦所行以誌之、○
41014010	十二徒之一、加畧人猶大、詣祭司諸長、欲以耶穌付之、
41014011	彼聞之喜、許予之金、遂尋機付之、○
41014012	除酵節首日、即宰逾越節羔之期也、其徒曰、欲我何處備爾食逾越節筵乎、
41014013	耶穌遣其徒二人語之曰、爾往入城、將遇攜水瓶者、爾從之、
41014014	入何所、即謂其家主曰、師云、客舍安在、將偕我徒於彼食逾越節筵也、
41014015	彼將以大樓示爾、陳設具備、可為我儕備焉、
41014016	門徒出、入城、果如所言、遂備節筵、○
41014017	既暮、耶穌偕十二徒至、
41014018	席間曰、我誠語汝、爾中一人與我共食、將賣我矣、
41014019	門徒憂之、遞相問曰、我乎、
41014020	耶穌曰、十二中之一、與我濡手於盂者是也、
41014021	人子將逝、如經所載、惟賣人子者禍矣、其人不生為幸、○
41014022	食時、耶穌取餅祝而擘之、予門徒曰、取之、斯乃我身、
41014023	又取杯、謝而予之、眾皆飲焉、
41014024	耶穌曰、斯乃我血、即盟約之血、為眾而流者、
41014025	我誠語汝、我不復飲葡萄之汁、迨他日我飲新者於上帝國矣、○
41014026	既詠詩、遂出、往橄欖山、○
41014027	耶穌謂其徒曰、爾皆將棄我、記有之、我擊牧者而羊散矣、
41014028	但我復起後、將先爾往加利利、
41014029	彼得曰、眾雖棄爾、惟我不然、
41014030	耶穌曰、我誠語汝、今夜鷄二鳴之先、爾將三言不識我矣、
41014031	彼得力言曰、我即與爾偕亡、必不言不識爾、眾言亦如之、○
41014032	至一處、名客西馬尼、耶穌謂門徒曰、坐此、俟我祈禱、
41014033	遂攜彼得 雅各 約翰偕往、驚駭慘怛、
41014034	曰、我心憂甚、瀕死矣、爾曹留此儆醒、
41014035	少進、伏地祈曰、若或能之、俾免此時、
41014036	又曰、阿爸、父乎、爾諸事能之、使此杯去我、然非從我所欲、乃從爾所欲也、
41014037	既返、見門徒寢、語彼得曰、西門爾寢乎、不能儆醒片時乎、
41014038	儆醒、祈禱、免入誘惑、心固願之、而身弱耳、
41014039	又往祈禱、言亦如之、
41014040	復返、見門徒仍寢、因目倦甚、不知所對、
41014041	三返、謂之曰、今寢且安、已矣、時至矣、人子見賣於惡人手矣、
41014042	起而偕行、賣我者近矣、○
41014043	言時、十二徒之一猶大、偕眾以刃與梃、自祭司諸長、士子、長老、而來、
41014044	賣之者曾予以號曰、我接吻者是也、執而固曳之、
41014045	至、則就耶穌曰、夫子、遂吻接之、
41014046	眾乃著手執之、
41014047	旁立者一人、抽刃擊大祭司僕、削其一耳、
41014048	耶穌語眾曰、爾以刃與梃來執我、若捕盜乎、
41014049	我日偕爾於殿訓誨、爾不我執、然經所載必應矣、
41014050	門徒皆棄之而奔、○
41014051	有少者裸而披以枲布從耶穌、眾執之、
41014052	遂棄枲布裸而奔、○
41014053	眾曳耶穌至大祭司前、祭司諸長、長老、士子、偕集、
41014054	彼得遠從耶穌、入大祭司院、偕諸隸坐而向火、
41014055	祭司諸長及全公會、求證攻耶穌而死之、弗得、
41014056	蓋以妄證攻之者多、而所證不符、
41014057	有起而妄證者數人、
41014058	曰、我儕嘗聞其言云、此殿乃手所作、我將毀之、三日別建一殿、非手所作者、
41014059	但其所證亦不符、
41014060	大祭司立於中、問耶穌曰、爾無所答乎、斯人所證者何耶、
41014061	耶穌不答、大祭司復問曰、爾乃宜頌者之子基督乎、
41014062	耶穌曰、是也、爾曹將見人子坐有權者之右、乘雲而來也、
41014063	大祭司自裂其衣、曰、安用他證乎、
41014064	爾已聞其僭妄矣、爾意若何、眾擬其宜死、
41014065	或唾之、且掩其面、以拳擊之、曰、爾試預言焉、諸隸執而批之、○
41014066	彼得在院內、大祭司之婢至、
41014067	見彼得向火、目之曰、爾亦偕拿撒勒人耶穌者、
41014068	彼得弗承、曰、我不知、亦不識爾云何也、遂出、至前院、鷄即鳴、
41014069	婢見之、復語旁立者曰、彼亦其黨、
41014070	彼得復不承、頃之、旁立者謂之曰、爾誠其黨、以爾乃加利利人也、
41014071	彼得詛且誓曰、爾所言若人、我不識也、
41014072	鷄再鳴矣、彼得憶耶穌所言、鷄二鳴之先、爾將三言不識我、思之則哭矣、
41015001	及晨、祭司諸長、長老、士子、全會、共議、遂繫耶穌、曳而付於彼拉多、
41015002	彼拉多問曰、爾為猶太人王乎、答曰、爾言之矣、
41015003	祭司諸長多端訟之、
41015004	彼拉多復問曰、爾無所答乎、眾何多端訟爾也、
41015005	耶穌終不答、彼拉多奇之、
41015006	屆節期、方伯例釋一囚、任眾所求、
41015007	有巴拉巴者、與叛者同繫、若等叛時、曾殺人焉、
41015008	眾進、求其依例而行、
41015009	彼拉多曰、爾欲我釋猶太人王乎、
41015010	蓋知祭司諸長、因媢嫉而付之也、
41015011	祭司諸長唆眾、寧釋巴拉巴、
41015012	彼拉多復語之曰、然則爾所謂猶太人王者、我何以處之、
41015013	眾又呼曰、釘之十架、
41015014	彼拉多曰、彼行何惡耶、眾愈呼曰、釘之十架、
41015015	彼拉多欲愜眾意、乃釋巴拉巴、鞭耶穌、付之釘十架、○
41015016	士卒曳之入院、即公廨也、召集全營、
41015017	衣以紫袍、編棘冕冠之、
41015018	致敬曰、安哉、猶太人之王歟、
41015019	又以葦擊其首、唾之、屈膝拜之、
41015020	戲畢、褫紫袍、衣以故衣、曳出、以釘十架、○
41015021	有古利奈人西門、即亞力山大與魯孚之父、來自田間、經此、眾強之偕往、負耶穌之十架、
41015022	眾攜耶穌至各各他、譯即髑髏處、
41015023	以酒和沒藥飲之、弗受、
41015024	遂釘之十架、鬮分其衣、以觀孰得、
41015025	釘時、乃在巳初、
41015026	標書其罪曰、猶太人王、
41015027	有二盜同釘、一左一右、
41015028	過者誚之、搖首曰、噫、爾毀殿三日復建之、
41015029	
41015030	可自救由十架而下也、
41015031	祭司諸長、與士子、亦如是戲之、相語曰、彼救他人、不能自救耶、
41015032	以色列王基督、今可由十架而下、俾我見而信也、同釘者亦詬之、○
41015033	自午正至申初、徧地晦冥、
41015034	申初、耶穌大聲呼曰、㕽唎、㕽唎、啦嗎［口撒］［口駁］𠯈呢、譯即我上帝、我上帝、何遺我耶、
41015035	旁立者有人聞之曰、彼呼以利亞也、
41015036	一人趨前、以醯漬海絨、束於葦、以飲之曰、姑聽之、試觀以利亞來取之下否、
41015037	耶穌大聲而呼、氣遂絕、
41015038	殿幔自上至下裂為二、
41015039	百夫長立於前、見其如是氣絕、則曰、斯人誠上帝子也、
41015040	有數婦遠觀、中有抹大拉之馬利亞、少雅各與約西之母馬利亞、並撒羅米、
41015041	即耶穌在加利利時、從而供事之者、又有多婦、即與之同上耶路撒冷者、○
41015042	是日乃備節之日、即安息之前一日、
41015043	既暮、有亞利馬太之約瑟來、彼乃尊貴議士、仰慕上帝國者、毅然入見彼拉多求耶穌屍、
41015044	彼拉多奇耶穌已死、召百夫長問其死久否、
41015045	既知之、則以屍予約瑟、
41015046	約瑟市枲布、取屍下、裹之、葬於磐鑿之墓、轉石於墓門、
41015047	抹大拉之馬利亞及約西之母馬利亞、見其葬處、
41016001	安息日既過、抹大拉之馬利亞與雅各之母馬利亞及撒羅米、市香品、欲往傅耶穌、
41016002	七日之首日、日甫出、適墓、
41016003	相語曰、誰為我轉墓門石乎、
41016004	蓋石甚巨、望之見其已轉矣、
41016005	入墓、見一少者坐於右、衣白衣、則駭、
41016006	少者語之曰、毋駭、爾尋釘十架之拿撒勒人耶穌、彼已起、不在此矣、可觀其葬處、
41016007	往告其徒及彼得、言彼先爾往加利利、在彼將見之、如其所語爾者、
41016008	婦出、自墓而奔、戰慄驚駭、亦不告人、懼故也、○
41016009	七日之首日、平旦、耶穌復起、先見於抹大拉之馬利亞、即曾由之逐七鬼者、
41016010	其素偕耶穌者、方哀哭時、馬利亞往告之、
41016011	眾聞其生、為馬利亞所見、而不之信、○
41016012	厥後、二徒適鄉、行時、耶穌易容而見、
41016013	二徒往告其餘、亦不之信、○
41016014	後、十一徒席坐間、耶穌顯見、責其不信與心之頑、以其復起後曾有見者、而彼不信也、
41016015	耶穌曰、爾曹往普天之下、宣福音於萬民、
41016016	信而受洗者得救、不信者擬罪、
41016017	信者將有異蹟偕之、即奉我名逐鬼、言諸方言、
41016018	操蛇、飲毒、決無所傷、按手病者則愈、○
41016019	主耶穌言竟、見接升天、坐上帝右、
41016020	門徒出、隨在宣教、主與之偕行、以所偕之異蹟徵其道焉、阿們、
42001001	蓋多有舉筆作傳、陳述我中已成之事、
42001002	乃依自始親見而為道役者、授於我儕、
42001003	我既於諸事推原詳考、以為亦當循序書之、達提阿非羅仁臺、
42001004	俾爾知素所習者之確然也、○
42001005	當猶太王希律時、亞比亞班中、有祭司撒迦利亞者、其妻以利沙伯 亞倫之裔也、
42001006	二人在上帝前、義者也、於主之誡命禮儀、悉遵行之、無間然也、
42001007	但無子、蓋以利沙伯弗妊、而二人年又邁、○
42001008	當撒迦利亞依其班次、供祭司職於上帝前、
42001009	循祭司例掣籤、入主殿焚香、
42001010	焚香時、眾民在外祈禱、
42001011	主之使顯見、立香壇右、
42001012	撒迦利亞見之、愕然而懼、
42001013	天使謂之曰、撒迦利亞勿懼、爾祈禱上聞矣、爾妻以利沙伯將生子、可名之曰約翰、
42001014	爾必歡樂、眾悅其生、
42001015	蓋彼將於主前為大、清酒醇醪皆不飲、自母胎而聖神充之、
42001016	將使以色列多人、轉而歸主、即其上帝也、
42001017	彼將以以利亞之性與能、行於主前、使為父者之心、轉向其子、逆者從義者之智、為主備適宜之民、
42001018	撒迦利亞謂天使曰、我何以知此、蓋我已老、妻亦年邁矣、
42001019	天使曰、我乃加百列立於上帝前者、奉使語爾、報此嘉音、
42001020	爾必默不能言、以至事成之日、因爾不信我言、而屆時必應也、
42001021	民俟撒迦利亞、奇其久於殿內、
42001022	及出、不能言、則知其於殿已見異象、彼乃頷以示意、而竟瘖矣、
42001023	職事日滿則歸、○
42001024	此後其妻以利沙伯妊、匿居五月、
42001025	曰主於顧我之日待我若此、以滌我恥於人間、○
42001026	至六月、天使加百列奉上帝遣、往加利利之一邑、曰拿撒勒、
42001027	臨一處女馬利亞、大衛室約瑟所聘者、
42001028	天使入曰、沐恩者安、主偕爾矣、
42001029	女深訝其言、思此問安何也、
42001030	天使曰、馬利亞勿懼、爾獲恩於上帝矣、
42001031	爾將妊而生子、名之曰耶穌、
42001032	彼將為大、稱為至上者之子、主上帝以其祖大衛之位予之、
42001033	永王於雅各家、其國靡暨、
42001034	馬利亞謂天使曰、我未適人、何以得此、
42001035	天使曰、聖神將臨爾、至上者之能將庇爾、是以所生者稱聖、為上帝子、
42001036	且爾戚以利沙伯素稱弗妊者、今老而妊、已六月矣、
42001037	蓋言出於上帝、未有無能者也、
42001038	馬利亞曰、我乃主婢、願如爾言而成於我、天使遂去之、○
42001039	斯時也、馬利亞起、亟往山地、至猶太一邑、
42001040	入撒迦利亞室、問安於以利沙伯、
42001041	以利沙伯聞馬利亞問安、胎孕內躍、以利沙伯充於聖神、
42001042	大聲呼曰、諸女中爾福矣、爾所妊者亦福矣、
42001043	我主之母臨我、何由得此、
42001044	蓋爾問安之聲、一入我耳、而胎孕於內、遂喜而躍、
42001045	信女其福矣、蓋主所語者必應也、○
42001046	馬利亞曰、我心以主為大、
42001047	我神悅乎上帝、即救我者也、
42001048	以其顧婢之卑微、今而後、萬世將謂余有福矣、
42001049	蓋彼能者、為我已成大事、厥名惟聖、
42001050	畏之者、則矜恤之、至於世世、
42001051	彼以其臂施厥能力、心志驕者散之、
42001052	有權者黜其位、卑下者舉而上之、
42001053	飢者飽以珍饈、富者使之徒返、
42001054	扶持其僕以色列、
42001055	如昔諭我祖、垂念矜恤亞伯拉罕及其裔、至於世世、○
42001056	馬利亞與之同居約三月而歸、○
42001057	以利沙伯產期已屆、乃生子、
42001058	鄰里親族、聞主大矜恤之、遂與之同樂、
42001059	至八日、眾來為子行割、欲以其父之名撒迦利亞名之、
42001060	其母曰、否、必名之曰約翰、
42001061	眾曰、爾親族中無名此名者、
42001062	乃頷以示意、問其父欲何名、
42001063	父索簡、書曰、其名約翰、眾奇之、
42001064	其口即啟、舌亦解、出言頌讚上帝、
42001065	鄰里皆驚、此言徧揚於猶太山地、
42001066	聞者心藏之、云此子將若何、蓋主手偕之矣、○
42001067	其父撒迦利亞充於聖神預言曰、
42001068	可頌哉、主以色列之上帝、垂顧其民而贖之也、
42001069	為我儕挺生拯救之角、於其僕大衛室、
42001070	如自世之始、藉聖先知之口所言、
42001071	救我脫於諸敵、及凡惡我者之手、
42001072	施矜恤於我列祖、念其聖約、
42001073	即與我祖亞伯拉罕所矢之誓、
42001074	使我拯於敵手、
42001075	畢生以聖以義於其前、無所懼而事之、
42001076	惟汝小子、將稱為至上者之先知、因爾行於主前、以備其路、
42001077	使民知拯救、在罪之赦也、
42001078	即因我上帝矜恤之心、使旭日自上臨我、
42001079	照夫居於幽暗及死蔭者、導我履平康之路、○
42001080	嬰兒漸長、心靈日健、居於野、至顯於以色列之日、
42002001	維時、該撒亞古士督下詔、令天下人咸登籍、
42002002	此乃居里扭為敍利亞方伯時、首次登籍也、
42002003	眾往登籍、各歸其邑、
42002004	約瑟係大衛族系、故自加利利之拿撒勒邑詣猶太、至大衛之邑、曰伯利恆、
42002005	偕所聘之馬利亞登籍時馬利亞已妊、
42002006	寓彼時、產期適屆、
42002007	乃生冢子、裹以布、置於槽、客舍無隙地故也、○
42002008	其地有牧者、居於原野、夜守羣羊、
42002009	主之使立其旁、主之榮光環照之、牧者大懼、
42002010	天使謂之曰、勿懼、我報爾大喜之嘉音、將及眾民者、
42002011	蓋今日於大衛之邑、為爾生救者、即主基督也、
42002012	爾將見一嬰、裹以布、臥於槽、是其號矣、
42002013	忽有眾天軍偕天使讚上帝曰、
42002014	在至上則榮歸上帝、在地則和平歸其所悅之人、○
42002015	諸天使離之升天、牧人相語曰、我儕且往伯利恆、觀主示我所成之事、
42002016	遂亟往、見馬利亞約瑟、且見嬰臥於槽、
42002017	既見之、則以指斯嬰而報之之言、播揚之、
42002018	聞者咸奇牧人所語之之事、
42002019	惟馬利亞悉存斯言、而自度之、
42002020	牧者返、以所見所聞、盡如所報、而歸榮頌讚上帝、○
42002021	八日既屆、為嬰行割、命名耶穌、即未妊時、天使所稱者、○
42002022	潔日既滿、依摩西律、攜嬰上耶路撒冷獻之於主、
42002023	如主律所載、凡初胎之男、必稱聖歸主也、
42002024	且獻祭、如主律所言、以雙鳩、或二雛鴿焉、
42002025	耶路撒冷有西面者、其人義且虔、素望以色列之慰者、而聖神偕之、
42002026	曾得聖神之示、言其未死之先、必見主之基督、
42002027	彼感於聖神進殿、適父母抱嬰孩耶穌入、欲為之循律而行、
42002028	則接抱之、頌上帝曰、
42002029	主乎、今乃如爾言、釋爾僕安然而逝、
42002030	因我目已見爾之拯救、
42002031	即爾所備於萬民前者、
42002032	為光以照異邦、亦為爾以色列民之榮、
42002033	父母奇其指嬰孩之言、
42002034	西面祝之、謂其母馬利亞曰、此子之立、致以色列多人興衰、亦為受誹之兆、
42002035	且劍將刺爾心、俾多人之意念顯著、○
42002036	有女先知亞拿者、亞設支、法內力之女也、其年已邁、自于歸、偕夫七載、
42002037	為嫠八十有四年、身不離殿、禁食祈禱、日夜事主、
42002038	適進前稱謝上帝、與望耶路撒冷得贖者、論說此嬰、
42002039	其父母既遵主律、已畢諸事、乃歸加利利、至己邑拿撒勒、○
42002040	嬰孩漸長日健、智慧充實、上帝之恩寵偕之、○
42002041	每歲逾越節、其父母詣耶路撒冷、
42002042	耶穌年十有二、遵節例偕往、
42002043	卒期而返、童子耶穌猶留耶路撒冷、其父母不知也、
42002044	意其在同行者中、行一日程、乃於親知間訪焉、
42002045	未遇、則返耶路撒冷覓之、
42002046	三日後遇之於殿、坐諸師中、且聽且問、
42002047	聞之者皆奇其穎悟應對、
42002048	父母見而異之、其母謂之曰、兒、何待我若此乎、爾父與我憂苦覓爾、
42002049	耶穌曰、奚覓我哉、豈不知我必在我父所乎、
42002050	父母未達、
42002051	耶穌與歸拿撒勒而承順之、其母以諸言悉藏於心、
42002052	耶穌之智齡日增、上帝與人益愛之、
42003001	提庇留該撒在位之十五年、本丟彼拉多為猶太方伯、希律為加利利分封之君、其弟腓力為以土利亞及特拉可尼地分封之君、呂撒聶為亞比利尼分封之君、
42003002	亞那與該亞法為大祭司時、上帝之言臨撒迦利亞之子約翰於野、
42003003	遂至約但四境、宣改悔之洗禮、俾罪得赦、
42003004	如先知以賽亞之書所載云、有呼於野者、其聲曰、備主路、直其徑、
42003005	諸谷填之、山阜卑之、屈曲直之、崎嶇之路平之、
42003006	凡有血氣者、將見上帝之拯救也、○
42003007	眾出受洗、約翰謂之曰、蝮類乎、誰示爾避將來之怒乎、
42003008	故當結果、以副改悔、勿自謂我有亞伯拉罕為父也、我語汝、上帝能由此石、興起亞伯拉罕之子孫焉、
42003009	今斧置樹根、凡不結善果者、則斫之、委於火、
42003010	眾問曰、然則我當何為、
42003011	曰、有二衣者、則分與無者、有食者亦然、
42003012	稅吏亦來受洗、問曰、夫子、我當何為、
42003013	曰、定賦之外毋索、
42003014	有軍士問曰、我當何為、曰、毋強暴、毋誣詐、惟安爾餉、○
42003015	民方冀望、人皆心議約翰或即基督、
42003016	約翰謂眾曰、我洗爾以水、有勝於我者來、即解其履帶、我亦弗堪、彼將洗爾以聖神及火、
42003017	其手執箕、簸淨厥場、斂麥入倉、而燒穅以不滅之火、○
42003018	約翰又多端勸之、宣福音於民、
42003019	分封之君希律、因其弟腓力妻希羅底事、及所行諸惡、見責於約翰、
42003020	乃益其惡、囚約翰於獄、○
42003021	當眾民受洗時、耶穌亦受洗、祈禱間天開、
42003022	聖神降臨其上、狀如鴿、自天有聲云、爾乃我之愛子、我所欣悅者、○
42003023	耶穌始宣道時、年約三十、人以其為約瑟之子、約瑟之上為希里、
42003024	其上為瑪塔、其上為利未、其上為麥基、其上為雅拿、其上為約瑟、
42003025	其上為瑪他提亞、其上為亞摩斯、其上為拿鴻、其上為以斯利、其上為拿該、
42003026	其上為瑪押、其上為瑪他提亞、其上為西美、其上為約瑟、其上為猶大、
42003027	其上為約亞拿、其上為利撒、其上為所羅巴伯、其上為撒拉鐵、其上為尼利、
42003028	其上為麥基、其上為亞底、其上為哥桑、其上為以摩當、其上為珥、
42003029	其上為約細、其上為以利以謝、其上為約令、其上為瑪塔、其上為利未、
42003030	其上為西緬、其上為猶大、其上為約瑟、其上為約南、其上為以利亞敬、
42003031	其上為米利亞、其上為買南、其上為瑪達他、其上為拿單、其上為大衛、
42003032	其上為耶西、其上為俄備得、其上為波阿斯、其上為撒門、其上為拿順、
42003033	其上為亞米拿達、其上為亞蘭、其上為希斯崙、其上為法勒斯、其上為猶大、
42003034	其上為雅各、其上為以撒、其上為亞伯拉罕、其上為他拉、其上為拿鶴、
42003035	其上為西鹿、其上為拉吳、其上為法勒、其上為希伯、其上為沙拉、
42003036	其上為該南、其上為亞法撒、其上為閃、其上為挪亞、其上為拉麥、
42003037	其上為瑪土撒拉、其上為以諾、其上為雅列、其上為瑪勒列、其上為該南、
42003038	其上為以挪士、其上為塞特、其上為亞當、其上為上帝、
42004001	耶穌充於聖神、歸自約但、聖神導之適野、
42004002	四旬見試於魔、未嘗進食、卒期乃飢、
42004003	魔謂之曰、爾若上帝子、可命此石為餅、
42004004	耶穌曰、記有之、人之生不第恃食、
42004005	魔引之上升、瞬息間、以世上諸國示之、
42004006	曰、此諸權及榮、我將予爾、蓋此已付我、所欲予者則予之、
42004007	爾若拜我、悉為爾有、
42004008	耶穌曰、記有之、當拜主爾之上帝、而獨事之、
42004009	又導至耶路撒冷、置諸殿頂、曰、爾若上帝子、可自茲投下、
42004010	蓋記有之、彼將命其使護爾、
42004011	又云、其使必以手扶爾、免足觸石、
42004012	耶穌曰、有云、勿試主爾之上帝、
42004013	魔畢諸試、乃暫去之、○
42004014	耶穌以聖神之能、歸加利利、其聲聞徧於四方、
42004015	在諸會堂訓誨、人皆榮之、○
42004016	至拿撒勒、即其長育之區、於安息日、循其規入會堂、立而誦讀、
42004017	或以先知以賽亞書予之、開卷見所載云、
42004018	主之神偕我矣、蓋彼膏我、以宣福音於貧者、遣我宣告、虜者得釋、瞽者得明、受挫折者得自由、
42004019	宣揚主悅納之年也、
42004020	耶穌掩卷、反於役者而坐、會堂眾人注目視之、
42004021	耶穌謂之曰、是經今日應於爾耳矣、
42004022	眾證之、且奇其口出恩言、曰、此非約瑟子乎、
42004023	耶穌曰、爾必引斯諺語我云、醫當自醫、我聞爾行之於迦百農者、亦當行之於故土、
42004024	又曰、我誠語汝、未有先知見重於故土者、
42004025	我誠語汝、當以利亞時、天閉塞三年有六月、徧地大饑、以色列中多嫠、
42004026	以利亞未奉遣往見一人、惟往見西頓 撒勒法之一嫠、
42004027	先知以利沙時、以色列中多癩者、無一得潔、惟敍利亞之乃幔而已、
42004028	在會堂者聞之、皆怒甚、
42004029	起而逐之邑外、其邑建於山、曳之至崖、欲投之下、
42004030	耶穌經行眾中而去、○
42004031	至加利利之迦百農邑、於安息日訓眾、
42004032	眾奇其訓、以其言有權也、
42004033	會堂中有為邪鬼所祟者、大聲呼曰、
42004034	噫、拿撒勒 耶穌、我儕與爾何涉、爾來滅我乎、我識爾為誰、乃上帝之聖者、
42004035	耶穌斥之曰、緘爾口、出之、鬼仆其人於眾中而出、然未傷之、
42004036	眾駭異相語曰、此何言耶、蓋彼以權以能命邪鬼、而鬼出矣、
42004037	於是聲聞徧於四方、
42004038	耶穌出會堂、入西門家、西門妻母熱疾甚重、或為之求耶穌、
42004039	耶穌近立、斥熱、熱即退、婦遂起而供事之、○
42004040	日入時、凡有患病者、皆攜就之、耶穌均按手而醫焉、
42004041	有鬼自多人出、呼曰、爾乃上帝子、耶穌斥之、不許其言、以鬼識其為基督也、○
42004042	平旦耶穌出、適野、眾尋而就之、欲止之俾勿去、
42004043	耶穌曰、我亦必於他邑、宣上帝國之福音、蓋我奉遣、乃為是也、
42004044	於是宣教於加利利諸會堂、
42005001	眾擁擠之聽上帝道、耶穌立於革尼撒勒湖濱、
42005002	見二舟泊焉、漁人離舟洗網、
42005003	一舟屬西門者、耶穌登之、令其離岸少許、坐於舟以訓眾、
42005004	言竟、語西門曰、移至深處、下網以漁、
42005005	西門曰、夫子、我儕終夜勞苦、竟無所得、然以爾言、我則下網、
42005006	既而圍魚甚多、網幾裂、
42005007	招他舟之侶來助、則盈二舟、將沉矣、
42005008	西門彼得見之、伏耶穌膝前曰、主其去我、我罪人也、
42005009	蓋彼與同人、因獲魚之多皆駭異也、
42005010	西門之侶、西庇太之子雅各 約翰亦然、耶穌謂西門曰、勿懼、今而後爾將獲人矣、
42005011	眾曳舟上岸、舍所有而從耶穌、○
42005012	耶穌在一邑、有通體患癩者、見之、伏而求曰、主若肯、必能潔我、
42005013	耶穌伸手捫之曰、我肯、爾其潔哉、癩即除、
42005014	耶穌戒之毋告人、但往示身於祭司、因爾之潔、獻依摩西所命者、以證於眾、
42005015	然其聲聞益彰、羣眾集聽、且冀其醫疾、
42005016	耶穌退、適野祈禱、○
42005017	一日耶穌訓誨、有法利賽人、與律師、自加利利諸鄉、猶太 耶路撒冷來、坐於其旁、主之能偕耶穌以施醫、
42005018	或以榻舁癱瘓者、求舁之入而置其前、
42005019	因人眾不得入、乃升屋、由瓦間以榻縋之下、置於眾中、當耶穌前、
42005020	耶穌見其信、曰、人乎、爾罪赦矣、
42005021	士子與法利賽人議曰、此僭妄者誰歟、上帝而外、孰能赦罪乎、
42005022	耶穌知其所議、曰、爾心何議耶、
42005023	言爾罪赦矣、與言起而行、孰易、
42005024	但令爾知人子在世、有權以赦罪耳、遂謂癱瘓者曰、我語爾起、取牀以歸、
42005025	其人即起、於眾前取臥具而返、歸榮上帝、
42005026	眾皆駭異、亦歸榮上帝、且懼甚、曰、今日見意外之事矣、○
42005027	厥後耶穌出、見稅吏利未者、坐於稅關、謂之曰、從我、
42005028	遂舍所有、起而從之、
42005029	利未為之設盛筵於家、有諸稅吏及他人同席、
42005030	法利賽人與其士子咎門徒曰、爾曹胡為與稅吏罪人飲食乎、
42005031	耶穌謂之曰、健者不需醫、惟病者需之、
42005032	我來非召義人、乃召罪人改悔耳、
42005033	眾謂之曰、約翰之徒屢禁食祈禱、法利賽之徒亦然、惟爾徒式食式飲焉、
42005034	耶穌曰、新娶者在、安能使賀娶者禁食乎、
42005035	惟日將至、新娶者見接而去、乃禁食耳、
42005036	遂設喻曰、未有裂新衣以補舊衣者、若然、則新衣既裂、且新與舊亦不合也、
42005037	未有以新酒注舊革囊者、若然、則新酒裂囊酒漏而囊亦敗、
42005038	惟新酒必注於新囊也、
42005039	未有飲陳酒而新是嗜者、蓋曰、陳者旨耳、
42006001	值安息日、耶穌經行田間、其徒摘穗、以手搓而食之、
42006002	有法利賽人曰、爾何行安息日不宜行者乎、
42006003	耶穌曰、爾未讀大衛及從者飢時所行乎、
42006004	入上帝宮、取陳設之餅而食、且予從者、斯餅非祭司不宜食、
42006005	又曰、人子乃安息日之主也、○
42006006	又一安息日、耶穌入會堂訓誨、有一右手枯者在焉、
42006007	士子與法利賽人、窺其於安息日施醫否、欲得所以訟之、
42006008	耶穌知其意、謂手枯者曰、起、立於中、遂起而立、
42006009	耶穌謂眾曰、試問安息日行善行惡、救生殺生、孰宜、
42006010	遂環視之、謂其人曰、伸爾手、伸之、即愈、
42006011	眾皆盛怒、共議何以處耶穌、○
42006012	維時、耶穌出、入山以禱、終夜祈求上帝、
42006013	平旦、召其徒、選十有二人、謂之使徒、
42006014	有若西門、耶穌亦稱之曰彼得、及其弟安得烈、雅各、約翰、腓力、巴多羅買、
42006015	馬太、多馬、亞勒腓之子雅各、加那尼人西門、
42006016	雅各之子猶大、加畧人猶大、即賣師者、
42006017	耶穌偕之下山、立於平地、同其諸徒、及自猶太四方、耶路撒冷、並推羅 西頓之海濱而來之羣眾、即欲聽耶穌、且冀其醫疾者、
42006018	為邪鬼所難者、亦得醫焉、
42006019	眾皆欲捫耶穌、因有能由之出、而悉醫之、○
42006020	耶穌舉目視其徒曰、爾貧者福矣、以上帝國為爾有也、
42006021	爾今飢者福矣、以爾將飽也、爾今哭者福矣、以爾將笑也、
42006022	為人子而人惡爾、絕爾、詈爾、以爾名為惡而棄之、爾則福矣、
42006023	當日宜欣喜踴躍、以爾在天之賞大也、蓋其祖行於先知亦如是、
42006024	惟爾富者禍矣、以爾已得爾之慰也、
42006025	爾今飽者禍矣、以爾將飢也、爾今笑者禍矣、以爾將哀而哭也、
42006026	爾為眾所譽者禍矣、蓋其祖行於偽先知亦如是、○
42006027	我語爾聽之者曰、敵爾者愛之、憾爾者善視之、
42006028	詛爾者祝之、虐遇爾者、為之祈禱、
42006029	批爾此頰者、並轉彼頰以與之、奪爾外服者、內服亦勿禁之、
42006030	求爾者與之、取爾物者毋復索之、
42006031	爾欲人如何施諸己、亦如是施諸人、
42006032	爾若愛乎愛爾者、何惠之有、蓋罪人亦愛乎愛己者、
42006033	爾若善視乎善視爾者、何惠之有、蓋罪人亦如是行之、
42006034	爾貸於人而望償、何惠之有、蓋罪人亦貸於罪人、欲其如數而償也、
42006035	惟爾當愛爾敵、而善待之、貸於人而不絕望、則爾賞大矣、且爾將為至上者之子、蓋彼施仁於辜恩及不善者矣、
42006036	爾宜矜恤、如爾父之矜恤然、
42006037	毋議人、則不見議、毋罪人、則不見罪、恕人則見恕、
42006038	予則見予、且以巨量、按之、撼之、溢之、納爾懷中、蓋爾以何量而量、將以復量於爾、○
42006039	又設喻語眾曰、瞽能導瞽乎、不胥陷於坎乎、
42006040	徒不踰師、惟成全者將如師也、
42006041	胡為視爾兄弟目中有草芥、而不覺己目中有梁木乎、
42006042	不視己目中有梁木、何能語兄弟云、兄弟歟、容我去爾目中之草芥乎、偽善者乎、先去爾目中之梁木、方可瞭然、以去兄弟目中之草芥也、
42006043	未有善樹結惡果者、亦未有惡樹結善果者、
42006044	蓋凡樹以其果而識之、荊棘中不摘無花果、蒺藜中不採葡萄也、
42006045	善人由內蘊之善而發其善、惡人由內蘊之惡而發其惡、蓋充諸心者、即宣諸口也、○
42006046	爾胡為稱我主也、主也、而不行我所言乎、
42006047	凡就我、聞我言而行之者、我示爾其人何似、
42006048	似人建屋、掘而深之、置基磐上、洪水氾濫、河流衝屋、不能撼之、以其建之善也、
42006049	惟聞而不行者、似人建屋土上、而無基、河流衝之則傾、其屋之頹壞大矣、
42007001	耶穌語民諸言既畢、遂入迦百農、
42007002	有百夫長之愛僕、病將死、
42007003	風聞耶穌、遣猶太長老、求之來醫其僕、
42007004	乃詣耶穌懇求曰、爾為之行此、其人宜也、
42007005	以其愛我民、為我建會堂、
42007006	耶穌偕往、距室不遠、百夫長遣友就而謂之曰、主毋勞、爾臨我舍、我不堪也、
42007007	即我就爾、亦覺不堪、第發一言、我僕必愈、
42007008	蓋我隸人權、有士卒隸我權、命此往則往、彼來則來、命僕行是則行是、
42007009	耶穌聞而奇之、回顧從者曰、我語汝、如是之篤信、即以色列中、亦未之見也、
42007010	所遣者歸、見僕已愈、○
42007011	未幾、耶穌適一邑、名拿因、其徒及大眾同行、
42007012	近邑門、有舁死者出、其母獨此子而嫠、邑民送之者甚眾、
42007013	主見而憫之、曰、毋哭、
42007014	遂近按其櫬、舁者止、耶穌曰、少者、我命爾起、
42007015	死者起而坐且言、遂付之於其母、
42007016	眾驚懼、歸榮上帝曰、大先知興於我中、上帝臨格其民矣、
42007017	此聲聞徧於猶太及四方、○
42007018	約翰之徒以斯事悉告之、
42007019	約翰遂召其徒二人、遣詣耶穌曰、當來者爾乎、抑他人是望乎、
42007020	二人詣耶穌曰、施洗約翰遣我詣爾云、當來者爾乎、抑他人是望乎、
42007021	時耶穌醫諸疾病痛苦、及患惡鬼者、且多賜瞽者得明、
42007022	遂語之曰、以爾所見所聞往告約翰、如瞽者明、跛者行、癩者潔、聾者聰、死者甦、貧者聞福音、
42007023	凡不我棄者福矣、○
42007024	約翰之使者退、耶穌舉約翰語眾曰、爾曩出野何觀耶、風動之葦乎、
42007025	抑爾出何觀耶、衣毳衣者乎、夫文繡膏粱者、在王宮也、
42007026	然則爾出何觀耶、先知乎、是也、我語汝、且卓越於先知也、
42007027	此即經所謂、我遣我使先爾、以備爾路者也、
42007028	我語汝、婦之所生、未有大於約翰者、然在上帝國之微者、猶大於彼也、
42007029	庶民與稅吏、既受約翰之洗、聞之遂義上帝、
42007030	惟法利賽人與律師未受其洗、自暴而拒上帝之旨、
42007031	又曰、斯世之人、我何以比之、其何似耶、
42007032	似童子坐於市、相呼曰、我吹籥、爾不踊、我舉哀、爾不哭、
42007033	蓋施洗約翰至、不食餅、不飲酒、爾言其患鬼、
42007034	人子至、式食式飲、爾言其嗜食甘酒、稅吏罪人之友也、
42007035	夫智也、惟其弟子義之、○
42007036	有法利賽人、請耶穌共食、遂入其家席坐、
42007037	邑中一婦、罪人也、知耶穌席坐於法利賽人之家、攜玉瓶盛香膏、
42007038	立其後、傍其足而哭、淚濡其足、以髮拭之、且吻接之、以香膏膏之、
42007039	請耶穌之法利賽人見之、意謂、斯人若先知、必知捫之者為誰、為何如婦、乃罪人也、
42007040	耶穌謂之曰、西門、我有以語爾、曰、夫子言之、
42007041	曰、債主某、有二負債者、一負五十金、一負五金、
42007042	因無以償、悉免之、斯二人之愛債主孰甚、
42007043	西門對曰、我意其多免者、曰、爾所擬者是也、
42007044	遂顧婦語西門曰、爾見此婦乎、我入爾家、爾未嘗以水濯我足、惟彼以淚濡我足、以髮拭之、
42007045	爾未嘗吻接我、惟彼自我入時、吻接我足不已、
42007046	爾未嘗以膏膏我首、惟彼以香膏膏我足、
42007047	故我語汝、彼多罪見赦矣、以其多愛也、惟赦之少者、其愛亦少、
42007048	遂謂婦曰、爾罪赦矣、
42007049	同席者相語曰、此為誰、而赦罪乎、
42007050	耶穌謂婦曰、爾信救爾矣、可安然而往、
42008001	未幾、耶穌周遊諸邑諸鄉、宣播上帝國之福音、十二徒偕之、
42008002	且有數婦嘗患惡鬼、負諸病、而得愈者、即稱抹大拉之馬利亞、曾有七鬼由之而出、
42008003	又希律家宰苦撒之妻約亞拿、與蘇撒拿、並多婦、皆以其所有供事之、○
42008004	大眾會集、且有自諸邑來就者、耶穌設喻曰、
42008005	有播種者出而播種、播時有落路旁者、為人所踐、飛鳥盡食之、
42008006	有落石上者、生而即槁、以無潤澤也、
42008007	有落棘中者、棘同生而蔽之、
42008008	有落沃壤者、生而結實百倍焉、言竟、遂呼曰、有耳以聽者、宜聽焉、
42008009	其徒問之曰、此喻何耶、
42008010	曰上帝國之奧、賜爾知之、惟於他人則設喻、俾其視而不明、聽而不悟、
42008011	所喻如是、種者、上帝道也、
42008012	路旁者、猶人聽道而魔至、由其心奪之、免其信而得救、
42008013	石上者、猶人聽道而欣受之、惟其無根、則暫信耳、遇試遂背之、
42008014	棘中者、猶人聽道而往、為此生之諸慮貨財逸樂所蔽、而其實不成、
42008015	沃壤者、猶人聽道、以善良之心守之、恆忍而結實、○
42008016	未有燃燈而以器覆之、或置之牀下者、惟置之檠上、俾入者見其光、
42008017	未有隱而不顯、藏而不露、為人所知者、
42008018	是故宜慎厥聽、蓋有者、將予之、無者、即其所自以為有者、亦將奪之、○
42008019	耶穌之母及其兄弟至、因人眾不得近、
42008020	或告之曰、爾母及兄弟立於外、欲見爾、
42008021	耶穌謂眾曰、聽上帝道而行之者、即我母及我兄弟也、○
42008022	一日耶穌偕門徒登舟、謂之曰、我儕且渡湖、遂移舟、
42008023	行時、耶穌寢、湖上颶風驟起、水幾盈舟、危甚、
42008024	門徒就而寤之曰、夫子、夫子、我儕亡矣、耶穌寤、斥風與浪、即止而平息矣、
42008025	謂門徒曰、爾信安在、眾驚異、相語曰、彼何人斯、命風與水亦順之也、○
42008026	舟行至格拉森地、與加利利相對、
42008027	耶穌登岸、有人自邑出、遇之、乃為鬼所憑者、久不衣衣、不居室、惟居塚中、
42008028	見耶穌、遂號呼而伏其前、大聲曰、至高上帝子耶穌、我與爾何涉、求爾莫我苦、
42008029	蓋耶穌已命邪鬼出其人也、此鬼屢強拘之、人雖以鏈與桎繫而守之、彼斷其繫具、而被鬼逐於野、
42008030	耶穌問之曰、爾何名、對曰、羣、以有多鬼憑之也、
42008031	遂求耶穌毋令入淵、
42008032	在山有羣豕方食、鬼求耶穌許其入豕、許之、
42008033	乃出其人而入豕、羣豕突下山坡、入湖而溺、
42008034	牧者見之、奔城鄉、而遍告焉
42008035	眾出欲觀所為、就耶穌、見諸鬼所由出之人、衣衣自若、坐於耶穌足下、則懼、
42008036	見者以患鬼之人、如何得愈告之、
42008037	格拉森四方之眾、求耶穌去之、懼甚故也、耶穌登舟而返、
42008038	諸鬼所由出之人求與之偕、耶穌遣之去、曰、
42008039	歸爾家、以上帝為爾所行之大事告人、彼遂往、徧邑宣言耶穌為己所行之大事、○
42008040	耶穌既返、眾迓之、蓋皆佇望之也、
42008041	有司會堂名睚魯者、來伏耶穌足下、求至其家、
42008042	蓋彼有獨生女、年約十二、瀕死、耶穌往時、眾擁擠之、○
42008043	有婦患痭十有二年、於諸醫盡耗其業、無能愈之者、
42008044	尾耶穌後、捫其衣緣、痭即止、
42008045	耶穌曰、捫我者誰耶、眾皆弗承、彼得與同人曰、夫子、眾擁逼爾也、
42008046	耶穌曰、有捫我者、蓋我覺有能由我出焉、
42008047	婦知不得隱、戰慄而前、向耶穌俯伏、當眾前告以捫之之故、與如何立愈、
42008048	耶穌語之曰、女也、爾信已愈爾矣、可安然而往、○
42008049	言時、或自司會堂之家來、曰、爾女死矣、毋勞夫子、
42008050	耶穌聞之曰、勿懼、惟信、則女將愈矣、
42008051	至室、於彼得 雅各 約翰、及女之父母外、不許他人同入、
42008052	眾哭之慟、耶穌曰、毋哭、女非死、寢耳、
42008053	眾知其已死、哂之、
42008054	耶穌執女手呼曰、女子起、
42008055	其魂返、即起、耶穌命食之、
42008056	其父母駭異、耶穌戒之勿以所行告人、
42009001	耶穌召集十二徒、賜之能與權、以制眾鬼、醫諸疾、
42009002	又遣之宣上帝國、且醫病者、
42009003	謂之曰、勿攜資斧、勿杖、勿袋、勿糧、勿金、勿二衣、
42009004	所入之室、則居之、亦由之而去、
42009005	凡不接爾者、去其邑時、拂爾足塵、以為之證、
42009006	其徒遂往、徧行諸鄉、隨在宣福音、並施醫焉、○
42009007	分封之君希律、聞耶穌所行、則躊躇、因有謂約翰自死而起、
42009008	有謂以利亞顯見、有謂古先知之一復起、
42009009	希律曰、約翰我已斬之、今所聞如此、斯人果誰耶、遂欲見之、○
42009010	使徒既歸、以其所行告耶穌、耶穌攜之潛退、至一邑、名伯賽大、
42009011	眾知而從焉、耶穌迎之、與言上帝國、需醫者醫之、
42009012	日甫昃、十二徒就之曰、請散眾、周往鄉村田舍、投宿覓食、蓋我儕所在、乃荒野也、
42009013	耶穌曰、爾其食之、曰、若不往而為眾市食、則僅有五餅二魚耳、
42009014	蓋其人約有五千焉、耶穌謂其徒曰、使眾列坐、每列約五十人、
42009015	遂如其言、使眾坐、
42009016	耶穌取五餅二魚、仰天祝而擘之、予門徒、使陳於眾前、
42009017	皆食而飽、拾其屑十二筐、○
42009018	耶穌燕居祈禱、門徒偕之、耶穌問曰、眾言我為誰、
42009019	對曰、施洗約翰、或云以利亞、或云古先知之一復起、
42009020	耶穌曰、爾曹言我為誰、彼得對曰、上帝之基督、
42009021	耶穌戒之、勿以告人、
42009022	又曰、人子必受多苦、為長老、祭司諸長士子所棄、且見殺、三日復起、
42009023	又謂眾曰、欲從我者、當克己日負其十架以從、
42009024	蓋凡欲救其生者、將喪之、為我喪其生者、將救之、
42009025	利盡天下、而自喪自亡、何益之有、
42009026	蓋凡恥我及我道者、迨人子以己與父、及聖使之榮而臨時、亦必恥其人、
42009027	我誠語汝、立於此者有人、未死之先、得見上帝國也、○
42009028	此後、約八日、耶穌攜彼得 約翰 雅各、登山祈禱、
42009029	禱時、容貌異常、衣白燁燁、
42009030	有二人與之言、即摩西 以利亞也、
42009031	以榮而見、言及耶穌逝世、即其將成於耶路撒冷者、
42009032	彼得與同人倦而寢、及醒、見耶穌之榮、與二人同立、
42009033	別時、彼得謂耶穌曰、夫子、我儕在此善矣、容結三廬、一為爾、一為摩西、一為以利亞、然不自知所謂也、
42009034	言時、有雲覆之、入雲時則懼、
42009035	有聲自雲出曰、此乃我子、我所選者、爾其聽之、
42009036	聲既畢、見耶穌獨在、門徒緘默、維時不以所見告人、○
42009037	翌日下山、大眾迎之、
42009038	中一人呼曰、夫子、祈顧我子、乃我獨生者、
42009039	為鬼所執、則遽呼、拘攣之、致流涎、且重傷之、去之實難、
42009040	我曾求爾徒逐之、而不能也、
42009041	耶穌曰、噫、悖逆不信之世、我偕爾忍爾、幾何時乎、攜爾子來此、
42009042	來時、鬼傾跌之、拘攣之、耶穌斥邪鬼、遂醫此子、付諸其父、眾皆驚異上帝之嚴威焉、○
42009043	當眾奇其所行、耶穌謂門徒曰、
42009044	爾宜以此言藏諸耳、蓋人子將見付於人手矣、
42009045	門徒未達、以其言隱秘、致彼不悟也、又不敢問之、○
42009046	門徒相議孰將為大、
42009047	耶穌知其心之所議、遂取孩提置於側、
42009048	語門徒曰、凡以我名接斯孩提者、即接我也、接我者、即接遣我者也、夫爾中最微者、乃為大也、○
42009049	約翰曰、夫子、我儕見一人、以爾名逐鬼、禁之、因其不從我儕也、
42009050	耶穌曰、勿禁之、蓋不敵爾者、即向爾者也、○
42009051	耶穌接升之期將至、則定向耶路撒冷而行、
42009052	遣使先之、遂往入撒瑪利亞之一鄉、而為之備、
42009053	鄉人不納、以其向耶路撒冷行也、
42009054	其徒雅各 約翰見之、曰、主欲我令火自天而降、以滅之乎、
42009055	耶穌顧而責之、
42009056	遂往他鄉、○
42009057	行路時、或謂之曰、爾無論何往、我必從之、
42009058	耶穌曰、狐有穴、鳥有巢、惟人子無枕首之所也、
42009059	又語一人曰、從我、曰、主、容我先歸葬父、
42009060	耶穌曰、任死者葬其死者、爾往宣上帝之國、
42009061	又一人曰、主、我將從爾、但容我先別家人、
42009062	耶穌曰、手執耒耜而顧後者、不宜乎上帝國也、
42010001	厥後、主別立七十人、耦而遣之於其前、入己將至之諸邑諸地、
42010002	謂之曰、穡多工少、宜求穡主、遣工力穡焉、
42010003	往哉、我遣爾似羔入狼中、
42010004	勿攜囊、勿袋、勿履、途中勿問人安、
42010005	所入之室、則先曰、願斯室安、
42010006	儻於彼有宜乎安者、爾祝之安必臨之、不然、則歸爾矣、
42010007	居斯室、則飲食其所供、蓋工者得其值、宜也、毋由此室移於彼室、
42010008	所入之邑、人接爾、則食其陳於爾前者、
42010009	邑中有病者醫之、且語眾曰、上帝國近爾矣、
42010010	所入之邑、人不接爾、則出至其衢、曰、
42010011	爾邑之塵沾我足者、亦對爾拂之、雖然、爾宜知上帝國近矣、
42010012	我語汝、於彼日所多瑪之刑、較斯邑猶易受也、
42010013	禍哉、哥拉汛乎、禍哉、伯賽大乎、蓋在爾中所行之異能、若行於推羅 西頓、彼早衣麻坐灰、而改悔矣、
42010014	然於鞫日、推羅 西頓之刑、較爾猶易受也、
42010015	迦百農歟、爾將升於天乎、必下陰府耳、
42010016	又曰、聽爾者、即聽我、拒爾者、即拒我、拒我者、即拒遣我者也、○
42010017	七十人喜而返、曰、主、以爾名、鬼亦服我、
42010018	耶穌曰、我曾見撒但如電、自天而隕、
42010019	我賜爾以權、可踐蛇蠍、與制敵諸能、必無害爾者、
42010020	然毋以諸鬼服爾為喜、當以爾名錄於天為喜、○
42010021	是時也、耶穌感於聖神而喜曰、父乎、天地主也、我讚爾、以此事於智者達者則隱之、於赤子則顯之、父乎、然也、此乃爾所悅者也、
42010022	萬有由父賜我、父之外無識子者、子及子所欲示者之外、無識父者、
42010023	乃顧其徒、潛語之曰、見爾所見者、其目福矣、
42010024	我語汝、昔先知君王、多欲見爾所見、而不之見、聞爾所聞、而不之聞、○
42010025	有律師起而試之曰、夫子、我當何為、以嗣永生、
42010026	耶穌曰、律所載者何耶、爾讀之如何、
42010027	對曰、爾當盡心、盡性、盡力、盡意、愛主爾之上帝、亦當愛鄰如己、
42010028	耶穌曰、爾所對是也、行此則生、
42010029	彼欲自義、謂耶穌曰、誰為我鄰、
42010030	耶穌曰、或自耶路撒冷下耶利哥、遇盜、剝其衣、且傷之、瀕死、委之而去、
42010031	適有祭司由是路而下、見之、則旁行而過、
42010032	又有利未人至彼處、見之、亦旁行而過、
42010033	惟一撒瑪利亞人、行至其地、見而憫焉、
42010034	遂就之、以油以酒澆其傷處、裹之、乘以己畜、攜至旅館、而顧恤之、
42010035	翌日取金二錢、予館人、曰、且顧此人、若所費加多、我返時償爾、
42010036	此三人中、爾意孰為遇盜者之鄰耶、
42010037	曰、矜恤之者是也、耶穌曰、爾往效此而行、○
42010038	眾行時、耶穌入一村、有婦名馬大迎之至其家、
42010039	其姊妹馬利亞坐主足下聽其言、
42010040	馬大以供事多而心紛、詣耶穌曰、主、我姊妹遺我一人供事、爾不為意乎、請命之助我、
42010041	主語之曰、馬大 馬大、爾因多端思慮煩擾、
42010042	然所需者一而已、馬利亞已擇善業、而莫之奪也、
42011001	耶穌在一處祈禱、既畢、有一徒曰、主教我儕祈禱、如約翰之教其徒然、
42011002	耶穌曰、爾曹祈禱、宜云、父歟、願爾名聖、爾國臨格、
42011003	所需之糧、日日賜我、
42011004	免我諸罪、蓋人負我、我亦免之、勿導入試、○
42011005	又曰、爾中孰有友、夜半就之曰、友乎、以三餅借我、
42011006	蓋我友自途中來、無以供之、
42011007	彼自內應之曰、毋擾我、門已閉、兒曹與我在牀、不能起以予爾、
42011008	我語汝、縱不以友故起而予之、然因其迫切、必起予之、應其所需、
42011009	我又語汝、求則予爾、尋則遇之、叩門則為爾啟、
42011010	蓋凡求者得也、尋者遇也、叩者啟也、
42011011	爾中為父者、孰有子求餅而予之石乎、求魚而予之蛇以代魚乎、
42011012	抑求卵而予之蠍乎、
42011013	爾曹雖不善、尚知以嘉貺予爾子、況天父不更以聖神予求之者乎、○
42011014	耶穌逐一瘖鬼、鬼既出、而瘖者言、眾奇之、
42011015	中有數人曰、彼藉鬼王別西卜逐鬼耳、
42011016	又有試之者、求自天之兆、
42011017	耶穌知其意、語之曰、凡國自相分爭必墟、家自相分爭必傾、
42011018	若撒但自相分爭、其國何以立哉、因爾云我藉別西卜逐鬼、
42011019	使我藉別西卜逐鬼、則爾子弟逐鬼孰藉乎、彼將議爾矣、
42011020	若我藉上帝之能逐鬼、則上帝國臨爾矣、
42011021	夫勇士具武備而守其家、則所有者安矣、
42011022	惟更勇者至、而勝之、則盡奪其所恃之武具、而分其贓、
42011023	夫不與我偕者、即敵我、不與我斂者、即散也、
42011024	邪鬼既出其人、遊行旱地、求安不得、曰、我將返我所出之室、
42011025	至、則見其掃除修飾矣、
42011026	遂往、又攜七鬼更惡於己者、入而居之、其人之後況、較前尤劇矣、○
42011027	言時、眾中一婦、揚聲謂之曰、胎妊爾、乳哺爾者、福矣、
42011028	耶穌曰、未若聽上帝道而守之者福也、○
42011029	眾集就之、耶穌曰、此世乃惡世也、而求異兆、約拿之兆外、無以示之、
42011030	蓋約拿為兆於尼尼微人、人子亦將為兆於斯世、
42011031	當鞫日、南方女王將與斯世之人同起而罪之、以其來自地極、聽所羅門之哲言、況有大於所羅門者在此乎、
42011032	當鞫日、尼尼微人將與斯世並立而罪之、以其因約拿所宣而改悔、況有大於約拿者在此乎、○
42011033	人燃燈、未有置於窖中、或斗下者、乃置檠上、俾入者見其光也、
42011034	夫身之燈、目也、爾目瞭、則全體光、目眊、則全體暗、
42011035	故宜省之、恐爾衷之光暗也、
42011036	儻爾全體皆光、而無一毫之暗、則其光充滿、似燈之光燦照爾矣、○
42011037	言時、有法利賽人邀之共食、耶穌入而坐、
42011038	法利賽人見其不先濯而食、異之、
42011039	主謂之曰、今爾法利賽人、惟杯盤之外是潔、然爾內則充以刧奪、惡慝、
42011040	無知者乎、造其外者、不亦造其內耶、
42011041	惟以在內者施濟、則於爾無不潔矣、○
42011042	禍哉、爾法利賽人乎、以爾於薄荷、芸香、及諸蔬、十輸其一、而於義、及向上帝之愛、則忽之、此乃爾所當行、而彼亦不可遺也、
42011043	禍哉、爾法利賽人乎、以爾好會堂高坐、受祝於市、
42011044	禍哉爾乎、以爾似隱沒之墓、履其上者不知也、○
42011045	有律師應之曰、夫子、斯言亦辱我儕矣、曰、
42011046	禍哉爾律師乎、以爾任難負之任於人、而己則不著一指、
42011047	禍哉爾乎、以爾建先知之墓、乃爾祖所殺者也、
42011048	如是、則爾祖所為、爾證之、且與之、蓋彼殺先知、而爾建其墓也、
42011049	是故上帝之哲言有云、我將遣先知使徒就彼、其中有見殺者、有見迫者、
42011050	致創世以來所流先知之血、皆於此代而討焉、
42011051	即自亞伯之血、至亡於殿壇間撒迦利亞之血也、我語汝、必於此代而討焉、
42011052	禍哉爾律師乎、以爾嘗奪知識之鑰、己則不進、而阻進之者、○
42011053	出時、士子與法利賽人嚴迫之、激使多言、
42011054	設伏伺之、欲執其自口而出者、
42012001	時、眾集數萬、致相蹂踐、耶穌謂其徒曰、當謹防法利賽人之酵、即偽善也、
42012002	蓋未有掩而不露、隱而不知者、
42012003	是故爾言於幽暗者、必聞於光明、附耳語於密室者、必宣於屋上、
42012004	我友乎、我語汝、殺身而後別無能為者、勿懼之、
42012005	我以當懼者示爾、即殺後、又有權投於地獄者、我誠語汝、當懼者此也、
42012006	五雀非二分金售乎、然於上帝前、其一亦不忘也、
42012007	即爾首之髮、皆已見數、勿懼、爾較多雀尤貴也、
42012008	我又語汝、凡於人前認我者、人子於上帝使者前、亦必認之、
42012009	於人前不認我者、亦必不見認於上帝使者前、
42012010	凡以言攻人子者、其人將得赦、惟褻瀆聖神者、不得赦、
42012011	人曳爾至會堂、及執政操權者前、毋慮何以對、何所言、
42012012	蓋於彼時、聖神必教爾以所當言也、○
42012013	眾中一人謂之曰、夫子、令我兄弟與我析產、
42012014	耶穌曰、人乎、誰任我為爾聽訟分析者乎、
42012015	遂語眾曰、慎戒貪婪、蓋人之生、不在所蓄之豐裕也、
42012016	又設喻曰、有一富人、土地蕃殖、
42012017	自忖曰、無處儲我物產、將何為乎、
42012018	既而曰、我知所為矣、必毀我倉、而建其大者、以儲百穀財物、
42012019	我將謂我靈曰、靈乎、爾多財貨積為歷年之用、可安然飲食喜樂也、
42012020	惟上帝謂之曰、無知者乎、今夜將索爾靈、則所備者誰歸、
42012021	凡積財於己、而於上帝前不富者亦如是、○
42012022	耶穌謂其徒曰、故我語汝、毋慮爾生何以食、身何以衣、
42012023	蓋生貴於糧、身貴於衣也、
42012024	試思烏鴉、不稼不穡、無倉無廩、而上帝且育之、爾之於鳥、其貴何如耶、
42012025	爾曹誰能以思慮延生一刻乎、
42012026	至微者爾尚不能、何慮其餘耶、
42012027	試思百合花如何而長、不勞不紡、我語汝、當所羅門榮華之極、所衣者不及此花之一也、
42012028	夫野草今日尚存、明日投爐、上帝猶衣之若此、況爾小信者乎、
42012029	勿求何以食、何以飲、亦勿縈擾、
42012030	凡此皆異邦人所求、爾父知爾需之、
42012031	爾惟其國是求、則此物將加諸爾、
42012032	二三子勿懼、爾父喜以國賜爾、
42012033	當售爾所有以施濟、為己備不舊之囊、在天不匱之財、即盜不至、蠹不敗之處、
42012034	蓋爾財所在、心亦在焉、○
42012035	爾腰宜束、燈宜燃、
42012036	效人俟主自婚筵歸、至而叩門即為之啟也、
42012037	主至、見僕儆醒、其僕福矣、我誠語汝、主將自束其帶、令僕席坐、前而供事之、
42012038	其至也、或二更或三更、見僕如是、其僕福矣、
42012039	若家主知盜何時至、則必儆醒、不致穴其室、此爾所知也、
42012040	爾亦當備之、因爾不意之時、人子至矣、○
42012041	彼得曰、主歟、爾設此喻、向我儕乎、抑向眾人乎、
42012042	主曰、孰為忠智之家宰、主任之督其家人、依時予之糧乎、
42012043	主至、見僕行是、其僕福矣、
42012044	我誠語汝、主將任之以督其所有、
42012045	倘斯僕意謂我主稽遲、遂扑僕婢、食飲且醉、
42012046	乃於不意之日、不知之時、其主至、處以極刑、擬與不信者同科、
42012047	僕知主意而不備、不順其意者、見扑必多、
42012048	惟不知而作當扑之事者、見扑必少、蓋多予之、必多取之、多託之、必多索之、○
42012049	我來以火投地、倘火既燃、非我所欲乎、
42012050	我有當受之洗、未成時、我抑鬱何如乎、
42012051	爾以我來施和平於世乎、我語汝、非也、乃分爭耳、
42012052	今而後、一家五人將分爭、三攻二、二攻三、
42012053	父攻子、子攻父、母攻女、女攻母、姑攻婦、婦攻姑焉、○
42012054	遂謂眾曰、爾見雲西起、即言將雨、果有之、
42012055	風自南來、即言將暑、亦有之、
42012056	偽善者乎、爾識別天地色象、何不識別此時乎、
42012057	且何不自審所宜乎、
42012058	與訟爾者、往見有司、途間當力求解釋、恐曳爾於士師、士師付爾於吏、吏下爾於獄、
42012059	我語汝、爾非償盡毫釐、斷不得出也、
42013001	時、同在者數人、以加利利人之事、告耶穌、即彼拉多以其血雜祭物中也、
42013002	耶穌曰、爾意此加利利人受此害、較眾加利利人、尤有罪乎、
42013003	我告爾、非也、爾弗改悔、皆將如斯而亡、
42013004	昔西羅亞樓傾、壓而斃者十八人、爾意斯人較居耶路撒冷諸民、尤負罪乎、
42013005	我告爾、非也、爾弗改悔、皆將如斯而亡、○
42013006	乃設喻曰、有植無花果樹於其葡萄園者、來而求果弗得、
42013007	語園丁曰、我來求果於此樹者三年矣、而弗得、宜斫之、何為曠此土乎、
42013008	對曰、主、今歲姑容之、待我周掘壅糞、
42013009	後或結果、否則斫之、○
42013010	安息日耶穌在一會堂訓誨、
42013011	適有婦患鬼而病十有八年、傴僂不能伸、
42013012	耶穌見而呼之曰、婦乎、爾釋於病矣、
42013013	遂以手按之、婦即伸、歸榮上帝、
42013014	司會堂者、因耶穌於安息日施醫、憾焉、謂眾曰、工作自有六日、於此可來受醫、勿於安息日也、
42013015	主曰、偽善者乎、爾曹於安息日、孰不解牛驢於廄、牽以飲之乎、
42013016	況此婦為亞伯拉罕之裔、撒但繫之十有八年、不當於安息日解其結乎、
42013017	耶穌言此、諸敵愧恥、眾見其所行諸有榮之事皆喜、○
42013018	耶穌曰、上帝國何似、我將何以比之、
42013019	乃似芥種一粒、人取而播於其園、長而成樹、飛鳥棲其枝、
42013020	又曰、我將何以比上帝國乎、
42013021	乃似酵、婦取而納於三斗麵中、致均發酵焉、○
42013022	耶穌經邑鄉訓誨、向耶路撒冷而往、
42013023	或曰、主、得救者其寡乎、
42013024	曰當竭力以進窄門、我語汝、將有求進而不得者多也、
42013025	迨家主起而閉門、爾立於外、叩門曰、主歟、為我啟之、彼將應曰、我不識爾奚自、
42013026	爾將曰、我儕曾於爾前食飲、爾亦於我衢訓誨、
42013027	彼將曰、我告爾、我不識爾奚自、爾眾行不義者、其去我、
42013028	時、爾見亞伯拉罕 以撒 雅各、與諸先知在上帝國、而爾見逐於外、則必哀哭切齒矣、
42013029	自東自西、自南自北、有人將至、席坐於上帝國、
42013030	有後者將為先、先者將為後也、○
42013031	是時法利賽數人來、謂之曰、出而去之、希律欲殺爾也、
42013032	耶穌曰、往告彼狐狸云、今日明日、我逐鬼施醫、至三日、我事畢矣、
42013033	雖然、今日明日及後日、我必行矣、蓋先知不能亡於耶路撒冷外也、
42013034	耶路撒冷歟、耶路撒冷歟、殺先知、石擊使於爾者乎、我欲集爾赤子、似牝鷄集雛翼下者屢矣、而爾不欲也、
42013035	爾室遺爾矣、我語汝、爾將不見我、迨爾云、奉主名來者宜頌也、
42014001	安息日耶穌入法利賽宰者之家、食焉、眾窺之、
42014002	當前有一病臌者、
42014003	耶穌謂律師與法利賽人曰、安息日施醫宜否、
42014004	眾默然、耶穌援其人、醫而遣之、
42014005	謂眾曰、爾中孰有牛驢於安息日陷于坎、不即曳之出乎、
42014006	眾無以對、○
42014007	耶穌見所請之人、首位是擇、遂設喻語之曰、
42014008	爾見請赴婚筵、毋居首位、恐所請有尊於爾者、
42014009	則請爾與彼之人、前語爾曰、其位讓於斯人、爾必慚而就末位、
42014010	惟見請時、往居末位、則請爾者來語爾曰、友上坐、則爾於同席者前有榮矣、
42014011	蓋凡自高者、將卑之、自卑者、將高之也、○
42014012	又謂請之者曰、爾設午餐、或晚餐、毋招爾朋友、兄弟、親戚、富鄰、恐彼復招爾而受其報也、
42014013	惟設筵請貧者、殘者、跛者、瞽者、則爾福矣、
42014014	蓋彼無以報爾、而於義人復起時、爾將得報也、○
42014015	同席一人聞之曰、食於上帝國者福矣、
42014016	耶穌曰、或設大筵、所請者眾、
42014017	筵時、遣僕告所請者曰、來、百物備矣、
42014018	眾辭之、如出一心、一人曰、我適購田、須往視之、請辭、
42014019	又一人曰、我適購牛五耦、將往試之、請辭、
42014020	又一人曰、我方娶妻、故不能往、
42014021	僕歸、悉告其主、主怒、曰、速往邑之衢巷、引諸貧者、殘者、跛者、瞽者來、
42014022	僕曰、主、既如所命行矣、尚有座焉、
42014023	主曰、出往道路藩籬間、而強人入、俾滿我室、
42014024	我語汝、先所請者、無一得嘗我筵也、○
42014025	有羣眾偕行、耶穌顧之曰、
42014026	人就我、而不憎其父母、妻子、兄弟、姊妹、與己生命者、不得為我徒、
42014027	不負己之十架而從我者、亦不得為我徒、
42014028	爾曹孰欲建臺、不先坐而計其貲、足以竣事否乎、
42014029	恐或置基而不克成、見者皆哂之、
42014030	曰、此人建於始、而不克成於終也、
42014031	或有王出與他王戰、孰不先坐而運籌、能以一萬禦彼以二萬來攻者否乎、
42014032	不然、當敵尚遠、則遣使求和矣、
42014033	如是、凡爾中不盡舍所有者、不得為我徒也、
42014034	夫鹽善矣、第鹽失其味、將何以調之、
42014035	不宜於田、不宜於糞、惟棄於外耳、有耳以聽者、宜聽焉、
42015001	眾稅吏與罪人、就聽耶穌、
42015002	法利賽人與士子、咸訾議曰、彼納罪人而共食焉、
42015003	耶穌設喻語之曰、
42015004	爾中孰有百羊而亡其一、不姑舍九十九羊於野、往覓其亡者、以至於獲乎、
42015005	獲之則喜、負於肩、
42015006	歸而集其友鄰、謂之曰、與我同樂、我之亡羊已獲矣、
42015007	我語汝、罪人有一改悔者、則在天為之樂亦然、較為九十九義人、無須改悔者尤甚也、
42015008	或婦有銀錢十、而亡其一、豈不燃燈掃室、勤而覓之、至於獲乎、
42015009	獲之、則集其友鄰、曰、與我同樂、我所亡之錢已獲矣、
42015010	我語汝、罪人有一改悔者、在上帝使者前、為之喜亦然、○
42015011	又曰、或有二子、
42015012	其季子謂父曰、父歟、以當歸我之業予我、父遂以產分之、
42015013	未幾、季子盡挾所有遠遊異地、在彼放恣、浪費其業、
42015014	盡耗一切、適其地大饑、始形困乏、
42015015	遂投其地一民、遣之於田牧豕、
42015016	欲以豕所食之豆莢充腹、而無人予之、
42015017	既而悟曰、我父若許傭人、其糧有餘、我乃於此飢而死耶、
42015018	我將起而歸父、謂之曰、父歟、我獲罪於天及爾、
42015019	今而後、不堪稱為爾子矣、視我如傭人之一、可也、
42015020	遂起而歸父、相去尚遠、父見而憫之、趨抱其頸而吻接之、
42015021	子曰、父歟、我獲罪於天及爾、今而後、不堪稱為爾子矣、
42015022	父語諸僕曰、速取至美之袍衣之、施環於其指、納履於其足、
42015023	且牽肥犢宰之、我儕食而樂焉、
42015024	蓋我此子、死而復生、亡而復得者也、眾遂樂焉、
42015025	適長子自田歸、將及室、聞樂舞、
42015026	呼一僕、問其故、
42015027	對曰、爾弟歸、爾父宰肥犢、為其無恙而復得之也、
42015028	長子怒、不肯入、父出勸之、
42015029	長子謂父曰、我事爾多年、從無違命、而爾未嘗賜我一羔、俾我與友同樂、
42015030	惟爾此子、狎妓盡耗爾產、彼至、乃為之宰肥犢也、
42015031	父曰、子乎、爾常偕我、我所有者、
42015032	皆為爾有、惟爾弟死而復生、亡而復得、我儕喜樂宜也、
42016001	耶穌又謂其徒曰、富人某、有一家宰、或以其耗主業訴於其主、
42016002	主呼之曰、我聞言及爾者何耶、陳述爾職、蓋爾不得仍為家宰也、
42016003	家宰意謂、主奪我職、我將何為乎、鋤無力、乞則恥、
42016004	我知所為矣、黜職時、令人接我入其家、
42016005	遂於負主債者、一一呼之來、謂先至者曰、爾負我主幾何、
42016006	曰、油百斗、曰、取券亟坐、書五十、
42016007	又謂其他曰、爾負幾何、曰、麥百斛、曰、取券書八十、
42016008	其主乃譽不義之家宰、以其所行之智也、蓋斯世之子於其世事、較光明之子尤智也、
42016009	我語汝、以不義之財結友、致匱時、則彼接爾入永宅矣、
42016010	忠於小者、亦忠於大、不義於小者、亦不義於大、
42016011	若爾於不義之財不忠、孰以真者託爾耶、
42016012	若爾於屬人者不忠、孰以屬爾者予爾耶、
42016013	一僕不能事二主、或惡此愛彼、或重此輕彼、爾不能事上帝、兼事貨財也、○
42016014	法利賽人乃好利者、聞而哂之、
42016015	耶穌謂之曰、爾於人前自義、然上帝知爾心、蓋人所崇者、上帝所惡也、
42016016	律與先知、至約翰而已、自是上帝國之福音宣布、人人奮力以進之、
42016017	然天地之逝、較律一畫之隕尤易也、
42016018	凡出妻他娶者、淫也、娶所出者、亦淫也、○
42016019	有富者衣紫袍枲布、日事華靡宴樂、
42016020	又有乞者、名拉撒路、通體生瘍、置於富者之門、
42016021	欲食富者几下遺屑、犬來舐其瘍、
42016022	乞者死、天使扶至亞伯拉罕之懷、富者亦死而葬、
42016023	陰間痛苦之際、舉目遙見亞伯拉罕、有拉撒路在其懷、
42016024	遂呼曰、我祖亞伯拉罕乎、矜恤我、遣拉撒路以指尖蘸水涼我舌、蓋我在此火燄中苦甚、
42016025	亞伯拉罕曰、子乎、當憶爾生時、受諸福、拉撒路受諸難、今彼慰、而爾苦焉、
42016026	不第此也、爾我間限以巨淵、欲由此赴爾不能也、由彼過我、亦不能也、
42016027	曰、若是、求祖遣拉撒路往我父家、
42016028	我有兄弟五人、使彼證之、免其亦來此痛苦之處也、
42016029	亞伯拉罕曰、彼有摩西及諸先知、可聽之也、
42016030	對曰、祖亞伯拉罕乎、非也、若有由死而就之者、彼必改悔矣、
42016031	曰、不聽摩西與先知、即有自死而起者、彼亦不受勸也、
42017001	耶穌謂其徒曰、陷人於罪、事不能無、而陷之者禍矣、
42017002	與其陷此小子之一於罪、寧以巨磨繫頸投於海、
42017003	爾當自慎、若兄弟獲罪則斥之、悔則恕之、
42017004	儻一日獲罪於爾者七、反而語爾者亦七、曰、我悔矣、則爾必恕之、○
42017005	使徒謂主曰、祈益我信、
42017006	主曰、爾若有信如芥種一粒、即命此桑拔根植於海、亦必順爾、
42017007	爾中孰有僕、或耕、或牧、自田歸、而謂之曰、來、坐而食乎、
42017008	豈不曰、備我餐、束帶事我、迨我食飲後、爾食飲也、
42017009	僕依命而行、其謝之乎、
42017010	如是、爾盡行所命、亦當曰、我乃無益之僕、行所當行已耳、○
42017011	耶穌往耶路撒冷、經行撒瑪利亞、與加利利、
42017012	入一村、有癩者十人、遇之而遠立、
42017013	揚聲曰、耶穌夫子、矜恤我、
42017014	耶穌目之曰、爾往示身於祭司、往時即潔矣、
42017015	其一見己已愈、返而大聲歸榮上帝、
42017016	伏耶穌足下稱謝之、彼乃撒瑪利亞人也、
42017017	耶穌曰、潔者非十人乎、其九安在、
42017018	此異族人之外、未見返而歸榮上帝者、
42017019	遂語其人曰、起而往、爾信救爾矣、○
42017020	法利賽人問上帝國何時而臨、耶穌曰、上帝國其臨不顯、
42017021	人亦不云、在此在彼、蓋上帝國在爾中也、
42017022	又語其徒曰、時將至、爾欲見人子之一日而不得見、
42017023	人將告爾、在此在彼、勿往勿從、
42017024	蓋如電之在天、閃於此、而光於彼、人子於其日亦如是、
42017025	但必先受諸苦、為斯世所棄、
42017026	人子之時、如挪亞之時、
42017027	人食飲嫁娶、迨挪亞入方舟之日、洪水至而滅眾、
42017028	又如羅得之時、人食飲貿易、樹藝建造、
42017029	迨羅得出所多瑪之日、自天雨火與硫而滅眾、
42017030	人子顯著之日、亦如是、
42017031	是日也、乘屋者、其具在室、勿下取之、在田者、亦勿歸、
42017032	當憶羅得之妻、
42017033	欲救其生者、必喪之、喪之者、必存之、
42017034	我語汝、是夜二人同榻、取一遺一、
42017035	二婦同磨、取一遺一、
42017037	眾問曰、主歟、何處有此、曰、屍所在、鷙鳥集焉、
42018001	耶穌又設喻、語眾當恆祈不倦、
42018002	曰、邑有士師、不畏上帝、不禮世人、
42018003	其邑有嫠、屢就之曰、有仇我者、祈伸我冤、
42018004	久而不許、後自思云、我雖不畏上帝、不禮世人、
42018005	但此嫠瀆我、必伸其冤、免其恆來擾我、
42018006	主曰、聽此不義之士師所言、
42018007	況上帝選民晝夜呼籲、雖久忍之、豈不伸其冤乎、
42018008	我語汝、必速伸之矣、雖然、人子至、將見信於世乎、○
42018009	有自恃為義、而輕忽他人者、耶穌設喻謂之曰、
42018010	二人登殿祈禱、一為法利賽人、一為稅吏、
42018011	法利賽人立而自禱曰、上帝歟、我謝爾、以我不似他人強索、不義、淫亂、亦不似此稅吏、
42018012	我七日禁食者二、而以所得者十輸其一、
42018013	稅吏遠立、不敢舉目仰天、第拊膺曰、上帝歟、憐我罪人也、
42018014	我語汝、此人歸、較彼見義、蓋自高者、將卑之、自卑者、將高之也、○
42018015	有攜孩提就耶穌者、欲其捫之、門徒見而責之、
42018016	耶穌呼之來、曰、容孩提就我、勿禁之、蓋屬上帝國者、乃如是人也、
42018017	我誠語汝、凡承上帝國、而不如孩提者、斷不得入也、○
42018018	有宰問之曰、善哉夫子、我將何為、以嗣永生、
42018019	耶穌曰、何善我乎、善者惟一、上帝而已、
42018020	夫諸誡爾所識也、毋淫、毋殺、毋竊、毋妄證、敬爾父母、
42018021	對曰、凡此我自幼悉守之矣、
42018022	耶穌聞此、語之曰、爾猶缺一、悉鬻所有以濟貧、則將有財於天、且來從我、
42018023	其人聞之、憂甚、巨富故也、
42018024	耶穌見之、曰、有財者入上帝國難矣哉、
42018025	駝穿針孔、較富者入上帝國猶易也、
42018026	聞者曰、然則誰能得救乎、
42018027	曰、人所不能者、上帝能之也、
42018028	彼得曰、我儕已舍所有從爾矣、
42018029	曰我誠語汝、未有為上帝國舍屋宇、父母、兄弟、妻子、
42018030	而今世不獲倍蓰、來世不獲永生者也、○
42018031	耶穌攜十二徒謂之曰、我儕上耶路撒冷、先知所載指人子者、將悉應矣、
42018032	蓋將見付於異邦人、受戲玩、凌辱、唾之、
42018033	又扑而殺之、三日復起、
42018034	門徒一無所悟、蓋斯言隱秘、而彼不識所謂也、○
42018035	近耶利哥時、有瞽者坐乞路旁、
42018036	聞眾過、問其故、
42018037	或告之曰、拿撒勒 耶穌過此也、
42018038	瞽者呼曰、大衛之裔耶穌、矜恤我、
42018039	前行者責之使默、彼愈呼曰、大衛之裔、矜恤我、
42018040	耶穌止、命攜之來、既近、則問之曰、
42018041	欲我何為、曰、主、俾我得見、
42018042	耶穌曰、見矣、爾信救爾矣、
42018043	彼即得見、從耶穌、歸榮上帝、眾見之、亦頌讚上帝、
42019001	耶穌入耶利哥、經行時、
42019002	有撒該者、為稅吏長而富、
42019003	欲識耶穌為何人、以人眾而不得見、身短故也、
42019004	遂趨前升桑、以其必過此也、
42019005	耶穌至、仰視之、曰、撒該速下、今日我將主爾家、
42019006	遂亟下、喜接之、
42019007	眾見之、訾議曰、彼往寓罪人之家矣、
42019008	撒該立而謂主曰、主歟、我以所有之半濟貧、若誣詐人者、則四倍償之、
42019009	耶穌曰、今日拯救臨此家矣、以其亦為亞伯拉罕之裔也、
42019010	蓋人子至、為尋救失亡之人耳、○
42019011	眾聞此言時、耶穌因近耶路撒冷、眾意上帝國將即顯著、遂復設喻、
42019012	曰、有貴胄往遠地、欲得國而返、
42019013	召其僕十人、予金十斤、謂之曰、貿易以待我來、
42019014	其民憾之、遣使於其後、曰、我儕不欲斯人君我也、
42019015	貴胄受國而返、命召予金之僕、欲知其獲利幾何、
42019016	其一至、曰、主之一斤、已獲十斤矣、
42019017	曰、俞、善僕也、爾於小者既忠、可宰十邑也、
42019018	其次至、曰、主之一斤、已獲五斤矣、
42019019	曰爾亦可宰五邑也、
42019020	又其次至、曰、主之一斤在此、我藏之於巾、
42019021	蓋我畏爾嚴人也、未置者取之、未播者穫之、
42019022	主謂之曰、惡哉僕也、我即由爾口判爾、爾既知我嚴、未置而取、未播而穫、
42019023	盍以我金置肆、我來時、可並其利取之、
42019024	遂命左右曰、奪其一斤、以予有十斤者、
42019025	眾曰、主、彼已有十斤矣、
42019026	曰我語汝、凡有者、將予之、無者、並其所有亦奪之、
42019027	至於我敵、不欲我君之者、曳之來、誅於我前、○
42019028	耶穌言竟、前行、上耶路撒冷、○
42019029	既近伯法其、伯大尼、於橄欖山、遣門徒二人、
42019030	曰、爾往前村、至則見小驢縶焉、從無乘之者、解而牽之來、
42019031	倘有問爾解之何為、則曰、主需之、
42019032	使者往、果如所言、
42019033	解小驢時、其主詰之曰、解驢何為、
42019034	曰主需之、
42019035	遂牽就耶穌、置己衣於其上、扶耶穌乘之、
42019036	行時、眾以衣布路、
42019037	既近耶路撒冷、將下橄欖山、眾門徒因所見之諸異能而喜、大聲讚上帝、
42019038	曰、奉主名而來之王、宜頌也、在天和平、在至上者光榮、
42019039	眾中有法利賽數人、謂耶穌曰、夫子當責爾徒、
42019040	曰、我語汝、此輩若緘默、諸石將呼矣、○
42019041	既近、見城、則為之哭、
42019042	曰、倘爾於是日、知關乎平安之事則幸、但今隱於爾目矣、
42019043	蓋日將至、爾敵必築壘環爾、四週困爾、
42019044	且擲爾及爾中子女於地、不遺一石於石上、以爾不知眷顧爾之日也、○
42019045	入殿、逐其貿易者、
42019046	謂之曰、記有之、我室必為祈禱室、而爾曹以為盜巢也、○
42019047	耶穌日在殿訓誨、祭司諸長、士子、與民間尊長、尋機滅之、
42019048	但未得所為、因民皆傾聽之也、
42020001	一日、耶穌在殿訓民宣福音時、祭司諸長、士子、長老、就之曰、
42020002	試告我、爾以何權行是、賜爾此權者誰耶、
42020003	曰、我亦一言問爾、爾其告我、
42020004	約翰之洗、自天乎、自人乎、
42020005	其人竊議曰、若云自天、彼必曰、曷不信之、
42020006	若云自人、眾民必以石擊我、蓋民信約翰為先知也、
42020007	遂對曰、不知奚自、
42020008	耶穌曰、我亦不告爾以何權行是矣、○
42020009	乃設喻語眾曰、有樹葡萄園者、租與農夫、而往異地久之、
42020010	屆期、遣一僕就農夫、令納園中之果、農夫扑之、使之徒返、
42020011	再遣他僕、亦扑之、且辱之、使之徒返、
42020012	三遣其僕、農夫又傷而逐之、
42020013	園主曰、我將如之何、必遣我愛子、庶或敬之矣、
42020014	農夫見之、相議曰、此其嗣子、我且殺之、業歸我矣、
42020015	遂逐於園外殺焉、園主將何以處之乎、
42020016	必至滅此農夫、以園付他人矣、聞者曰、毋如是、
42020017	耶穌目之曰、經云、工師所棄之石、成為屋隅首石、何謂也、
42020018	凡墮此石上者身必碎、此石墮其上者散若塵、○
42020019	時、士子與祭司諸長、知此喻指己、欲執之、而懼民、
42020020	乃窺伺之、遣偵者、佯為義人、欲執其言、付於方伯權下治之、
42020021	遂問曰、夫子、我知爾所言所誨皆正、不以貌取人、誠以上帝之道誨人也、
42020022	我儕納稅於該撒宜否、
42020023	耶穌知其詐、曰、
42020024	以一錢示我、是像與號為誰、曰、該撒、
42020025	曰、然則以該撒之物納該撒、以上帝之物納上帝矣、
42020026	偵者當民前、無由執其言、且奇其應對而默然、○
42020027	有撒都該人、即言無復起者、就而問曰、
42020028	夫子、摩西書於我云、若人兄死、遺妻而無子、其弟當納其妻、生子以嗣之、
42020029	有兄弟七人、長者娶妻、無子而死、
42020030	其二其三納之、
42020031	至其七亦然、皆無子而死、
42020032	厥後婦亦死、
42020033	至復起時、將為誰之妻乎、蓋七人皆納之也、
42020034	耶穌曰、斯世之人、有娶有嫁、
42020035	惟堪得彼世、及自死復起者、則不娶不嫁、
42020036	亦不能復死、以其等於天使、既為復起之子、乃上帝之子也、
42020037	論死者復起、摩西棘叢篇詳之矣、其稱主為亞伯拉罕之上帝、以撒之上帝、雅各之上帝、
42020038	是上帝非死者之上帝、乃生者之上帝、因皆為上帝而生也、
42020039	有士子數人曰、夫子所言善矣、
42020040	蓋不敢復問之也、○
42020041	耶穌謂眾曰、人何言基督為大衛之裔乎、
42020042	蓋詩篇中大衛自言、主謂我主云、坐我右、
42020043	迨我使爾敵為爾足几、
42020044	夫大衛既稱之為主、則基督如何為其裔乎、○
42020045	眾民聽時、耶穌語其徒曰、
42020046	謹防士子、好衣長服而遊、受祝於市、會堂高座、筵間首位、
42020047	乃吞嫠婦家資、佯為長祈、其受刑必尤重也、
42021001	耶穌舉目、見諸富者以所捐者輸庫、
42021002	又見一貧嫠、輸小錢二、
42021003	則曰、我誠語汝、此貧嫠所輸者較眾尤多也、
42021004	蓋眾由其羨餘、此則由其不足、即其所以養生者、盡輸之也、○
42021005	或論殿以美石、及所獻之珍物為飾、
42021006	耶穌曰、爾所見諸物、日將至、無石遺於石上、而弗圮也、
42021007	眾問曰、夫子、何時有此、斯事將應之時、有何兆乎、
42021008	曰、慎毋受惑、蓋將多有冒我名而來者云、我基督也、又云、期已近矣、爾勿從之、
42021009	爾聞戰與亂、勿驚惶、蓋斯事必先有、惟盡期未即至耳、○
42021010	又謂之曰、民將攻民、國將攻國、
42021011	地大震、隨在饑疫、自天有可畏之象、與至大之兆、
42021012	此諸事之先、人將執爾、窘爾、付爾於會堂、下爾於囹圄、為我名曳爾至君王方伯前、
42021013	斯將反為爾證也、
42021014	故宜定爾心、毋先慮何以訴、
42021015	蓋我將賜爾才辯智慧、爾諸仇不能抵拒辯駁也、
42021016	爾將為父母兄弟親戚朋友所付、爾中且有見殺者、
42021017	爾為我名、將見憾於眾、
42021018	然爾之一髮、亦不喪也、
42021019	爾之生、將於恆忍得之、○
42021020	爾見耶路撒冷為軍所圍、則知其荒墟近矣、
42021021	時在猶太者、宜遁於山、在邑者宜出、在田者勿入、
42021022	蓋此乃報復之日、致所載者皆應也、
42021023	是日也、妊婦乳婦禍矣、蓋其地必有大災、怒及斯民、
42021024	彼將仆於鋒刃、擄於諸國、耶路撒冷為異邦蹂躪、迨異邦之期滿焉、
42021025	日月星辰、將有異兆、在地諸國困苦顚連、海波漰湃故也、
42021026	人因危懼、並虞將臨於世之事而昏絕、天象震動故也、
42021027	時、將見人子以大權大榮、乘雲而來、
42021028	甫有斯事、爾宜興起翹首、蓋爾之贖近矣、○
42021029	又設喻謂之曰、試觀無花果與諸樹、
42021030	方其萌芽、爾見之、則知夏近矣、
42021031	如是、爾見斯事至、則知上帝國近矣、
42021032	我誠語汝、此代未逝、斯事皆成、
42021033	天地必廢、我言不廢、○
42021034	爾當自慎、勿以饜飲沈湎、世之憧擾累爾心、免其日如機檻、突然臨爾、
42021035	蓋此日必臨於全地之居人、
42021036	爾惟隨時儆醒祈求、俾爾得避此將來之事、而立於人子前、○
42021037	耶穌日在殿訓誨、夜出至橄欖山宿焉、
42021038	庶民黎明就於殿以聽之、
42022001	除酵節伊邇、亦名逾越節、
42022002	祭司諸長與士子、謀何以殺耶穌、畏民故也、○
42022003	撒但入於猶大、稱以色加畧者、十二徒之一也、
42022004	詣祭司諸長及殿司、相議如何以耶穌付之、
42022005	眾喜、約予之金、
42022006	猶大諾、乃尋機於眾不在時付之、○
42022007	除酵日至、當宰逾越羔時也、
42022008	耶穌遣彼得 約翰曰、爾往、備逾越節筵、我儕食焉、
42022009	曰、欲我何處備之、
42022010	曰、入邑將有挈水瓶者遇爾、可從之入室、
42022011	告其家主曰、夫子問客舍安在、將偕門徒食逾越節筵、
42022012	彼將以陳設之大樓示爾、在彼備之可也、
42022013	門徒往、果如所言、遂備節筵、○
42022014	屆時、耶穌席坐、使徒偕之、
42022015	耶穌曰、我切願於受害之先、偕爾食此節筵也、
42022016	蓋我語汝、我不復食之、迨其事應於上帝國焉、
42022017	遂接杯祝謝、曰、取此分於爾眾、
42022018	我語汝、今而後、我不飲葡萄樹所產者、迨上帝國臨焉、
42022019	又取餅祝謝、擘而予之、曰、斯乃我身、為爾捐者、爾其行此以憶我、
42022020	餐後、取杯亦然、曰、此杯乃新約、以我血為爾流者也、
42022021	顧賣我者、其手偕我在席也、
42022022	人子固如所定者而逝、惟賣之者其人禍矣、
42022023	眾互問誰將為此、○
42022024	門徒又互爭其中孰大、
42022025	耶穌謂之曰、異邦之君主其治、秉權者稱為恩主、
42022026	爾則不然、爾中為大者、當若少、為首者、當若役、
42022027	孰為大、席坐者乎、役事者乎、非席坐者大乎、然我在爾中如役事者也、
42022028	爾曹恆偕我於諸試中、
42022029	我以國封爾、如我父封我然、
42022030	俾爾在我國、飲食於我席、爾亦將居於位、鞫以色列十二支焉、
42022031	西門、西門、撒但嘗索爾曹、欲簸爾若麥、
42022032	然我為爾祈、使爾信無闕、迨爾反正後、堅爾兄弟也、
42022033	曰、主、我已備偕爾入獄蹈死矣、
42022034	曰彼得、我語汝、今日鷄尚未鳴、爾將三言不識我矣、○
42022035	乃謂門徒曰、我遣爾時、毋囊、毋袋、毋履、爾有所缺乎、曰、無、
42022036	曰今有囊者、取之、袋亦然、無刀者、售衣購刀、
42022037	我語汝、經所記、人視之為罪犯中人、必應於我、蓋所關於我者、將終也、
42022038	門徒曰、主、有二刀於此、曰、足矣、○
42022039	耶穌出、依然往橄欖山、其徒從之、
42022040	至其處、謂之曰、祈禱也、免入於試、
42022041	遂離之、約投石之遠、屈膝祈禱、
42022042	曰、父歟、若欲之、則以此杯去我、然非我旨、惟爾旨是成、
42022043	有使者自天而見、壯之、
42022044	耶穌傷痛、祈禱愈切、汗如滴血落地、
42022045	禱畢、起就門徒、見其因憂而寐、
42022046	謂之曰、何寢乎、起而禱、免入於試、○
42022047	言時、眾至、十二徒之一、猶大者、先眾而前、就耶穌、欲吻接之、
42022048	耶穌語之曰、猶大、爾以接吻賣人子乎、
42022049	左右見事將及、則曰、主、我儕以刀擊之可乎、
42022050	中一人擊大祭司之僕、削其右耳、
42022051	耶穌曰、既至此、姑容之、遂捫其耳而醫之、
42022052	乃謂來攻之祭司諸長、殿司、長老、曰、爾來以刃與梃、若捕盜乎、
42022053	我日偕爾在殿、爾未舉手攻我、但今乃爾曹之時、幽暗之權矣、○
42022054	眾執耶穌、曳至大祭司宅、彼得遙從之、
42022055	眾於院中、燃火同坐、彼得亦坐其間、
42022056	有婢見彼得向火而坐、注視之、曰、此人亦偕之、
42022057	彼得不承、曰、女乎、我不識之、
42022058	有頃、又一人見之、曰、爾亦其黨、彼得曰、人乎、非也、
42022059	逾半時、復一人力言曰、此人實偕之、蓋加利利人也、
42022060	彼得曰、人乎、我不識爾云何也、言時、鷄即鳴、
42022061	主回顧彼得、彼得憶主之言曰、鷄鳴之先、爾將三言不識我、
42022062	遂出而痛哭、○
42022063	執耶穌者、戲而扑之、
42022064	掩其目、問曰、試言擊爾者誰耶、
42022065	又以多端謗讟之、
42022066	及旦、民之長老、祭司諸長、士子、咸集、曳耶穌至公會、
42022067	曰、爾若基督、其告我、曰、我若告爾、爾必不信、
42022068	詰爾、爾亦不應、
42022069	今而後、人子將坐於大權上帝之右矣、
42022070	僉曰、然則爾為上帝子乎、曰、爾言是也、
42022071	眾曰、尚須何證、我儕由其口親聞之矣、
42023001	眾皆起、解耶穌至彼拉多前、
42023002	訟之曰、我見此人、誘惑我邦、禁納稅於該撒、自稱為基督為王也、
42023003	彼拉多問之曰、爾猶太人王乎、曰、爾言之矣、
42023004	彼拉多謂祭司諸長與眾曰、我不見此人何辜、
42023005	眾益奮曰、彼搖動庶民、訓誨徧猶太、始自加利利以至於此、
42023006	彼拉多聞之、問其為加利利人乎、
42023007	既知其隸希律治下、則遣詣之、時、希律亦在耶路撒冷、○
42023008	希律見耶穌甚喜、蓋因聞其事、久欲見之、且冀見其異蹟、
42023009	以多言問之、而耶穌一無所答、
42023010	祭司諸長與士子、立而訟之甚切、
42023011	希律與其士卒輕忽戲玩之、衣以彩服、復遣詣彼拉多、
42023012	彼拉多與希律素相仇、是日遂相友矣、○
42023013	彼拉多召集祭司諸長、有司、庶民、
42023014	謂之曰、爾解此人至我、一若誘惑民者、我依爾所訟之事、於爾前鞫之、未見其有辜、
42023015	希律亦然、蓋彼復遣之至我、可知其所行、未有當死者、
42023016	我將笞而釋之、
42023017	
42023018	眾皆呼曰、去此人、為我釋巴拉巴、
42023019	夫巴拉巴乃邑中作亂殺人、而下獄者、
42023020	彼拉多欲釋耶穌、復語眾、
42023021	眾呼曰、釘之十架、釘之十架、
42023022	彼拉多三語眾曰、彼行何惡耶、我未見其有當死之辜、故將笞而釋之、
42023023	眾大聲切求釘之十架、而其聲勝矣、
42023024	於是彼拉多擬如其所求而行、
42023025	釋作亂殺人而下獄者、乃付耶穌於眾、以徇其意、○
42023026	曳耶穌去時、有古利奈人西門、來自田間、眾執之、以十架置其身、使負之、從耶穌後、○
42023027	民眾隨之、又有多婦擗而哀之、
42023028	耶穌顧之曰、耶路撒冷之女乎、毋為我哭、當為己及子女哭、
42023029	蓋日將至、人必曰、未妊者、未產者、未哺乳者、福矣、
42023030	時、人將謂山曰、壓我、謂陵曰、掩我、
42023031	蓋木之青者猶如此、枯者將若何、
42023032	又曳二犯、將與耶穌同殺之、○
42023033	至一處、名髑髏、釘之十架、又釘二犯、一右一左、
42023034	耶穌曰、父歟、赦之、蓋彼不知所為也、兵卒鬮分其衣、
42023035	民立而觀、有司亦哂之、曰、彼救他人、若為上帝所選之基督、可自救也、
42023036	兵卒亦戲之、就而予之醯、
42023037	曰、爾若猶太人王、可自救也、
42023038	其上有標、曰猶太人王、○
42023039	同懸之犯、一謗之曰、爾非基督乎、救己及我儕也、
42023040	一斥之曰、爾同服鞫、猶不畏上帝乎、
42023041	我儕宜也、蓋我所受、稱我所行、惟斯人所行、無不韙也、
42023042	又曰、耶穌、爾於爾國而來、其憶我、
42023043	耶穌曰、我誠語汝、今日爾將偕我在樂園矣、○
42023044	時約午正、徧地晦冥、至申初、
42023045	日無光、殿幔中裂、
42023046	耶穌大聲呼曰、父歟、我靈託爾手矣、言畢、氣遂絕、
42023047	百夫長見之、歸榮上帝、曰、是誠義人也、
42023048	聚觀之眾、歷見諸事、皆拊膺而返、
42023049	其相識者、及自加利利相隨之婦、皆遠立而見斯事、○
42023050	有約瑟者、議士也、為人善且義、
42023051	不與斯謀斯事、隸猶太之亞利馬太邑、素慕上帝國者也、
42023052	詣彼拉多求耶穌屍、
42023053	取之下、裹以枲布、置於石鑿之墓、從未葬人者、
42023054	時乃備節之期、安息日伊邇、
42023055	自加利利偕來之婦隨之、觀其墓、及如何葬其屍、
42023056	歸備香品香膏、當安息日遵誡而安息焉、
42024001	七日之首日、昧爽、諸婦攜所備之香品、至墓、
42024002	見石已自墓輾離、
42024003	遂入、不見主耶穌之屍、
42024004	躊躇間、見二人旁立、衣服燁燁、
42024005	婦驚、伏於地、二人謂之曰、何於死者中尋生者乎、
42024006	彼已起、不在此矣、當憶彼在加利利時、曾語爾云、
42024007	人子必付於罪人手、釘十架、三日復起、
42024008	婦遂憶其言、
42024009	自墓歸、悉告十一徒、及諸同人、
42024010	告使徒者、乃抹大拉之馬利亞、雅各之母馬利亞、及約亞拿、又有他婦偕焉、
42024011	使徒以為虛誕而弗信、
42024012	彼得起趨墓、俯視其內、惟枲布而已、奇異而歸、○
42024013	是日門徒二人、往一村、名以馬忤斯、去耶路撒冷約二十五里、
42024014	互論所遇之事、
42024015	談論間、耶穌近而偕行、
42024016	二人目迷、不識之、
42024017	耶穌謂之曰、爾行時、互論者何耶、二人止步、有憂色、
42024018	其一名革流巴對曰、爾豈獨旅於耶路撒冷、不知近日所遇之事乎、
42024019	曰、何事、曰、拿撒勒 耶穌之事也、彼乃先知、在上帝及眾民前、言行皆有大能、
42024020	而祭司諸長與我有司付之、擬以死、釘之十架、
42024021	惟我儕素望其為將贖以色列者、然此事之成、今已三日矣、
42024022	而我中數婦、使我駭異、彼黎明在墓、
42024023	不見其屍、來告云、已見天使顯見、言其生矣、
42024024	我中數人適墓、果如其言、惟不見耶穌、
42024025	耶穌曰、噫、無知者乎、諸先知所言、爾心何信之遲耶、
42024026	基督受斯苦、而獲其榮、不亦宜乎、
42024027	於是自摩西始、並諸先知、凡經中所指己者、悉為之詳解焉、
42024028	將近所往之村、耶穌若將前行者、
42024029	二人強之曰、與我偕居、蓋時將暮、日已昃矣、遂入而偕居焉、
42024030	同席時、耶穌取餅祝謝、擘而予之、
42024031	二人目啟、乃識之、忽不見、
42024032	相語曰、途間與我言、且釋經時、我心豈不熱乎、
42024033	即起、歸耶路撒冷、見十一使徒與同人聚而言曰、
42024034	主果復起矣、見於西門、
42024035	二人乃述途中所遇、及擘餅、識耶穌之事、○
42024036	言時、耶穌立於其中、曰、爾曹平安、
42024037	門徒驚懼、意所見者神也、
42024038	耶穌曰、爾何驚擾、心中起思議乎、
42024039	視我手足、即我也、試捫且視、神無骨肉、爾視我則有之、
42024040	言此、即以手足示之、
42024041	門徒以喜故、而猶未信、且奇之、耶穌語之曰、於此有食物否、
42024042	乃予之炙魚一片、
42024043	耶穌取之、食於其前、○
42024044	謂之曰、此乃我素偕爾時、所語爾者、云、凡摩西律、先知書、及詩篇所載指我者、悉必應也、
42024045	遂啟其聰、使悟諸經、
42024046	曰、記有之、基督當受難、三日自死復起、
42024047	且以其名傳改悔、及赦罪之道於萬邦、自耶路撒冷始焉、
42024048	爾曹為斯事之證者、
42024049	我遣我父所許者臨爾、爾其居於聖邑、迨自上之能錫爾焉、
42024050	遂引之出、至伯大尼舉手祝之、
42024051	祝時、別眾、見升於天、
42024052	眾拜之、喜甚、而歸耶路撒冷、
42024053	常在殿祝頌上帝焉、
43001001	太初有道、道偕上帝、道即上帝也、
43001002	是道太初與上帝偕也、
43001003	萬有由之而造、凡受造者、無不由之而造焉、
43001004	生在其中、生者人之光也、
43001005	光燭於暗、而暗弗識之、
43001006	有上帝所遣者、曰約翰、
43001007	彼來作證、即為光作證、俾眾由之而信、
43001008	斯人非光、特為光作證耳、
43001009	是有真光、普照凡入世之人、
43001010	其在世也、世由之而造、而世弗知之、
43001011	其至己所屬、而屬己者弗受也、
43001012	凡受之者、即信其名者、則賜之權、為上帝子、
43001013	其生也、非由血氣、非由情欲、非由人意、乃由上帝也、
43001014	夫道成人身、寓我儕中、充以恩寵真理、我儕見其榮、如天父獨生子之榮焉、
43001015	約翰為之證、呼曰、我言後我來者、乃為我先、以其先我而在、即斯人也、
43001016	由其所充者、我儕皆有所受、即恩之有加無已矣、
43001017	夫律由摩西而授、恩寵真理、則由耶穌基督而來、
43001018	從未有見上帝者、惟在父懷之獨生子表彰之、○
43001019	約翰之證如左、猶太人自耶路撒冷遣祭司及利未人、問之曰、爾誰也、
43001020	約翰承而不諱、曰、我非基督、
43001021	曰、然則爾為以利亞乎、曰非也、爾為彼先知乎、曰否、
43001022	曰、爾為誰、俾我可復遣我者、爾自謂何如也、
43001023	曰我乃呼於野者之聲云、直主之路、如先知以賽亞所言也、
43001024	其人乃法利賽人所遣、
43001025	復問之曰、爾非基督、非以利亞、非彼先知、胡為施洗耶、
43001026	約翰曰、我以水施洗耳、有立於爾中、爾弗識者、
43001027	即後我而來、我解其履帶、亦弗堪焉、
43001028	斯事行於約但外伯大尼地、即約翰施洗處也、○
43001029	翌日、約翰見耶穌來、則曰、觀上帝之羔、乃負世之罪者、
43001030	此即我所言、後我來者乃為我先、以其先我而在也、
43001031	我素弗識之、但為使之顯於以色列故來以水施洗耳、
43001032	約翰又證之曰、我曾見聖神如鴿、自天而降、止於其上、
43001033	我素弗識之、惟遣我以水施洗者、語我曰、爾見聖神降而止其上者、即以聖神施洗者也、
43001034	我見之、而證其為上帝子也、○
43001035	又翌日、約翰偕二徒立、
43001036	見耶穌遊行、則曰、觀上帝之羔、
43001037	二徒聞其言、遂從耶穌、
43001038	耶穌回顧、見其從己、曰、爾何求、對曰、拉比何居、拉比、譯即夫子也、
43001039	曰、來則見之、遂往觀焉、是日與之同居、時約申正矣、
43001040	聞約翰言、而從耶穌者、其一乃西門彼得之弟安得烈、
43001041	彼先遇其兄西門曰、我儕已遇彌賽亞、譯即基督、
43001042	遂引之就耶穌、耶穌顧之曰、爾乃約翰子西門、將稱磯法、譯即彼得、
43001043	翌日、耶穌欲往加利利、遇腓力、謂之曰、從我、
43001044	腓力者伯賽大人也、與安得烈 彼得同邑、
43001045	腓力遇拿但業曰、摩西律及先知所載者、我儕已遇之、即約瑟之子、拿撒勒人耶穌也、
43001046	拿但業曰、善者能出自拿撒勒乎、腓力曰、來、試觀之、
43001047	耶穌見拿但業至、指之曰、是誠以色列人、無詭譎者、
43001048	拿但業曰、何由知我乎、曰、腓力未呼爾、爾在無花果樹下、我已見之矣、
43001049	拿但業曰、夫子、爾乃上帝子、以色列王也、
43001050	耶穌曰、因我言於無花果樹下見爾、爾即信乎、爾將見尤大於此者、
43001051	又曰、我誠語汝、爾將見天開、上帝之使、陟降於人子上矣、
43002001	第三日、加利利之迦拿、有婚筵、耶穌之母在焉、
43002002	耶穌與其徒亦見招赴筵、
43002003	酒罄、耶穌之母語之曰、酒無矣、
43002004	耶穌曰、媼歟、我與爾何與、我時未至也、
43002005	其母謂諸僕曰、凡彼語爾者、其行之、
43002006	依猶太人之潔禮、設石甕六、各容水二三桶、
43002007	耶穌謂僕曰、以水盈甕、遂盈之至口、
43002008	又曰挹之、授司筵者、遂授之、
43002009	司筵者嘗之、已變酒矣、不知奚自、惟挹水之僕知之、司筵者呼新郎、
43002010	曰、凡人先設旨酒、至客酣、方進次者惟爾留旨酒至今矣、
43002011	此耶穌諸異蹟之始、行之於加利利之迦拿、而顯其榮、其徒信之、○
43002012	厥後、偕其母及兄弟門徒、下至迦百農居不數日、○
43002013	猶太人逾越節伊邇、耶穌上耶路撒冷、
43002014	見殿中有鬻牛羊鴿者、及兌錢者坐焉、
43002015	遂以繩為鞭、悉逐牛羊出殿、傾兌錢者之金、倒其几、
43002016	謂鬻鴿者曰、攜之去、勿以我父室、為貿易室也、
43002017	其徒憶經所載云、為爾室焦灼、幾滅沒我矣、
43002018	猶太人曰、爾既為此、則以何異蹟示我、
43002019	耶穌曰、爾毀此殿、我三日必建之、
43002020	曰、此殿之建、歷四十有六年、爾三日將建之乎、
43002021	耶穌之言、乃以身喻殿也、
43002022	迨其自死而起、門徒憶其曾有是言、遂信經及耶穌之言矣、○
43002023	當逾越節耶穌在耶路撒冷、多有見其所行之異蹟、而信其名者、
43002024	但耶穌不以己託之、因其知人也、
43002025	無須人證乎人、自知其內蘊矣、
43003001	有法利賽人尼哥底母者、猶太宰也、
43003002	夜詣耶穌曰、夫子、我儕知爾為師、自上帝而來、蓋爾所行之異蹟、非上帝偕之、無能行者、
43003003	耶穌曰、我誠語汝、人非更生、不能見上帝國也、
43003004	尼哥底母曰、人既老、奚能生、能再入母胎而生耶、
43003005	耶穌曰、我誠語汝、人非由水與聖神而生、不能入上帝國、
43003006	由肉而生者、肉也、由神而生者、神也、
43003007	我語爾必更生、勿以為奇、
43003008	夫風任意而吹、爾聞其聲、不知其何來何往、凡由聖神生者、亦若是、
43003009	尼哥底母曰、安有此乎、
43003010	耶穌曰、爾為以色列之師、猶未知此乎、
43003011	我誠語汝、我儕言所知、證所見、而爾曹不受我證焉、
43003012	我言屬地者、爾尚弗信、若言屬天者、爾詎信乎、
43003013	從未有升天者、惟自天而降、即在天之人子耳、
43003014	摩西舉蛇於野、人子亦必如是見舉、
43003015	致凡信者於彼而有永生、○
43003016	蓋上帝愛世、至賜其獨生子、俾凡信之者、免沉淪而有永生、
43003017	因上帝遣子入世、非以鞫世、乃令由之而獲救、
43003018	信之者不受鞫、不信者已鞫矣、以其未信上帝獨生子之名也、
43003019	是鞫也、因光臨世、而人愛暗愈於光、以其行惡也、
43003020	蓋凡為惡者、惡光而不就之、恐其所行見責、
43003021	惟行真理者、就光以彰其行、乃遵上帝而行焉、○
43003022	厥後、耶穌與其徒、至猶太地、居而施洗、
43003023	約翰亦施洗於近撒冷之哀嫩、以其地多水也、眾至而受洗焉、
43003024	蓋約翰尚未下獄也、
43003025	其徒與一猶太人辯潔禮、
43003026	遂詣約翰曰、夫子、昔偕爾於約但外、爾所證者、今施洗、而人皆就之、
43003027	約翰曰、非由天授、人則無所能受、
43003028	爾曹證之、我曾言我非基督、乃奉遣於其前耳、
43003029	娶新婦者、新郎也、新郎之友立而聽之、聞其聲則喜甚、故此、我喜滿盈矣、
43003030	彼必興、我必衰、
43003031	自上來者在萬有上、自地者屬地、所言者亦屬地、自天來者在萬有上、
43003032	其所證者、乃其所見所聞、而無人受其證、
43003033	受其證者、如已鈐印、證上帝為真矣、
43003034	上帝所遣者、言上帝之言、蓋上帝賜聖神無限量也、
43003035	父愛子、以萬有付其手、
43003036	信子者有永生、不順子者弗得生、上帝之怒止其上矣、
43004001	主知法利賽人聞己招徒施洗、多於約翰、
43004002	實則耶穌非自施洗、乃其徒也、
43004003	遂去猶太、復往加利利、
43004004	必經撒瑪利亞、
43004005	至其一邑名敍加近雅各賜其子約瑟之田、
43004006	雅各井在焉、耶穌行倦、依井而坐、時約日中、
43004007	有撒瑪利亞之婦來汲水、耶穌謂之曰、飲我、
43004008	蓋其徒入邑市食也、
43004009	婦曰、爾猶太人也、胡為求飲於我撒瑪利亞婦乎、蓋猶太人與撒瑪利亞人不相往來也、
43004010	耶穌曰、爾若知上帝之賜、及語爾飲我者為誰、爾必求之、則以活水予爾、
43004011	婦曰、主、爾無汲器、井又深、何由得活水耶、
43004012	爾豈大於我祖雅各乎、遺我此井、彼與其子及畜曾飲之、
43004013	耶穌曰、飲此水者將復渴、
43004014	惟飲我所予之水者、永不渴、蓋我所予之水、將於其中為泉、湧至永生、
43004015	婦曰主、請以此水予我、俾我不渴、無庸遠來以汲矣、
43004016	耶穌曰、往呼爾夫來此、
43004017	婦曰、我無夫、耶穌曰、爾言無夫、然也、
43004018	蓋爾曾有五夫、今所有者非爾夫、爾言誠是、
43004019	婦曰、主、我視爾為先知、
43004020	我祖崇拜於此山、惟爾曹言當拜之地在耶路撒冷、
43004021	耶穌曰、婦歟、宜信我、時至、爾曹拜父、不在此山、亦不在耶路撒冷、
43004022	爾曹拜所不知者、我儕拜所知者、蓋拯救出自猶太人也、
43004023	時將至、今是矣、誠於崇拜者、將以神以誠拜父、蓋父欲如是者拜之、
43004024	上帝乃神、拜之者、必以神以誠拜之也、
43004025	婦曰、我知彌賽亞稱基督者將至、至則以萬事告我儕、
43004026	耶穌曰、我是也、即與爾言者也、○
43004027	門徒至、異其與婦言、但無人云爾奚求、胡為與婦言耶、
43004028	婦遂舍瓶入邑、語眾曰、
43004029	試往觀之、有一人焉、我素行者彼悉言之、得毋基督乎、
43004030	眾即出邑就耶穌、
43004031	適門徒請曰、夫子食哉、
43004032	耶穌曰、我有糧以食、爾所不知者、
43004033	門徒相語曰、有供其食者乎、
43004034	耶穌曰、行遣我者之旨、而畢其工、即我之糧也、
43004035	豈不曰、尚有四月而穫時至乎、我語汝、舉目視田、已黃待穫矣、
43004036	穫者得值、積實至永生、俾播者穫者同樂也、
43004037	諺云、彼播此穫、於斯誠然、
43004038	我遣爾穫爾所未勞者、他人勞之、而爾繼其勞焉、○
43004039	其邑之撒瑪利亞人多信之、以婦證云、我素行者、彼悉言之、
43004040	故撒瑪利亞人就之、求其偕居、遂留二日、
43004041	因其言而信者尤眾、
43004042	謂婦曰、今我儕非為爾言而信、乃親聆之、知其誠救世者也、○
43004043	越二日、耶穌去彼、往加利利、
43004044	蓋自證先知在故土不見尊也、
43004045	至加利利、加利利人接納之、因見其在耶路撒冷節筵時所行之事、蓋若輩亦赴節筵也、○
43004046	耶穌復至加利利之迦拿、即其以水變酒之處、有王臣某、其子病於迦百農、
43004047	聞耶穌自猶太至加利利、遂詣之、求往醫其子、因瀕死矣、
43004048	耶穌曰、不見異蹟奇事、爾曹必不信也、
43004049	王臣曰、主、我子尚未死、請往焉、
43004050	曰、往哉、爾子生矣、其人信耶穌之言而往、
43004051	行時、其僕迎之、言其子生矣、
43004052	問其病瘳於何時、對曰、日昨未刻熱退、
43004053	父知即耶穌言爾子生之時、於是己及舉家皆信焉、
43004054	耶穌自猶太至加利利所行異蹟、此其二也、
43005001	厥後、值猶太人節期、耶穌上耶路撒冷、○
43005002	在耶路撒冷近羊門有池、希伯來音曰畢士大、有五廊焉、
43005003	中臥病者、瞽者、跛者、血枯者、甚眾、
43005004	
43005005	有負病三十八年者在焉、
43005006	耶穌見其臥、知其病已久、謂之曰、爾欲愈乎、
43005007	病者曰、主、水湧時無人掖我入池、逮我至、他人先我下矣、
43005008	曰、起、取爾榻而行、
43005009	其人即愈、取榻而行、○
43005010	是日、乃安息日、猶太人謂病愈者曰、茲乃安息日、爾取榻非宜也、
43005011	曰、愈我者云、取爾榻而行、
43005012	曰、語爾取榻而行者誰也、
43005013	病愈者不知為誰、蓋耶穌以其地人眾而退避矣、
43005014	後、耶穌遇之於殿、曰、爾愈矣、勿復干罪、恐所遭者尤甚、
43005015	其人往告猶太人、愈之者耶穌也、
43005016	猶太人以耶穌於安息日行是、故窘迫之、
43005017	耶穌曰、我父至今行事、我亦行之、
43005018	故猶太人益欲殺耶穌、因其不僅犯安息日、且稱上帝為父、以己匹上帝也、○
43005019	耶穌曰、我誠語汝、子不見父行之、己則無所能行、凡父所行者、子亦如是行之也、
43005020	蓋父愛子、悉以己所行者示之、且將以大於此者示之、令爾奇異焉、
43005021	父如何起死者而甦之、子亦如是甦其所欲者、
43005022	父不鞫人、悉以鞫委子、
43005023	俾眾敬子如敬父、不敬子者、不敬遣子之父也、
43005024	我誠語汝、聽我言而信遣我者、有永生、不至見鞫、乃已出死入生矣、
43005025	我誠語汝、時至、今是矣、死者將聞上帝子之聲、而聞者將生、
43005026	蓋如父於己有生、其賜子於己有生亦然、
43005027	且賜之權行鞫、以其為人子也、
43005028	勿以此為奇、時至、凡墓中者將聞其聲而出、
43005029	行善者、復起得生、行惡者、復起見鞫、○
43005030	我於己無所能行、惟依所聞而鞫、我鞫乃義、以我不求己旨、求遣我者之旨耳、
43005031	我若自證、則我證非真、
43005032	別有證我者、我知其證我之證乃真、
43005033	爾曾遣人詣約翰、彼為真理作證、
43005034	然我受證非由於人、第言此、俾爾得救耳、
43005035	彼乃燈、燃且明也、爾暫喜其光、
43005036	然我所有之證、大於約翰者、蓋父委我以成之事、即我所行者、證我為父所遣也、
43005037	且遣我之父、已為我證也、爾從未聞其聲、亦未見其形、
43005038	不存其道於爾衷、蓋其所遣者、爾不信之也、
43005039	爾探索諸經、意其中有永生、而證我者即此也、
43005040	然爾弗欲就我以得生、
43005041	我不受榮於人、
43005042	但知無上帝之愛於爾衷焉、
43005043	我以我父之名而來、而爾弗納、若他人以己名而來、爾將納之、
43005044	爾互相受榮、而不求自獨一上帝所來之榮、詎能信乎、
43005045	勿意我將訟爾於父、有訟爾者、即爾所仰望之摩西也、
43005046	爾若信摩西、則必信我、因其所書者指我、
43005047	若不信其書、詎信我言哉、
43006001	厥後、耶穌渡加利利海、即提比哩亞海、
43006002	從者甚眾、因見其行異蹟於病者也、
43006003	耶穌登山、偕其徒而坐、
43006004	猶太人之逾越節伊邇、
43006005	耶穌舉目、見就之者甚眾、語腓力曰、我儕何由市餅以食斯眾乎、
43006006	言此、乃試之、蓋自知將何為也、
43006007	腓力曰、以二十金之餅、使各得少許亦不足也、
43006008	門徒之一、西門彼得之弟安得烈曰、
43006009	有童子攜麰麥餅五、小魚二、然於斯眾奚濟乎、
43006010	耶穌曰、令眾坐、其地多草、眾遂坐、數約五千、
43006011	於是耶穌取餅祝謝、分予坐者、魚亦然、如眾所願、
43006012	既飽、耶穌謂其徒曰、拾其屑、勿使有遺、
43006013	遂拾五麰麥餅之屑、眾食而餘者、盈筐十二、
43006014	眾見其所行之異蹟、曰、是誠臨世之先知也、○
43006015	耶穌知眾將至、強之為王、遂復退、獨入於山、○
43006016	及暮、其徒至海濱、
43006017	登舟欲濟、往迦百農、既暝、耶穌尚未至、
43006018	風烈波揚、
43006019	門徒鼓櫂、約行八里有奇、見耶穌履海近舟、則懼、
43006020	耶穌曰、我也、勿懼、
43006021	門徒欣然接之登舟、而舟倏至所往之處、○
43006022	翌日、眾立彼岸、見一艇外無他舟、且見耶穌未偕其徒登舟、惟門徒獨往、
43006023	然有數艇來自提比哩亞、近主祝餅食眾之處、
43006024	眾見耶穌與其徒皆未在茲、遂登其艇、至迦百農尋之、
43006025	遇於海之彼岸、則曰、夫子、何時至此、
43006026	耶穌曰、我誠語汝、爾尋我、非為見異蹟、乃為食餅而飽耳、
43006027	勿為將壞之糧而勞、宜為存至永生之糧而勞、即人子將予爾者、蓋父上帝已印之矣、
43006028	眾曰、我儕當何為以作上帝之工乎、
43006029	耶穌曰、信其所遣者、即上帝之工也、
43006030	眾曰、爾行何異蹟、使我見而信爾乎、爾何所為乎、
43006031	昔我祖食瑪那於野、記有之、主以自天之餅食之、
43006032	耶穌曰、我誠語汝、非摩西賜爾自天之餅、乃我父以自天之真餅賜爾也、
43006033	蓋上帝之餅、乃降自天、以生賜世者也、
43006034	僉曰、主歟、常以斯餅賜我、
43006035	耶穌曰、我乃維生之餅、就我者必不飢、信我者永不渴、
43006036	然我曾語爾、爾見我而猶弗信也、
43006037	凡父予我者、將就我、就我者、我必不棄之、
43006038	蓋我降自天、非行己旨、乃行遣我者之旨、
43006039	其予我者、我弗失、而末日復起之、此遣我者之旨也、
43006040	凡見子而信之者、有永生、末日我將復起之、此我父之旨也、○
43006041	猶太人因耶穌言我即自天而降之餅、遂訾議之、
43006042	曰、此非約瑟之子耶穌乎、其父母乃我所識者、今何言自天而降耶、
43006043	耶穌曰、毋相訾議也、
43006044	非遣我之父引之、無能就我、就我者、我於末日復起之、
43006045	先知載云、眾將蒙上帝之訓焉、凡聽於父而學之者、則就我、
43006046	非謂有人見父、惟來自上帝者見之耳、
43006047	我誠語汝、信者有永生、
43006048	我乃維生之餅、
43006049	爾祖食瑪那於野、亦死焉、
43006050	食而不死者、天降之餅也、
43006051	我乃維生之餅、自天而降、人食之則永生、我所將予之餅、即我之肉、為世之生而予者也、○
43006052	猶太人遂爭論曰、斯人焉能以其肉食我乎、
43006053	耶穌曰、我誠語汝、非食人子肉、而飲其血、則爾衷無生矣、
43006054	食我肉、飲我血者、有永生、我於末日復起之、
43006055	蓋我肉誠為食、我血誠為飲也、
43006056	食我肉、飲我血者、居我中、我亦居彼中焉、
43006057	維生之父遣我、我因父而生、食我者因我而生亦若是也、
43006058	此乃自天而降之餅、非如列祖食瑪那而死、食此餅者、必永生也、
43006059	此耶穌在迦百農會堂訓誨而言也、○
43006060	其徒聞之、多云、難哉斯言、誰能聽之、
43006061	耶穌心知其徒緣此訾議、則曰、斯言躓爾耶、
43006062	設見人子升於故處、則何如、
43006063	畀生者神也、肉無益、我語爾之言、神也、生也、
43006064	然爾中有弗信者矣、蓋耶穌自始即知弗信者為誰、賣己者為誰也、
43006065	又曰、故我嘗語爾、非父予之、無能就我也、○
43006066	由是其徒多退、不復從之、
43006067	耶穌謂十二徒曰、爾亦欲去乎、
43006068	西門彼得對曰、主有永生之道、吾誰與歸、
43006069	我儕已信、且知爾為上帝之聖者、
43006070	耶穌曰、我非選爾十有二人乎、而爾中之一乃魔也、
43006071	言此、乃指加畧人西門之子猶大、十二徒之一、將賣耶穌者也、
43007001	厥後、耶穌遊行加利利、不欲行於猶太、以猶太人欲殺之、
43007002	猶太人之張幕節伊邇、
43007003	其兄弟謂之曰、去此、往猶太、俾爾徒亦見爾所行、
43007004	未有欲自顯、而行於隱者也、爾若行此、宜自顯於世矣、
43007005	蓋其兄弟亦未之信也、
43007006	耶穌曰、我時尚未至、爾時恆便、
43007007	世不能惡爾而惡我、以我證其惡行也、
43007008	爾可赴節、我猶不赴焉、以我時未至也、
43007009	言此、則仍居加利利、○
43007010	迨其兄弟赴節、耶穌亦往、非顯然、乃若隱然者、
43007011	猶太人於節期尋之、曰、彼安在乎、
43007012	眾多竊議之、或曰、善人也、或曰否、乃惑眾耳、
43007013	然無明言之者、懼猶太人也、○
43007014	節期中、耶穌上殿訓誨、
43007015	猶太人奇之、曰、斯人未學、何由識書乎、
43007016	耶穌曰、我之訓非由己、乃由遣我者也、
43007017	人願行其旨、必知斯訓、或由上帝、或我由己而言矣、
43007018	由己言者、求己之榮、惟求遣之者之榮、斯人乃誠、其衷無不義也、
43007019	摩西非以律授爾乎、第爾中無一行律者、何為欲殺我耶、
43007020	眾曰、爾患鬼矣、誰欲殺爾、
43007021	耶穌曰、我曾行一事、爾皆奇之、
43007022	夫摩西授爾割禮、然非由摩西、乃由列祖、故安息日、爾行割於人、
43007023	人於安息日受割、免違摩西之律、而我於安息日使人痊愈、爾遂怒我乎、
43007024	勿鞫以貌、鞫以義耳、○
43007025	耶路撒冷人有云、此非眾欲殺者乎、
43007026	今彼侃侃而談、無與之言者、有司誠知其為基督乎、
43007027	然我儕知斯人所自、而基督至、無知其所自者、
43007028	故耶穌於殿訓誨、呼曰、爾知我、亦知我所自、我非擅至、遣我者乃真、爾不知之、
43007029	惟我知之、以我由之而來、而彼遣我也、
43007030	是以眾欲執之、但無著手者、以其時未至也、
43007031	眾中多信之、曰、基督至、其行異蹟、多於斯人乎、
43007032	法利賽人聞眾議如此、遂與祭司諸長遣役執之、
43007033	耶穌曰、我猶暫偕爾、後歸遣我者、
43007034	爾將尋我不遇、我所在、爾弗能至、
43007035	猶太人相語曰、彼將何往、使我不遇耶、豈往散處於希利尼人中者、而訓希利尼人乎、
43007036	其言尋我不遇、我所在爾弗能至、是何言歟、○
43007037	於節之末日、即大日也、耶穌立而呼曰、人若渴、宜就我飲、
43007038	信我者、如經所言、將有活水之川、由其腹而流焉、
43007039	耶穌此言、指信之者將受之聖神、蓋聖神尚未降、因耶穌未榮也、
43007040	眾聞斯言、或曰、是誠彼先知也、
43007041	或曰、是乃基督、或曰、基督豈出自加利利乎、
43007042	經不云、基督出於大衛之裔、自伯利恆、即大衛所居之鄉乎、
43007043	眾遂因之紛爭、
43007044	中有欲執之者、但無人著手耳、○
43007045	役復祭司諸長、及法利賽人、僉曰、何不曳之來乎、
43007046	對曰、從未有人若是而言也、
43007047	法利賽人曰、爾亦為所惑乎、
43007048	有司與法利賽人、有信之者乎、
43007049	但此眾不識律、見詛矣、
43007050	中有尼哥底母即昔詣耶穌者、謂之曰、
43007051	未聽其言、不識其所為、而鞫之、豈我律乎、
43007052	眾曰、爾亦出自加利利乎、可考而知、無先知自加利利起也、○
43007053	眾乃歸、
43008001	耶穌往橄欖山、
43008002	昧爽、返於殿、民咸就之、乃坐而訓焉、
43008003	士子與法利賽人、曳一行淫時見執之婦、置於中、
43008004	謂之曰、夫子、此婦適行淫時見執、
43008005	若是之婦、摩西律命以石擊之、爾意云何、
43008006	此言乃試耶穌、欲得所以訟之、耶穌鞠躬以指畫地、
43008007	眾問不已、耶穌起曰、爾中無罪者、可先以石擊之、
43008008	復鞠躬畫地、
43008009	眾聞之、自長至幼、一一皆出、惟遺耶穌、婦猶立於前、
43008010	耶穌起、謂之曰、婦乎、其人安在、無罪爾者乎、
43008011	婦曰、主、無之、曰、我亦不爾罪、去之、勿再犯也、○
43008012	耶穌復語眾曰、我乃世之光、從我者、不行於暗、必有維生之光、
43008013	法利賽人曰、爾自證、其證非真、
43008014	耶穌曰、我雖自證、其證乃真、蓋我自知何來何往、而爾不知也、
43008015	爾以貌判人、我弗判也、
43008016	設我判之、其判乃真、以我非獨在、乃偕遣我之父也、
43008017	爾律載云、二人之證為真、
43008018	我自證、遣我之父亦證焉、
43008019	眾曰、爾父安在、耶穌曰、爾不識我、亦不識我父、若識我、亦必識我父矣、
43008020	此耶穌訓於殿、在庫前所言、無人執之、以其時未至也、○
43008021	耶穌又曰、我往矣、爾將尋我、而必死於爾罪、我往之所、爾不能至、
43008022	猶太人曰、其言我往之所、爾不能至、得毋自戕乎、
43008023	耶穌曰、爾屬下、我屬上、爾屬斯世、我非屬斯世、
43008024	故曰、爾必死於爾罪、若不信我之為彼、則死於爾罪必矣、
43008025	眾曰、爾為誰、曰、即自始所言於爾者、
43008026	我尚有多端議爾、判爾、惟遣我者乃真、我以聞於彼者、語於世也、
43008027	眾不知其指父而言、
43008028	耶穌曰、爾舉人子時、將知我之為彼、非自擅而行、乃依父訓我者言之耳、
43008029	遣我者偕我、不遣我獨在、以我常行其所悅也、
43008030	耶穌言此、人多信之、○
43008031	遂謂信己之猶太人曰、爾若恆於我道、則誠我徒也、
43008032	爾將識真理、而真理將釋爾、
43008033	眾曰、我儕亞伯拉罕之裔、從未為人奴、何釋之云、曰、
43008034	我誠語汝、凡干罪者、即罪之奴、
43008035	夫奴不永居於家、而子永居焉、
43008036	若子釋爾、則誠釋矣、
43008037	我知爾為亞伯拉罕之裔、然爾欲殺我、因我道不容於爾衷也、
43008038	我所見於我父、我即言之、爾所聞於爾父、爾即行之、
43008039	眾曰、亞伯拉罕我父也、耶穌曰、爾若亞伯拉罕之子、必行亞伯拉罕之行矣、
43008040	我以聞於上帝之真理語爾、而爾今欲殺我、此非亞伯拉罕所行也、
43008041	爾行爾父之行耳、眾曰、我非由淫而生、我有一父、即上帝也、
43008042	耶穌曰、若上帝為爾父、則必愛我、蓋我出自上帝、非自擅而至、乃上帝所遣、
43008043	爾何不達我言乎、不能聽我道故也、
43008044	爾由爾父、即魔也、爾父之慾、爾欲行之、彼自始為殺人者、不立於真理、以其衷無真理也、其言誑、乃由己而言、蓋彼為誑者、且為誑者之父、
43008045	爾不信我、以我言真理也、
43008046	爾中誰以罪擬我乎、我言真理、爾何不信我耶、
43008047	由上帝者、聽上帝之言、爾非由上帝、故弗聽也、
43008048	猶太人曰、我言爾為撒瑪利亞人、且患鬼、豈不然乎、
43008049	耶穌曰、我非患鬼、乃尊我父、而爾侮我耳、
43008050	我不求己榮、有一求我榮者、且行鞫焉、
43008051	我誠語汝、人守我道、永不見死、
43008052	猶太人曰、今我知爾患鬼、亞伯拉罕死、諸先知亦死、而爾曰、人守我道、永不見死、
43008053	爾豈大於我父亞伯拉罕乎、彼已死、諸先知亦死、爾自居何等耶、
43008054	耶穌曰、我若自榮、我榮則無矣、榮我者乃我父、即爾所言爾之上帝也、
43008055	爾未嘗識之、而我識之、若云不識、則誑如爾矣、惟我識之、而守其道、
43008056	爾父亞伯拉罕欣然冀見我之日、見之則喜矣、
43008057	猶太人曰、爾年未五旬、豈見亞伯拉罕乎、
43008058	耶穌曰、我誠語汝、未有亞伯拉罕之先、即有我矣、
43008059	眾取石欲擊之、耶穌潛而出殿、
43009001	耶穌行時、見有生而瞽者、
43009002	門徒問曰、夫子、斯人生而瞽、誰獲罪歟、斯人乎、抑其父母乎、
43009003	耶穌曰、非斯人獲罪、亦非其父母、惟於彼以顯上帝作為耳、
43009004	時尚晝、我儕必行遣我者之行、夜至、則無人能行矣、
43009005	我在世、乃世之光、
43009006	言竟、則唾於地、以唾和泥、敷瞽者之目、
43009007	謂之曰、往洗於西羅亞池、西羅亞譯即奉遣也、其人往洗之、得見而反、
43009008	鄰人與素見其為乞者曰、此非坐而乞者乎、
43009009	或曰然、或曰否、似之耳、其人曰、我是也、
43009010	眾曰、爾目何以啟、
43009011	曰、有耶穌者、和泥塗我目、令我往洗於西羅亞池、我往洗之、即明矣、
43009012	眾曰、其人安在、曰、不知也、○
43009013	眾引素瞽者詣法利賽人、
43009014	耶穌和泥啟其目之日、乃安息日也、
43009015	法利賽人亦問其何以得明、對曰、彼敷泥於我目、我洗而明也、
43009016	法利賽人有曰、斯人不守安息日、非由上帝也、或曰、罪人何能行如是異蹟乎、眾遂分黨、
43009017	復謂瞽者曰、彼既啟爾目、爾謂其為何如人、曰、先知也、
43009018	猶太人不信其素為瞽而復明、遂呼其父母、
43009019	問曰、此爾子、爾言生而瞽者乎、今何以得見耶、
43009020	父母曰、我知其為我子、生而瞽者、
43009021	今何以得見、我則不知、誰啟其目、我亦不知、彼長矣、可問之、將自言也、
43009022	父母言此、懼猶太人也、因猶太人約定、有認耶穌為基督者、必逐之於會堂、
43009023	故其父母曰、彼長矣、可問之、
43009024	猶太人又呼素瞽者曰、爾宜歸榮上帝、我知斯人乃罪人也、
43009025	曰、其為罪人與否、我不知也、惟知一事、即我昔瞽今見耳、
43009026	眾問之曰、彼於爾何為、如何啟爾目、
43009027	曰我已告爾、爾弗聽、何復欲聽之、爾亦欲為其徒乎、
43009028	眾詬之曰、爾乃其徒、我儕摩西徒也、
43009029	上帝諭摩西、我儕知之、但不知斯人奚自、
43009030	曰、斯亦奇矣、彼啟我目、而爾不知其奚自耶、
43009031	我知上帝不聽罪人、惟崇拜上帝而行其旨者、乃聽之、
43009032	伊古以來、未聞有啟生而瞽者之目也、
43009033	斯人若非由上帝、則無能為也、
43009034	眾曰、爾通體生於罪中、反教我乎、遂逐之、○
43009035	耶穌聞其見逐、遇之、曰、爾信上帝子乎、
43009036	曰、主、彼為誰、俾我信之、
43009037	耶穌曰、爾已見之、與爾言者是也、
43009038	曰、主、我信矣、遂拜之、
43009039	耶穌曰、我為鞫入世、使不見者得見、而見者反瞽也、
43009040	同在之法利賽人聞之曰、我儕亦瞽乎、
43009041	耶穌曰、爾若瞽、則無罪、今云我見、爾罪尚在焉、
43010001	我誠語汝、入羊牢不由其門、而踰自他處者、竊也、盜也、
43010002	由門入者羊牧也、
43010003	司門者為之啟、羊聽其聲、遂以名呼其羊、引之出、
43010004	既悉出之、則先之行、羊從之、以識其聲也、
43010005	不從他人而避之、不識其聲也、
43010006	耶穌以斯喻語之、眾不知其云何、○
43010007	故耶穌又曰、我誠語汝、我即羊之門、
43010008	凡先我來者、竊也、盜也、羊弗之聽、
43010009	我即門也、由我入者、將得救、且出入而得芻、
43010010	竊者至、無非以竊、以殺、以滅、我至俾之有生、且有餘裕焉、
43010011	我乃善牧、善牧者為羊舍生、
43010012	傭者、非牧也、羊非己羊、見狼至、則棄而逃、狼攫而散之、
43010013	以其為傭、不顧羊耳、
43010014	我乃善牧、我識屬己者、屬己者亦識我、
43010015	猶父識我、我識父然、我且為羊舍生、
43010016	我別有羊、非屬此牢者、亦必引之、彼將聽我聲、則為一羣一牧矣、
43010017	父愛我、以我舍生、俾復取之、
43010018	我生無奪之者、乃我自舍之也、我有權舍之、亦有權取之、斯命我已受於我父矣、○
43010019	猶太人緣此、復分黨、
43010020	多云、彼憑鬼而狂、胡為聽之、
43010021	或云、此非憑鬼者之言、鬼能啟瞽者之目乎、○
43010022	值耶路撒冷之修殿節、冬時也、
43010023	耶穌在殿、步於所羅門之廊、
43010024	猶太人環而語之曰、爾令我猶豫幾何時乎、爾若基督、明以告我、
43010025	耶穌曰、我曾告爾、而爾弗信、我以父名而行者證我矣、
43010026	但爾弗信、以爾非我羊也、
43010027	我羊聽我聲、我識之、而羊從我、
43010028	我亦予之永生、終弗淪亡、無能奪之於我手、
43010029	我父即以羊予我者、大於萬有、無能奪之於父手、
43010030	我與父一也、
43010031	猶太人復取石欲擊之、
43010032	耶穌曰、我由父多以善行示爾、爾因何行以石擊我乎、
43010033	猶太人曰、擊爾者、非為善行、乃為僭妄、以爾人也、而自以為上帝也、
43010034	耶穌曰、爾律不載云、我言爾曹為神乎、
43010035	夫經不能廢也、既稱承上帝道者為神、
43010036	則父以為聖而遣入世者、自謂上帝子、僭妄云乎哉、
43010037	若我不行我父之行、則勿信我、
43010038	若行之、雖不信我、宜信其行、俾爾知而且明、父在我中我在父中也、
43010039	眾又欲執之、乃脫其手而去、○
43010040	復往約但外、至約翰初施洗之處居焉、
43010041	人多就之、曰、約翰未行異蹟、而所指斯人言者、皆真也、
43010042	在彼信之者眾、
43011001	有病者拉撒路、居伯大尼、即馬利亞與其姊妹馬大之村、
43011002	此馬利亞、乃昔以膏膏主、以髮拭其足者、病者拉撒路其兄弟也、
43011003	姊妹遣人告耶穌曰、主、爾所愛者病矣、
43011004	耶穌聞之、曰、此病不至死、乃為上帝之榮、俾上帝子以是而榮也、
43011005	馬大姊妹、並拉撒路、皆耶穌所愛者、
43011006	既聞其病、於所居之處仍留二日、
43011007	後謂門徒曰、我儕可復往猶太、
43011008	門徒曰、夫子、猶太人方欲以石擊爾、爾尚復往乎、
43011009	耶穌曰、晝非六時乎、人晝行不蹶、因見此世之光、
43011010	夜行則蹶、以其無光也、
43011011	言竟、又曰、我儕之友拉撒路寢矣、我往寤之、
43011012	門徒曰、主、寢則將愈矣、
43011013	耶穌此言、乃指其死、門徒意其謂安寢也、
43011014	耶穌遂明告之曰、拉撒路死矣、
43011015	我未在彼、則為爾喜、致爾信也、雖然我儕往就之、
43011016	多馬稱低土馬者、謂同人曰、我儕亦往與之偕亡、○
43011017	耶穌至、知拉撒路葬已四日矣、
43011018	伯大尼近耶路撒冷、相去約六里、
43011019	猶太人多就馬大 馬利亞、為其兄弟而唁之、
43011020	馬大聞耶穌至、出迓之、馬利亞仍坐於室、
43011021	馬大謂耶穌曰、主若在此、我兄弟不死矣、
43011022	今我知爾凡求於上帝者、莫不賜爾、
43011023	耶穌曰、爾兄弟將復起、
43011024	馬大曰、我知末日復起時、彼亦復起、
43011025	耶穌曰、復起者我也、生者亦我也、信我者雖死必生、
43011026	生而信我者永不死、爾信斯乎、
43011027	馬大曰、主、然也、我已信爾為基督、即上帝子、當入世者、
43011028	言竟、乃歸、潛呼其姊妹馬利亞曰、師至、呼爾、
43011029	馬利亞聞之、亟起就之、
43011030	時、耶穌未入村、猶在馬大迓之之所、
43011031	偕馬利亞於室而唁之之猶太人、見其亟起而出、則從之、意其往墓而哭也、
43011032	馬利亞至、見耶穌、伏其足下、曰、主若在此、我兄弟不死矣、
43011033	耶穌見其哭、又見偕來之猶太人亦哭、心恚而傷、
43011034	曰、葬於何處、曰、主來觀之、
43011035	耶穌泣、
43011036	猶太人曰、其愛斯人何如也、
43011037	或曰、彼曾啟瞽者之目、不能使斯人不死乎、
43011038	耶穌復恚於衷、至墓、墓乃洞、上置石焉、
43011039	耶穌曰、去其石、死者之姊妹馬大曰、主、今已臭矣、蓋四日也、
43011040	耶穌曰、我不語汝云、爾若信、將見上帝之榮乎、
43011041	眾遂去石、耶穌仰目曰、父歟、爾既聽我、我謝爾、
43011042	我知爾恆聽我、但我言此、乃為環立之眾、俾其信爾遣我也、
43011043	言畢、大聲呼曰、拉撒路出、
43011044	死者即出、手足束布、面裹巾、耶穌謂眾曰、解之使行、○
43011045	就馬利亞之猶太人、見耶穌所行、多信之、
43011046	但有以其所行、往告法利賽人者、○
43011047	於是祭司諸長與法利賽人會集曰、斯人多行異蹟、我儕若何、
43011048	若容其如是、眾將信之、羅馬人必至、奪我土地人民矣、
43011049	中有該亞法者、是年為大祭司、語眾曰、爾無所知也、
43011050	獨不思一人為眾死、俾舉國弗亡、乃爾曹之益也、
43011051	其言非由乎己、乃是年為大祭司、預言耶穌將為斯民死也、
43011052	且不祇為斯民、又使上帝散處之子民會歸於一也、
43011053	自是而後、眾議殺之、○
43011054	故耶穌不復顯行於猶太人中、去彼而往近野之地、至一邑、名以法蓮、偕門徒居之、
43011055	猶太人逾越節伊邇、多有自鄉上耶路撒冷者、於節前自潔也、
43011056	眾尋耶穌、立於殿相語曰、爾意若何、彼不赴節乎、
43011057	祭司諸長、與法利賽人曾出諭曰、若有知其所在者、宜報焉、俾得執之、
43012001	逾越節前六日、耶穌至伯大尼、即使拉撒路自死復起之所、
43012002	在彼或為之具飱、馬大供事、拉撒路為同席者之一、
43012003	馬利亞以至純至貴哪噠膏一斤、膏耶穌足、以髮拭之、膏香滿室、
43012004	門徒之一、即將賣耶穌之加畧人猶大曰、
43012005	何不以此膏鬻金三十以濟貧乎、
43012006	此言非顧貧、乃因其為竊、且職橐而取所貯耳、
43012007	耶穌曰、聽之、俾存之俟我葬日、
43012008	蓋爾恆有貧者偕、不恆有我也、○
43012009	猶太眾庶、知耶穌在彼、則至、不獨為耶穌、亦欲見其自死而起之拉撒路、
43012010	祭司諸長相議、欲並拉撒路殺之、
43012011	蓋猶太人多因之信耶穌也、○
43012012	翌日、赴節者甚眾、聞耶穌將至耶路撒冷、
43012013	取椶枝出迎、呼曰、啝𠾎哪、奉主名來者以色列王、宜頌也、
43012014	耶穌遇小驢乘之、如記所云、
43012015	錫安女勿懼、爾王來、乘驢駒也、
43012016	門徒初不明此、至耶穌榮時、方憶斯事經已載之、而眾果行之也、
43012017	耶穌呼拉撒路出墓、俾其自死而起、所偕之眾為之證、
43012018	眾往迎之、聞其行斯異蹟故也、
43012019	法利賽人相語曰、爾謀一無所濟、舉世皆從之矣、○
43012020	當節期往拜者、中有希利尼數人、
43012021	就加利利 伯賽大人腓力曰、主、我儕欲見耶穌、
43012022	腓力往告安得烈、安得烈與腓力告耶穌、
43012023	耶穌曰、人子榮時至矣、
43012024	我誠語汝、麥粒弗落地而死、獨存而已、死、則結實繁矣、
43012025	愛其生者喪之、不愛其生於斯世者、將保之至永生、
43012026	人役於我、則當從我、我所在、我役亦在焉、役於我者、我父將貴之、
43012027	今我心憂忡、將何言乎、父歟、拯我免於斯時、然我為此而至斯時也、
43012028	父歟、願爾榮爾名、時、自天有聲云、我既榮之、將再榮之、
43012029	旁立之眾聞之、曰、雷也、或曰、天使與之言也、
43012030	耶穌曰、斯聲之來、非為我、乃為爾曹、
43012031	今此世見鞫、此世之君見逐矣、
43012032	我若見舉離地、將引眾就我矣、
43012033	耶穌此言、乃示其將死之狀也、
43012034	眾曰、我聞律云、基督永存、爾何言人子將見舉乎、此人子誰耶、
43012035	耶穌曰、光在爾中、暫耳、有光則宜行、免暗及爾、行於暗者、不知所往矣、
43012036	爾尚有光、宜信之、致成為光之子也、○
43012037	耶穌言竟、遂往而隱、雖多行異蹟於眾前、而人猶不之信、
43012038	以應先知以賽亞之言云、主歟、我所宣傳、信之者誰、主之臂力、顯於誰乎、
43012039	眾之所以不能信者、蓋以賽亞又云、
43012040	主瞽其目、頑其心、恐其目見心悟、轉移而我醫之、
43012041	以賽亞之言、因見其榮、而論及之也、
43012042	然有司多信之、因法利賽人、故不承之、恐見逐於會堂、
43012043	蓋好人之榮、過於上帝之榮也、○
43012044	耶穌呼曰、信我者、非信我、乃信遣我者、
43012045	且見我、即見遣我者也、
43012046	我乃光臨於世、俾信者弗居於暗、
43012047	聞我言而不守者、我不之鞫、蓋我來非以鞫世、乃以救世耳、
43012048	人拒我而弗納我言、有鞫之者、即我所言之道、將鞫之於末日也、
43012049	我未嘗由己而言、乃遣我之父、以所當言、所當語者、命我也、
43012050	我知其命乃永生、故我所言、乃依父語我者言之耳、
43013001	逾越節前、耶穌知離世歸父時至、既愛在世之屬己者、終亦愛之、
43013002	席間、魔既以賣耶穌之意、置於西門子加畧人猶大之心、
43013003	耶穌知父已畀萬物於其手、且知其出於上帝、歸於上帝、
43013004	遂離席解衣、取巾自束、
43013005	注水於盤、濯門徒足、以所束之巾拭之、
43013006	比及西門彼得、彼得曰、主、濯我足乎、
43013007	耶穌曰、我所為者、爾今不識、後則知之、
43013008	彼得曰、爾終毋濯我足、曰、我不爾濯、爾則與我無與、
43013009	西門彼得曰、主、不止我足、即我手與首、亦然、
43013010	耶穌曰、既浴者、祇須濯足、則全潔矣、爾曹乃潔、但不盡然耳、
43013011	蓋耶穌知將賣己者為誰、故曰、不盡潔也、○
43013012	濯畢、衣而復坐、曰、我所行者、爾知之乎、
43013013	爾稱我為師、為主、爾之言然、蓋我是也、
43013014	我為主、為師、猶濯爾足、則爾曹亦宜相濯足也、
43013015	蓋我以模楷示爾、使爾如我所行而行焉、
43013016	我誠語汝、僕不大於主、使者不大於使之者、
43013017	爾若知此而行之、則福矣、
43013018	我言非概指爾眾、我所選者我知之、但俾經得驗、食我餅者、舉踵敵我也、
43013019	今事未成、我先告爾、使事既成、可信我為基督、
43013020	我誠語汝、接我所遣者、即接我、接我者、即接遣我者也、○
43013021	耶穌言此、心則憂忡、證曰、我誠語汝、爾中一人將賣我矣、
43013022	門徒相視、不知所言者誰、
43013023	有一為耶穌所愛者、適倚其懷、
43013024	西門彼得頷示之、蓋謂告我儕所言者誰也、
43013025	乃依耶穌胸問曰、主、誰歟、
43013026	耶穌曰、我濡片食而予之者是也、遂濡片食予西門子加畧人猶大、
43013027	猶大受片食後、撒但入之、耶穌語之曰、爾所為者、速為之、
43013028	同席者、無人知其何以言此、
43013029	或意因猶大職橐、使市席筵所需、抑使濟貧也、
43013030	猶大受片食亟出、時已夜矣、○
43013031	既出、耶穌曰、今也人子榮、上帝亦因之而榮、
43013032	上帝將於己榮之、且速榮之、
43013033	小子乎、我尚暫偕爾、爾將尋我、昔我語猶太人、我所往爾不能至、今亦如是語爾也、
43013034	我以新誡予爾、令爾相愛、如我愛爾、爾亦相愛也、
43013035	爾若相愛、則人皆識爾為我徒也、○
43013036	西門 彼得曰、主、何往、耶穌曰、我所往、爾今不能從、後將從之、
43013037	彼得曰、主、今何不能從爾乎、我欲為爾捐生、
43013038	耶穌曰、爾為我捐生乎、我誠語汝、鷄尚未鳴、爾將三言不識我矣、
43014001	爾心勿憂、既信上帝、亦宜信我、
43014002	我父家多第宅、否則我必先告爾、我往備爾所居耳、
43014003	若往備之、則復來接爾歸我、我所在、爾亦在焉、
43014004	我所往、爾知其途、
43014005	多馬曰、主、爾所往、我且不知、焉知其途乎、
43014006	耶穌曰、我即途也、誠也、生也、非由我、則無人就父、
43014007	爾若識我、則亦識我父、今而後爾識之、且曾見之、
43014008	腓力曰、主、以父示我儕、足矣、
43014009	耶穌曰、腓力、我偕爾如是之久、爾猶不識我乎、見我即見父、爾何言以父示我耶、
43014010	我在父中、父在我中、爾弗信乎、我語爾者、非由己而言、乃恆在我中之父行厥行也、
43014011	我在父中、父在我中、爾宜信之、否則以所行者信我、
43014012	我誠語汝、信我者、將行我之行、且行大於斯者、以我歸父也、
43014013	爾以我名求者、我必成之、俾父以子而榮、
43014014	爾以我名求於我者、我必成之、
43014015	爾若愛我、必守我誡、
43014016	我將求父、父必別以保惠師予爾、使之永偕爾也、
43014017	即真理之神、世不能納、以弗之見、且弗之識、惟爾識之、以其恆偕爾、且將在爾衷、
43014018	我不遺爾為孤子、我必就爾、
43014019	頃之、世不復見我、惟爾見我、以我生、爾亦必生、
43014020	是時也、爾將知我在父中、爾在我中、我在爾中、
43014021	有我誡而守之者、即愛我、愛我者、必見愛於我父、我亦愛之、且以己顯示之、
43014022	有猶大者、非加畧之猶大、曰、主顯示我儕、而不顯示於世何也、
43014023	耶穌曰、人若愛我、必守我道、我父必愛之、我儕就而偕居焉、
43014024	不愛我者、不守我道、爾所聞者非我道、乃遣我之父之道也、○
43014025	我偕爾居時、言此於爾、
43014026	惟保惠師、即父因我名將遣之聖神、必以萬事訓爾、且令爾悉憶我所語爾者、
43014027	我遺爾以安、以我之安予爾、我所予、非如世所予、爾心勿憂勿懼、
43014028	爾嘗聞我云、我往而復就爾、爾若愛我、則以我歸父而喜、以父大於我也、
43014029	今事未成、我先告爾、既成、俾爾信之、
43014030	此後、我與爾無多言、蓋此世之君將至、彼於我無與也、
43014031	但使世知我愛父、循父命而行焉、起、我儕其去此、
43015001	我為真葡萄樹、我父為場師、
43015002	凡在我之枝、而不實者、則去之、實則潔之、使實尤繁也、
43015003	今爾曹因我語爾之言而潔矣、
43015004	爾宜恆在我中、我亦在爾中、若枝不恆在於樹、不能自實、爾不恆在我亦然、
43015005	我為葡萄樹、爾為枝、恆在我中、我亦在彼中者、則結實孔繁、蓋外乎我、爾無能為也、
43015006	不恆在我者、猶枝見棄而槁、人拾而投於火焚之、
43015007	若爾恆在我中、我言恆在爾中、凡爾所欲、求則成之、
43015008	爾實孔繁、我父於此而榮、而爾乃為我徒也、
43015009	如父愛我、我亦愛爾、爾宜恆在我之愛中、
43015010	爾守我誡、則恆在我愛、如我守父誡、而恆在其愛矣、
43015011	我以是語爾、俾我之喜在爾中、俾爾之喜得盈也、
43015012	爾宜相愛、如我愛爾、此我誡也、
43015013	人為友捐生、愛莫大於此者、
43015014	爾若行我所命、即我友也、
43015015	今而後我不謂爾為僕、蓋僕不知其主所行、乃謂爾為友、以所聞於父者、悉已示爾、
43015016	非爾選我、乃我選爾立爾、俾爾往而實、且俾爾實恆存、致爾以我名求父者、父則賜爾、
43015017	我以此命爾、使爾相愛、
43015018	世若惡爾、爾知其先已惡我、
43015019	爾若屬世、世必愛屬己者、爾非屬世、乃我選爾出乎世、故世惡爾焉、
43015020	宜憶我言云、僕不大於主、人若窘逐我、亦將窘逐爾、若守我言、亦將守爾言矣、
43015021	人將因我名悉以是加爾、不識遣我者故也、
43015022	若我未來誨之、彼則無罪、今其罪無可諉矣、
43015023	惡我者、亦惡我父、
43015024	我若於其中未行人所未行者、彼則無罪、今彼於我及父、且見且惡矣、
43015025	此乃應其律所載云、彼無故惡我也、
43015026	但我自父將遣於爾之保惠師、即出於父真理之神、既至、必為我證、
43015027	爾亦為證、以爾自始偕我焉、
43016001	我以此語爾、免爾傾覆、
43016002	人將逐爾出會、且時將至、殺爾者、自以為事上帝也、
43016003	如是因其未識父與我也、
43016004	我以是語爾、時至、俾爾憶我嘗言之、初未以此語爾者、以我偕爾也、
43016005	我今歸於遣我者、爾中無人問我何往、
43016006	第因我以是語爾、憂充爾心矣、
43016007	然我以誠語爾、我往、則益爾、不往、保惠師弗來、往則遣之就爾、
43016008	至則以罪、以義、以鞫、使世自訟、
43016009	以罪、因其弗信我、
43016010	以義、因我歸父、爾不復見我、
43016011	以鞫、因斯世之君見鞫也、
43016012	我尚有多端語爾、但爾今弗克勝之、
43016013	迨真理之神至、將導爾悉明真理、蓋彼非由己而言、乃言其所聞、且以將來者示爾、
43016014	彼將榮我、蓋以取於我者示爾也、
43016015	凡父所有者、即我有、故曰、以取於我者示爾也、
43016016	頃之、爾不見我、又頃之、爾復見我、
43016017	其徒或相語曰、彼云、頃之不見我、又頃之復見我、且云、因我歸父、此言何也、
43016018	又曰、頃之云者、何也、我不知所謂也、
43016019	耶穌知其欲問、遂曰、我言頃之爾不見我、又頃之爾復見我、爾以此相詰乎、
43016020	我誠語汝、爾將哭而哀、世將喜、爾將憂、然爾憂必易為樂也、
43016021	婦臨產則憂、因其期至、既誕、不復憶其苦、喜有人生於世也、
43016022	如是爾今有憂、然我復見爾、爾心將喜、且爾之喜、無人奪之、
43016023	其時、爾無所問於我、我誠語汝、爾若有求於父者、父將以我名賜爾、
43016024	爾未嘗以我名而求、求則必得、致爾之樂盈焉、○
43016025	凡此我曾以喻語爾、時至、我不復以喻語爾、乃以父明示於爾、
43016026	其時、爾將以我名而求、我不曰、我將為爾祈父、
43016027	蓋父自愛爾、以爾愛我、且信我出於父也、
43016028	我出於父而臨世、復離世而歸父、
43016029	門徒曰、今爾明言、不以喻矣、
43016030	我今知爾乃無不知、無須人問、是以信爾自上帝出也、
43016031	耶穌曰、爾今信乎、
43016032	時將至、亦已至矣、爾將離散、各歸其所、遺我獨在、然我非獨在、父偕我也、
43016033	我以此語爾、俾爾於我而安、爾在世有難、然當毅然、我已勝世矣、
43017001	耶穌言竟、舉目仰天曰、父歟、時至矣、祈榮爾子、致子榮爾也、
43017002	如爾予子以權、以治凡有血氣者、俾子以永生予爾所予之者、
43017003	永生也者、識爾為獨一之真上帝、與爾所遣之耶穌基督也、
43017004	我已榮爾於地、爾所委我行者、我已成之矣、
43017005	父乎、今使我與爾偕榮、即創世之先、與爾共有之榮也、
43017006	爾自世予我之人、我已以爾名示之、彼原屬爾、爾以予我、而彼已守爾道也、
43017007	今彼知爾所予我者、悉由於爾、
43017008	蓋爾授我之言、我授於彼、而彼受之、知我誠由爾出、且信爾遣我也、
43017009	我為彼祈、不為世祈、惟為爾所予我者、以其屬爾也、
43017010	凡屬我者屬爾、屬爾者屬我、我於彼而榮矣、
43017011	今而後、我不在世、彼在世、我歸爾、聖父歟、爾所予我者、祈於爾名保之、俾為一、如爾我然、
43017012	我偕之之時、曾於爾所予我之名保之、且守之、中無所亡、惟沉淪之子耳、以應經言也、
43017013	今我歸爾、而言此於世、致我之樂盈於彼焉、
43017014	我以爾道授之、而世惡之、以其不屬世、如我不屬世然、
43017015	我非祈爾取之離世、乃保之脫惡也、
43017016	彼不屬世、如我不屬世然、
43017017	祈爾聖之以真理、爾道乃真理也、
43017018	如爾遣我入世、我亦遣彼入世、
43017019	我為彼而聖、使彼亦以真理而聖、
43017020	我不僅為彼祈、亦為因其言而信我者祈、
43017021	使皆為一、如父在我中、我在父中、使彼亦在我儕中、令世信爾遣我也、
43017022	爾予我之榮、我已予彼、使之為一、如爾我為一然、
43017023	我於彼中、爾於我中、使之成全於一、致世知爾遣我、且愛彼如愛我也、
43017024	父歟、爾所予我者、願於我所在、彼亦偕在、見爾賜我之榮、蓋創世之先、爾已愛我矣、
43017025	義哉父乎、世弗爾知、惟我知爾、斯人亦知爾遣我也、
43017026	我既以爾名示之、又將示之、致爾愛我之愛在彼中、我亦在彼中矣、
43018001	耶穌言竟、偕門徒出、越汲淪溪、有一園、入焉、
43018002	賣耶穌之猶大亦識其處、因耶穌偕門徒屢集於彼也、
43018003	猶大率卒一隊、與祭司諸長、法利賽人之隸、以炬、以燈、以械、而至、
43018004	耶穌知事將及己、出而問曰、爾誰尋耶、
43018005	曰、拿撒勒 耶穌、耶穌曰、我是也、賣之之猶大亦偕眾而立、
43018006	耶穌一言我是、眾卻退仆地、
43018007	耶穌復問曰、爾誰尋耶、曰、拿撒勒 耶穌、
43018008	耶穌曰、已告爾我是、若尋我、斯眾則容之去、
43018009	是為驗其前言云、爾予我者、未亡其一也、
43018010	西門彼得抽佩刀、擊大祭司之僕、削其右耳、僕名馬勒古、
43018011	耶穌語彼得曰、韜爾刀、父予我之杯、我不飲乎、○
43018012	於是隊卒與千夫長、及猶太人之隸、執耶穌繫之、
43018013	先曳至亞那乃是歲大祭司該亞法之妻父也、
43018014	該亞法者、即曾與猶太人議云、一人代民死、有益者也、○
43018015	西門彼得從耶穌、又一徒從之、乃素為大祭司所識者、同入大祭司院、
43018016	彼得立於門外、大祭司所識之門徒、出語司門之婢、引彼得入、
43018017	婢謂彼得曰、爾亦斯人之徒乎、曰非也、
43018018	眾僕與隸、因寒熾炭、立而向火、彼得亦偕之向火、○
43018019	大祭司以其門徒與訓誨詰耶穌、
43018020	耶穌曰、我明言於世、恆訓於會堂、及殿間、即猶太人咸集之處、隱中則無所言、
43018021	胡為問我、可問聞於我者、我與之言何、彼皆知也、
43018022	耶穌言此、旁立一隸批之、曰、爾若是對大祭司乎、
43018023	耶穌曰、我言若非、可證其非、若是、何批我耶、
43018024	亞那解之至大祭司該亞法仍繫焉、○
43018025	時西門彼得立而向火、或謂之曰、爾亦其徒乎、彼得弗承曰、非也、
43018026	有大祭司之僕、即彼得削其耳者之戚、曰、我非見爾偕彼於園乎、
43018027	彼得復不承、鷄即鳴矣、○
43018028	平旦、眾曳耶穌、自該亞法至公廨、眾弗入、以免受污、不得食逾越節筵也、
43018029	彼拉多出、謂眾曰、以何事訟斯人乎、
43018030	對曰、彼若非行惡者、我儕則不付於爾矣、
43018031	彼拉多曰、爾自取之、依爾律鞫之、猶太人曰、我儕殺人、不合於律、
43018032	此乃驗耶穌所言、示其將如何而死也、○
43018033	彼拉多復入公廨、召耶穌語之曰、爾猶太人王乎、
43018034	耶穌曰、爾此言由己歟、抑他人告爾歟、
43018035	彼拉多曰、我豈猶太人乎、爾民與祭司諸長付爾於我、爾所為者何也、
43018036	耶穌曰、我國非屬斯世、若然、則我之臣必戰、免我見付於猶太人、但今我國非由斯世耳、
43018037	彼拉多曰、然則爾為王乎、曰、爾言我為王、我為此而生、為此臨世、以證真理、屬真理者、悉聽我言、彼拉多曰、真理何也、○
43018038	言竟、復出謂猶太人曰、我不見其何辜也、
43018039	但爾有例、至逾越節為爾釋一囚、爾欲我釋猶太人王乎、
43018040	眾復呼曰、非斯人、巴拉巴耳、巴拉巴者、盜也、
43019001	彼拉多遂取耶穌鞭之、
43019002	士卒編棘冕、冠其首、衣以紫袍、
43019003	曰、安哉、猶太人王歟、遂批之、
43019004	彼拉多復出、語眾曰、我引之出就爾、令爾知我不見其何辜也、
43019005	於是耶穌冠棘冕、衣紫袍而出、彼拉多又謂眾曰、試觀斯人、
43019006	祭司諸長、及眾隸見之、呼曰、釘之十架、釘之十架、彼拉多曰、爾自釘之、我不見其何辜也、
43019007	猶太人曰、我儕有律、依律彼當死、以其擅為上帝子也、
43019008	彼拉多聞之、益懼、
43019009	復入公廨、謂耶穌曰、爾奚自、耶穌弗答、
43019010	彼拉多曰、爾弗與我言乎、豈不知我有權釋爾、亦有權釘爾於十架乎、
43019011	耶穌曰、非自上賜爾、爾則無權於我、故以我付爾者、罪尤大也、
43019012	由是彼拉多思何以釋之、猶太人呼曰、爾釋斯人、非忠於該撒、凡擅謂為王者、叛該撒也、
43019013	彼拉多聞之、引耶穌出、升公座、其處稱鋪石、希伯來音、曰厄巴大、
43019014	時乃備逾越節之日、約日中、彼拉多謂猶太人曰、試觀爾王、
43019015	眾呼曰、去之、去之、釘之十架、彼拉多曰、我以爾王釘十架乎、祭司諸長對曰、該撒外、我無王也、
43019016	遂以耶穌付於眾、以釘十架、○
43019017	眾曳之、耶穌自負十架而出、至一地、名髑髏處、希伯來音、曰各各他、
43019018	在彼釘之十架、同釘二人、一左一右、耶穌在中、
43019019	彼拉多書標懸於十架、曰、猶太人王、拿撒勒 耶穌、
43019020	猶太人多讀此標、因耶穌釘處近邑、且以希伯來、羅馬、希利尼文書之、
43019021	猶太祭司諸長、謂彼拉多曰、勿書猶太人王、惟書自謂猶太人王、
43019022	彼拉多曰、我所書者已書之矣、○
43019023	士卒既釘耶穌於十架、取其衣四分之、各得其一、又取其裏衣、此衣無縫、乃自上渾織而成者、
43019024	士卒相語曰、勿裂之、鬮觀誰得、以應經所云、彼分我衣、而鬮我服、斯事士卒果行之、
43019025	耶穌之母、與其母之姊妹、及革羅罷之妻馬利亞、並抹大拉之馬利亞、近耶穌十架而立、
43019026	耶穌見其母及所愛之徒立於旁、謂母曰、媼歟、視爾子、
43019027	又謂門徒曰、視爾母、自是門徒接之以歸、○
43019028	耶穌知諸事既成、致驗經言、乃曰、我渴矣、
43019029	在彼有器、滿盛以醯、或以海絨浸之、束於牛膝莖、遞至其口、
43019030	耶穌受醯、曰、成矣、遂俯首歸其靈焉、○
43019031	時乃備節之日、猶太人不欲安息日留屍於十架、蓋此安息日、乃大日也、遂求彼拉多令折其脛、而去之、
43019032	士卒至、將與之同釘者、以次折其脛、
43019033	及耶穌、見其已死、不折之、
43019034	惟一卒以戈刺其脇、血與水即出、
43019035	見者證之、其證也真、自知其言真、俾爾亦信也、
43019036	斯事悉成、以應經言、其骨無一見折也、
43019037	又言、眾將視其所刺者、○
43019038	此後、有亞利馬太 約瑟者、耶穌門徒也、因畏猶太人、隱諱之、求彼拉多俾取耶穌屍、彼拉多許之、遂往取焉、
43019039	又有尼哥底母、即昔夜就耶穌者也、攜沒藥和沈香約百斤而來、
43019040	二人遂取耶穌屍、以枲布加香品裹之、循猶太人葬例也、
43019041	釘十架之處有園、中有新墓、從無葬者、
43019042	因猶太人備節之日、且墓邇、故葬耶穌於彼焉、
43020001	七日之首日、昧爽、抹大拉之馬利亞至墓、見石自墓而移、
43020002	遂趨就西門彼得及耶穌所愛之徒、曰、人取主出墓、不知置於何處、
43020003	彼得與斯徒遂出適墓、
43020004	二人並趨、斯徒越彼得而先至、
43020005	俯視墓中、見枲布在焉、但未入、
43020006	西門彼得隨至、入墓、見枲布在、
43020007	而裹首之巾不與枲布同在、別捲一處、
43020008	先至墓之門徒亦入、見而信之、
43020009	蓋眾猶未識經言、其必自死復起也、
43020010	於是二徒各歸其家、○
43020011	馬利亞立墓外而哭、哭時、俯視墓中、
43020012	見天使二、衣白衣、坐於耶穌屍所臥之處、一在首、一在足、
43020013	謂馬利亞曰、婦歟、何哭耶、對曰、人取我主去、不知置於何處、
43020014	言時、反身見耶穌立、不知其為耶穌也、
43020015	耶穌曰、婦歟、何哭耶、爾誰尋乎、馬利亞意其為司園者、曰、主歟、爾若舁之去、告我置於何處、我將取之、
43020016	耶穌曰、馬利亞乎、馬利亞轉身、以希伯來音曰、拉波泥、即夫子也、
43020017	耶穌曰、勿捫我、以我尚未升至父、惟往語我兄弟云、我升至我父、亦爾父、我上帝、亦爾上帝、
43020018	抹大拉之馬利亞往告門徒曰、我已見主矣、又以耶穌語己之事告之、○
43020019	是日乃七日之首日、既暮、門徒所在、其門已閉、畏猶太人故也、耶穌至、立於中曰、願爾曹安、
43020020	言竟、以手與脇示之、門徒見主則喜、
43020021	耶穌又曰、願爾曹安、我遣爾、如父遣我、
43020022	遂噓於眾曰、受聖神、
43020023	爾於何人之罪、赦則赦矣、存則存矣、○
43020024	有多馬稱低土馬者、十二徒之一也、耶穌至時、未同在焉、
43020025	諸徒語之曰、我已見主矣、多馬曰、我不見其手中釘迹、以指探之、手探其脇、必不信也、○
43020026	越八日、門徒復集、多馬與焉、門已閉、耶穌至、立於中曰、願爾曹安、
43020027	謂多馬曰、伸爾指、視我手、伸爾手、探我脇、勿疑、宜信也、
43020028	多馬對曰、我主、我上帝哉、
43020029	耶穌曰、爾見我故信、未見而信者、福矣、○
43020030	耶穌於門徒前、又多行異蹟、是書未錄、
43020031	第錄此、俾爾信耶穌為基督上帝子、信之、則以其名得生也、
43021001	厥後、耶穌在提比哩亞海濱、復見於門徒、其見如左、
43021002	西門彼得、多馬稱低土馬、加利利之迦拿人拿但業、西庇太二子、又有二徒同在、
43021003	西門彼得謂眾曰、我往漁焉、眾曰、我亦偕往、遂出登舟、是夜無所獲、
43021004	既旦、耶穌立於岸、門徒不知其為耶穌也、
43021005	耶穌曰、小子、有食乎、對曰、無、
43021006	曰、施網舟右則得之、遂施網而不克舉、魚多故也、
43021007	耶穌所愛之徒謂彼得曰、主也、西門彼得一聞是主、因裸、則束外衣、下於海、
43021008	其餘門徒、以去岸不遠、約二十丈、遂駕小舟、曳其網之魚而至、
43021009	下舟登岸、見有熾炭、上有魚與餅、
43021010	耶穌謂之曰、爾甫獲之魚、取數尾來、
43021011	西門彼得遂往、曳網上岸、內牣大魚百五十有三、魚雖多而網弗裂、
43021012	耶穌曰、來食、門徒無敢問爾為誰者、蓋知其為主也、
43021013	耶穌前、取餅予眾、魚亦如之、
43021014	耶穌自死而起、見於門徒者、此其三也、○
43021015	食畢、耶穌謂西門彼得曰、約翰子西門、爾較斯眾尤愛我乎、對曰、主、然、爾知我愛爾矣、曰、飼我羔、
43021016	又謂之曰、約翰子西門、爾愛我乎、對曰、主、然、爾知我愛爾矣、曰、牧我羊、
43021017	三謂之曰、約翰子西門、爾愛我乎、彼得因耶穌三言爾愛我乎、則憂、曰、主、爾無不知、爾知我愛爾矣、耶穌曰、飼我羊、
43021018	我誠語汝、爾少時、自束帶、隨欲而往、及老、將舒手見束於人、曳至不欲往之處、
43021019	耶穌此言、乃指彼得將如何死、以榮上帝也、言畢、則曰、從我、
43021020	彼得轉身見耶穌所愛之徒從之、即飱時倚耶穌胸、問賣主為誰者也、
43021021	遂問耶穌曰、主、斯人將如何、
43021022	耶穌曰、我若欲其待我來、於爾何涉、爾其從我、
43021023	故兄弟中相傳、謂此徒不死、然耶穌非言其不死、第言我若欲其待我來、於爾何涉耳、○
43021024	證此而書之者、即此徒、我儕知其證真也、○
43021025	夫耶穌所行、更有多焉者、若逐一書之、我意所錄之書、世不勝載矣、
44001001	提阿非羅乎、我曾作前書、論耶穌始行始教者、
44001002	至其接昇之日、乃後於由聖神命所選之使徒也、
44001003	其受害後、於使徒前、以多據顯己為生、歷四旬、且言上帝國之事、
44001004	與使徒同集時、命之曰、勿去耶路撒冷、以待父所許、即爾嘗聞於吾者、
44001005	蓋約翰施洗以水、不日、爾將受洗於聖神矣、○
44001006	使徒會集、
44001007	問耶穌曰、主、爾以國復以色列、即此時乎、耶穌曰、時與日、乃父以己權所定、非爾可知也、
44001008	但聖神臨爾時、爾將得能、且於耶路撒冷、徧猶太、撒瑪利亞、以至地極、為我之證、
44001009	言畢、眾觀時、耶穌見舉、有雲接之而不見、
44001010	既上昇、眾注目仰天、適有二白衣者立其旁、
44001011	曰、加利利人乎、胡為立而仰天耶、此耶穌別爾、見接昇天、爾見其如何昇天、亦將如何下臨也、○
44001012	使徒自橄欖山歸耶路撒冷、此山距耶路撒冷約一安息日之程、
44001013	入城、則登所居之樓、有若彼得、約翰、雅各、安得烈、腓力、多馬、巴多羅買、馬太、亞勒腓子雅各、稱銳之西門、雅各之子猶大、
44001014	彼眾偕數婦、及耶穌母馬利亞、與其兄弟、一心恆務祈禱、○
44001015	斯時聚集之眾、約百二十人、彼得立於其中、
44001016	曰、兄弟乎、聖神以大衛之口預言、引人執耶穌之猶大、此經得驗、宜也、
44001017	蓋彼曾與我儕同列、共任此役、
44001018	斯人以不義之償購田、身仆、腹裂、其腸突流、
44001019	耶路撒冷居民悉知之、故方言稱其田曰、亞革大馬、即血田也、
44001020	詩篇載云、俾其室荒墟、無人居之、又云、其督率之職、他人取之、
44001021	故主耶穌在我儕中出入時、
44001022	自約翰施洗始、至其別我接昇之日、須於常與我儕偕者、選舉一人、同證其復起也、
44001023	於是舉二人、一約瑟稱巴撒巴又名猶士都、一馬提亞、
44001024	乃祈曰、識眾心之主歟、於此二人、示爾所選者為誰、
44001025	俾得與於此役、及使徒之職、猶大已由之墮落、而往己地矣、
44001026	於是鬮之、得馬提亞、遂與十一使徒同列焉、
44002001	五旬節既至、眾咸集一處、
44002002	忽有聲自天如烈風衝突、充乎所坐之室、
44002003	遂見有歧舌如火、止於各人、
44002004	眾皆充乎聖神、始言諸方言、如神所賜以言者、○
44002005	時、有敬虔之猶太人、來自天下諸國、寓耶路撒冷、
44002006	既聞此聲、集而惶惑、因各聞其言己之方言也、
44002007	咸駭而奇之、曰、言者非皆加利利人乎、
44002008	何我儕所聞盡己故土之言耶、
44002009	有帕提亞人、瑪代人、以攔人、居米所波大米、猶太、加帕多家、本都、亞西亞、
44002010	弗呂家、旁非利亞、埃及、近古利奈之呂彼亞諸方者、並來自羅馬之旅人、或猶太或進教者、
44002011	革里底人、亞拉伯人、咸聞以己之方言、述上帝之大事焉、
44002012	遂皆駭異猶豫、相問曰、此何意耶、
44002013	或戲之曰、彼酣於新酒耳、○
44002014	彼得與十一使徒立而揚聲曰、猶太人、與凡居於耶路撒冷者、宜知此、試聽我言、
44002015	爾意其人為醉者、非也、蓋時甫巳初耳、
44002016	此即由先知約珥所言、
44002017	上帝曰、末時、吾將注吾神於凡有血氣者、爾之子女、將預言、幼者觀象、老者見夢、
44002018	是時也、吾將以神注吾僕婢、彼將預言、
44002019	吾將顯異蹟於上天、奇兆於下地、若血、若火、若煙霧、
44002020	日將變暗、月將變血、在主日未至之前、即其大而顯赫之日也、
44002021	凡籲主名者、必得救也、
44002022	以色列人乎、宜聽斯言、拿撒勒人耶穌、即上帝曾由彼所行於爾中之大能異蹟奇兆、表著於爾、如爾所知者、
44002023	彼依上帝之定旨及預知、而見付矣、爾曹以不法者之手、釘而殺之、
44002024	上帝釋其死之苦而起之、以其不能拘於死也、
44002025	蓋大衛指之曰、吾見主常在我前、在我右、俾吾不移、
44002026	故我心喜、而舌悅、形軀恆於望中、
44002027	以爾不遺吾魂於陰府、不使爾聖者見腐、
44002028	爾嘗示我以維生之路、將使我於爾前而樂甚、
44002029	兄弟乎、我試以先祖大衛、侃侃語爾、彼死而葬、其墓存於我中、以迄今日、
44002030	彼為先知、且知上帝曾以誓許之、將由其裔中立一人居其位、
44002031	預見及此、而言基督之復起、故謂其不遺於陰府、其形軀亦不見腐、
44002032	此耶穌為上帝所起、吾儕皆為之證、
44002033	既為上帝右手所舉、且受父所許之聖神、遂以注此、即爾所見所聞者也、
44002034	蓋大衛未昇天、乃自言曰主謂我主云、爾坐我右、
44002035	待我使爾諸敵、為爾足几、
44002036	夫以色列全室、宜確知之、爾所釘十架之耶穌、上帝已立之為主、為基督矣、○
44002037	眾聞之、心中如刺、謂彼得與諸使徒曰、兄弟乎、我當何為、
44002038	彼得曰、爾宜改悔、各以耶穌基督之名受洗、俾罪得赦、且將受聖神之賜焉、
44002039	因所許者、歸爾、及爾子孫、並諸遠人、即凡主我上帝將召者、
44002040	復以多言證而勸之曰、爾宜自救、脫此邪曲之世也、
44002041	於是納其言者皆受洗、是日約增三千人、
44002042	恆於使徒之訓、互相交接、擘餅、祈禱焉、○
44002043	眾民驚懼、使徒又多行異蹟奇兆、
44002044	凡信者會同、諸物與共、
44002045	鬻其物產、各依所需、與眾分之、
44002046	日一厥心恆在於殿、又在家擘餅、以欣以誠而食、
44002047	讚頌上帝、亦見悅於眾民、主以得救者日增之、
44003001	申初祈禱時、彼得 約翰升殿、
44003002	有生而跛者、日為人所舁、置諸殿門之名美者、以求濟於入殿之人、
44003003	見彼得 約翰入、則求濟焉、
44003004	彼得 約翰注目視之、曰、觀我、
44003005	彼遂著意二人、冀有所獲、
44003006	彼得曰、金銀我所無、惟以所有者予爾、於拿撒勒 耶穌基督之名、爾其行哉、
44003007	遂執其右手起之、其足與踝即健、
44003008	乃躍立而行、偕二人入殿、且行且踴、頌讚上帝、
44003009	眾民見其行並頌讚上帝、
44003010	皆識其為素坐殿之美門求濟者、因其所遇、甚駭異之、○
44003011	其人持彼得 約翰時、眾民大奇、趨就之、集於名所羅門之廊、
44003012	彼得見之、謂眾曰、以色列人乎、何奇此、何注目視我儕、一若我儕以己能、己虔、使之行乎、
44003013	夫亞伯拉罕、以撒、雅各之上帝、乃我列祖之上帝、已榮其僕耶穌、即爾所付者、且於彼拉多前、當其擬釋之之時、而爾棄之也、
44003014	爾棄聖且義者、求以兇人予爾、
44003015	而殺維生之主、乃上帝自死而起者、我儕為之證、
44003016	因信其名、則使斯人得健、乃爾所見所識者、夫由彼而有之信、曾予之完全於爾眾前、
44003017	兄弟乎、今我知爾所行、由於不知、爾之有司亦然、
44003018	但上帝藉諸先知之口、預指基督將受之苦、於是而驗、
44003019	故爾當改悔而轉移、令罪塗抹、俾安舒之日自主而來、
44003020	致主遣為爾預定之基督、即耶穌也、
44003021	夫天必受之、以待萬物復興之時、即上帝自世初藉其聖先知之口所言也、
44003022	摩西固曰、主上帝將於爾兄弟中、為爾挺生先知若我、凡其所語爾者、爾宜聽之、
44003023	凡不聽此先知者、必盡滅於民中、且諸先知、
44003024	自撒母耳以來、凡所言者、皆指此日也、
44003025	爾為先知之子孫、承上帝與爾列祖所立之約、謂亞伯拉罕曰、天下諸族、將由爾裔獲福、
44003026	上帝既挺生其僕、先遣之祝爾、俾爾轉移、各去其惡焉、
44004001	二人與民言時、諸祭司與殿司、及撒都該人突至、
44004002	不悅其訓民、且依耶穌、宣自死之復起、
44004003	遂執而囚之、以待翌日、因時已暮也、
44004004	然聽道者多信之、人數約五千焉、○
44004005	翌日、有司、長老、士子、集於耶路撒冷、
44004006	大祭司亞那與該亞法、約翰、亞力山大、及大祭司之族咸在、
44004007	立二人於中、問曰、爾以何能何名行此乎、
44004008	彼得充於聖神、語之曰、民之有司、與長老乎、
44004009	我儕今日若因行於病者之善事見訊、即斯人何由得愈、
44004010	則爾眾與以色列諸民、宜知斯人得愈、立於爾前、乃因拿撒勒 耶穌基督之名、即爾所釘於十架、而上帝自死而起者也、
44004011	彼乃爾工師所棄之石、已成屋隅首石矣、
44004012	此外別無拯救、蓋天下人間、未錫他名、我儕以之得救也、○
44004013	眾見彼得 約翰之果敢、且知其為無學無識之氓、則異之、又知其曾偕耶穌、
44004014	亦見得愈者偕立、則莫能辯駁、
44004015	乃令之出公會、相議曰、
44004016	斯二人將何以處之、蓋彼顯行異蹟、彰著於凡居耶路撒冷者、我儕不能言其無有也、
44004017	惟免其廣播於民中、宜威嚇之、俾不復以斯名語人、
44004018	遂召而戒之曰、勿以耶穌之名、是言是訓、
44004019	彼得 約翰曰、聽爾曹、過於聽上帝、在上帝前為義否、爾其審之、
44004020	蓋我儕所見所聞者、不得不言也、
44004021	有司復威嚇而釋之、以民故、無由刑之、蓋眾因其所為、而歸榮上帝也、
44004022	因此異蹟而得愈者、其年已逾四旬矣、○
44004023	二人既釋、乃就其友、以祭司諸長、及長老所言者、悉告之、
44004024	友聞之、同心揚聲頌上帝曰、主乎、爾乃造天地海、及其中萬有者、
44004025	曾以聖神藉爾僕我父大衛之口云、異邦奮怒、諸族虛謀、奚為哉、
44004026	地上諸王共立、有司聚集以敵主、及其受膏者、
44004027	蓋希律、本丟 彼拉多、及異邦人、與以色列民、果集於此邑、欲攻爾所膏之聖僕耶穌、
44004028	以行爾手爾旨所預定將成者、
44004029	今祈主鑒彼眾之威嚇、允爾僕毅然宣爾道、
44004030	隨時舒爾手施醫、致奇兆異蹟、由爾聖僕耶穌之名而行、
44004031	祈畢、會集之所震動、眾充於聖神、毅然言上帝之道、○
44004032	信者之眾、一心一志、無言所有者屬己、諸物與共、
44004033	使徒以大能證主耶穌之復起、而大恩臨於眾焉、
44004034	中無缺乏之人、蓋有田有宅者售之、絜其所鬻之值、置使徒足前、
44004035	各依其所需分給之、○
44004036	有約瑟者、利未族人也、生於居比路、使徒稱為巴拿巴、譯即勸慰子也、
44004037	有田售之、絜其金、置使徒足前、
44005001	有亞拿尼亞者、與妻撒非喇、鬻產、
44005002	私留值金數分、妻亦知之、餘數分攜置使徒足前、
44005003	彼得曰、亞拿尼亞乎、胡為撒但充爾心、以欺聖神、私留田值耶、
44005004	田未鬻、非爾田乎、既鬻、非由爾乎、爾心胡生此念哉、非欺人、乃欺上帝耳、
44005005	亞拿尼亞聞此言、仆而氣絕、聞者皆大懼、
44005006	諸少者遂起殮之、舁出而葬焉、○
44005007	逾時有半、其妻入、尚不知其事、
44005008	彼得謂之曰、告我、爾鬻田之值止此數乎、曰、然、此數耳、
44005009	彼得曰、爾曹胡為協同試主之神乎、葬爾夫者之足已及門、亦將舁爾出矣、
44005010	婦即仆其足前而氣絕、少者入、見其已死、舁之出、葬於夫側、
44005011	全會及凡聞之者皆大懼、○
44005012	由使徒之手、多行奇兆異蹟於民間、眾皆一心在所羅門之廊、
44005013	餘無敢附之者、然民尊崇之、
44005014	信而歸主者益增、男女俱眾、
44005015	至有舁病者出於衢、置之牀榻、冀彼得過、或有受其影之庇者、眾亦攜病者、及邪鬼所難者、
44005016	自環耶路撒冷諸邑而集、皆得醫焉、○
44005017	惟大祭司與其同人、即撒都該黨、
44005018	心滿嫉恨、起而著手於使徒、置之外獄、
44005019	主之使夜啟獄門、攜之出、曰、
44005020	往立於殿、以此維生之言、悉語於民、
44005021	使徒聞之、昧爽入殿訓誨、大祭司與其同人至、召集議會、及以色列之諸族長、遣人往獄、引使徒來、
44005022	隸至、不見其在獄、反命曰、
44005023	我儕見獄禁閉悉固、守者立於門、啟時、內不見人、
44005024	殿司及祭司諸長聞之、甚為煩難、不知事將若何、
44005025	或來告曰、爾置於獄者、立於殿訓民矣、
44005026	殿司及諸隸往引之來、而不用強、蓋懼民以石擊之也、
44005027	引至、立於公會前、大祭司問之曰、
44005028	我儕曾嚴戒爾曹、勿以斯名訓誨、爾乃以爾教徧布耶路撒冷、欲以斯人之血歸我儕也、
44005029	彼得與諸使徒對曰、我儕順服上帝過於人、宜也、
44005030	我列祖之上帝已起耶穌、即爾所懸於木而殺之者、
44005031	且以其右手、舉之為君、為救主、以改悔賜以色列民、並罪惡之赦、
44005032	我儕為此事之證、上帝所賜於順服者之聖神亦然、○
44005033	眾聞之、忿極、欲殺之、
44005034	有法利賽人、迦瑪列者乃律師、庶民所尊者也、立於公會中、命使徒姑退、
44005035	語眾曰、以色列人乎、爾宜自慎、何以處此數人、
44005036	先此有丟大者起、自矜為大、附之者約四百人、彼見殺、從者皆散、歸於烏有、
44005037	厥後登籍時、有加利利 猶大者起、誘民從之、彼亦亡、從者盡散、
44005038	今我語爾、宜遠斯人、姑聽之、蓋斯謀斯為、若由於人、必見傾毀、
44005039	若由上帝、爾不能傾毀之、恐爾或與上帝戰爭也、
44005040	眾從之、召使徒至、扑之、命勿以耶穌之名為言、遂釋之、
44005041	使徒去公會而喜、以其為斯名受辱、主視之為宜也、
44005042	於是日在殿在家訓誨不息、宣耶穌為基督焉、
44006001	當時、門徒增多、有操希利尼音之猶太人、訾議希伯來人、因每日供給、而忽其嫠也、
44006002	十二徒召眾門徒曰、我儕遺上帝道、而几筵是役、非宜也、
44006003	兄弟乎、當於爾中擇有令名、充於聖神及智者七人、我儕將立之以司斯事、
44006004	我則專務祈禱宣道、
44006005	眾悅其言、遂選司提反、乃充信與聖神者、及腓利、伯羅哥羅、尼迦挪、提門、巴米拿、並進教之安提阿人尼哥拉、
44006006	立之於使徒前、遂祈禱手按之、○
44006007	上帝之道益興、門徒之數極盛於耶路撒冷、祭司之順服斯道者亦眾、○
44006008	司提反充於恩與能、大行異蹟奇兆於民中、
44006009	有稱利百地拿會堂、及古利奈、亞力山太、基利家、亞西亞之會堂者數人、起而與司提反辯論、
44006010	司提反以智與神而言、眾莫能禦、
44006011	遂賄人使言曰、我儕曾聞其有謗凟摩西及上帝之言、
44006012	乃聳動眾民與長老、士子、突至而執之、曳至公會、
44006013	設偽證者、曰、此人出悖逆聖所、及律法之言不已、
44006014	蓋我儕曾聞其言、曰、斯拿撒勒 耶穌、將毀此所、且易摩西授我之規、
44006015	坐公會中者、皆注目司提反、見其容如天使之容焉、
44007001	大祭司曰、斯事然乎、司提反曰、
44007002	諸父兄弟聽之、我祖亞伯拉罕、在米所波大米、未居哈蘭時、有榮之上帝見於彼、
44007003	謂之曰、出故土、去親族、至吾將示爾之地、
44007004	遂出迦勒底地、居於哈蘭、其父死後、上帝自彼徙之至此、即爾今所居者、
44007005	然未嘗以業賜之、即立足之地、亦無之、維時彼尚無子、而上帝許以斯地賜之為業、爰及其裔、
44007006	且謂其裔將旅於異地、人將奴之虐待之、歷四百年、上帝又曰、
44007007	奴之之國、吾必刑之、厥後彼將出、事吾於茲土、
44007008	予以割禮之約、於是亞伯拉罕生以撒、八日行割、以撒生雅各、雅各生十二祖、
44007009	諸祖妒約瑟、鬻於埃及、而上帝偕之、
44007010	拯出諸難、予之恩寵智慧於埃及王法老前、法老立之、為埃及冢宰、兼司家政、
44007011	適埃及 迦南徧地饑荒、苦甚、我祖絕糧、
44007012	雅各聞埃及有榖、先遣我祖、
44007013	繼而約瑟見認於兄弟、其族乃顯於法老、
44007014	約瑟遣迎其父雅各、與全族七十五人來、
44007015	雅各遂下埃及、與我祖俱終焉、
44007016	乃舁至示劍、葬於亞伯拉罕、由哈抹子孫、以金所購之墓、
44007017	迨上帝許亞伯拉罕之期已近、民於埃及、滋生蕃衍、
44007018	至新王崛起、不識約瑟、
44007019	乃陰謀我族、虐待我祖、命棄其嬰、致不得生、
44007020	時、摩西生而俊秀、育於父家三月、
44007021	棄時、法老之女、取而育為己子、
44007022	摩西盡學埃及人之學術、言行兼優、行年四十、
44007023	眷念其兄弟以色列眾子而往視之、
44007024	見一人受枉、則護之、為屈抑者復仇、而擊埃及人、
44007025	意兄弟必悟上帝藉其手救之、而彼不悟也、
44007026	翌日見其相鬥、欲使之復和、曰、爾乃兄弟、何相害耶、
44007027	枉其鄰者拒之、曰、誰立爾為有司刑官以治我乎、
44007028	爾欲殺我、如昨之殺埃及人乎、
44007029	摩西因此而逃、旅於米甸之地、生二子焉、
44007030	逾四十年、天使於西乃山之野、棘叢火焰中、見於摩西、
44007031	摩西見而奇之、近而諦視、有主之聲曰、
44007032	吾乃爾列祖之上帝、即亞伯拉罕、以撒、雅各、之上帝也、摩西戰慄而不敢視、
44007033	主謂之曰、解爾履、蓋爾所立之處、聖地也、
44007034	我誠見吾民在埃及之苦、且聞其慨歎、故臨以拯之、今來、吾將遣爾入埃及也、
44007035	夫此摩西、即民所拒云、誰立爾為有司刑官者、乃上帝以棘叢中所見天使之手、遣之為有司為援救者矣、
44007036	彼率民出、行奇事異蹟於埃及 紅海、曠野、四十年、
44007037	曾語以色列眾子曰、上帝將於爾兄弟中、挺生先知若我者、即此摩西也、
44007038	斯人嘗於曠野之會中、與在西乃山語之之天使、及我列祖偕在焉、且受維生之詔、以授我儕、
44007039	我列祖弗順而拒之、意欲返埃及、
44007040	謂亞倫曰、為我造神以導我、因率我出埃及之摩西、我不知其何往也、
44007041	維時乃造犢像獻祭焉、而喜己手之工、
44007042	於是上帝轉而不顧、任其奉事天軍、如先知書所錄云、以色列室乎、爾四十年於曠野、豈以犧牲祭物獻我乎、
44007043	爾舁摩洛之幕、與理番神之星、即爾所造以拜者之像、吾將徙爾於巴比倫外矣、
44007044	我列祖在曠野、有為證之幕、如語摩西、命其依所見之式而造者、
44007045	我列祖承受此幕、偕約書亞攜入異邦而居之、即上帝在我列祖前逐彼之時、以至大衛之日、
44007046	夫大衛獲恩於上帝、求為雅各之上帝得一居所、
44007047	而所羅門為之建室、
44007048	然至上者不居手造之室、如先知所云、
44007049	主曰、天乃我座、地乃我足几、爾將為我建何室、我安息之所何在乎、
44007050	凡此非皆我手所造者乎、○
44007051	爾曹強項、心與耳未受割者、恆逆聖神、爾祖所行、爾亦行之、
44007052	先知中、不為爾祖窘逐者誰乎、且殺預言義者將至之人、此義者爾今賣而殺之矣、
44007053	爾受由天使而設之律、而不守之、○
44007054	眾聞之、忿極、向之切齒、
44007055	司提反充於聖神、注目仰天、見上帝之榮、耶穌立於其右、曰、
44007056	我見天開、人子立於上帝右、
44007057	眾大呼、掩耳、同心蜂擁而上、
44007058	逐之出城、以石擊之、證者置衣於少者掃羅足前、
44007059	眾擊時、司提反籲曰、主耶穌、納我神也、
44007060	又跪而大呼曰、主乎、勿以此罪歸之、言畢而寢、掃羅亦悅其死、
44008001	是日也、在耶路撒冷之教會、大起窘逐、使徒而外、皆散於猶太及撒瑪利亞諸地、
44008002	有敬虔者、葬司提反、為之拊膺大哭、
44008003	掃羅殘害教會、入諸家、執男女、下之獄、○
44008004	於是諸散者周遊宣道、
44008005	腓利下撒瑪利亞邑、以基督宣於民、
44008006	眾聞之、且見其所行異蹟、則同心嚮往之、
44008007	蓋多有患邪鬼者、其鬼大呼而出、癱者跛者亦多得愈、
44008008	邑中大喜、○
44008009	有西門者、素於邑行巫、每自誇大、使撒瑪利亞民驚異、
44008010	自少至老皆聽之、曰、此人即所謂上帝之大能也、
44008011	眾嚮往之故、因其久以巫術使之驚異也、
44008012	及腓利宣上帝國之福音、與耶穌基督之名、男女遂信而受洗、
44008013	西門亦信、既受洗、常偕腓利、見其所行之異蹟大能而驚異焉、○
44008014	使徒在耶路撒冷、聞撒瑪利亞民受上帝之道、乃遣彼得 約翰就之、
44008015	既至、為眾祈禱、俾受聖神、
44008016	蓋聖神尚未臨其一人、第受洗歸主耶穌之名而已、
44008017	於是手按之、遂受聖神、
44008018	西門見使徒按手、即有聖神下賜、乃獻之以金、曰、
44008019	以此能予我、俾我手所按者、亦受聖神焉、
44008020	彼得謂之曰、爾金與爾偕亡、因爾意上帝之賜、可以金而獲也、
44008021	爾於此道、無分無與、因在上帝前、爾心不正也、
44008022	故宜改悔此惡、祈主、庶幾爾心之念可赦、
44008023	蓋我見爾在膽之苦、惡之繫也、
44008024	西門曰、爾曹為我祈主、使爾所言、無及於我、○
44008025	二人既證主道、而宣言之、則返耶路撒冷、於撒瑪利亞諸村宣福音焉、○
44008026	主之使謂腓利曰、起而南、至自耶路撒冷、下迦薩之路、是乃曠野、
44008027	遂起而往、遇埃提阿伯人、乃操權之宦者、總司埃提阿伯女王干大基之庫者也、曾至耶路撒冷崇拜而返、
44008028	乘車讀先知以賽亞書、
44008029	聖神謂腓利曰、前傍此車、
44008030	腓利趨就之、聞其讀先知以賽亞書、曰、爾所讀者、通曉否、
44008031	曰、無啟迪者、安能通曉乎、遂請腓利升車偕坐、
44008032	所讀之經云、其被牽也、如羊就屠、其不啟口也、似羔對翦者而無聲、
44008033	居卑時、義鞫被廢、其生見奪於地、其世將焉述之、
44008034	宦者謂腓利曰、先知言此、所指何人、己乎、抑他人乎、請以示我、
44008035	腓利遂啟口、由此經以宣耶穌、
44008036	行時、遇有水處、
44008037	宦者曰、此有水、我受洗、何阻耶、
44008038	命停車、腓利與宦者咸入水、遂為之施洗、
44008039	自水而上、主之神忽攝腓利去、宦者不復見之、乃欣然就道、
44008040	人見腓利於亞鎖都、經行諸邑、宣福音、以至該撒利亞、
44009001	掃羅向主之門徒、仍出威嚇殺戮之言、詣大祭司、
44009002	求書達大馬色諸會堂、若遇從此道者、無論男女、則繫而解至耶路撒冷、
44009003	行近大馬色、天忽有光環照之、
44009004	遂仆地、聞有聲謂之曰、掃羅 掃羅、何窘迫我、
44009005	曰、主、爾為誰、曰、我乃爾所窘迫之耶穌也、
44009006	起入城、爾當行者、將以示爾、
44009007	同行者噤立、聞聲而不見人、
44009008	掃羅自地起、開目無所見、同人援其手、導入大馬色、
44009009	三日不見、亦不飲食、○
44009010	在大馬色、有門徒亞拿尼亞者、主於異象中、語之曰、亞拿尼亞乎、對曰、主、我在此、
44009011	主曰、起、往至一街名直者、於猶大家、訪大數人掃羅、彼方祈禱、
44009012	且見一人名亞拿尼亞、入而手按之、使之復明、
44009013	亞拿尼亞曰、主、我聞於眾、此人於耶路撒冷多端虐遇爾之聖徒、
44009014	且在此有由祭司諸長所得之權、以繫凡籲爾名者、
44009015	主曰、往哉、彼乃我選之器、以播我名於異邦人、及諸王、並以色列民、
44009016	我將示之、彼必為我名而受多苦、
44009017	亞拿尼亞遂往、入室、手按之、曰、兄弟掃羅、爾來時、途中見於爾之主耶穌、遣我使爾得見、且充於聖神、
44009018	忽有若鱗者、自其目脫落、即復明、起而受洗、
44009019	既食、乃健、○
44009020	掃羅遂偕諸門徒在大馬色數日、即於會堂宣耶穌為上帝子、
44009021	聞者皆驚異之、曰、此人非在耶路撒冷、殘害籲斯名者、且來此、欲繫之、解於祭司諸長乎、
44009022	而掃羅之力益增、辯折居大馬色之猶太人、證耶穌為基督、○
44009023	久之、猶太人共議殺掃羅、掃羅知其謀、
44009024	眾晝夜伺於邑門、欲殺之、
44009025	於是門徒夜攜掃羅、以筐自牆縋之下、○
44009026	掃羅至耶路撒冷、試納交於門徒、眾皆懼之、不信其為門徒也、
44009027	惟巴拿巴引之就使徒、以其途中如何見主、主與之言、及在大馬色、以耶穌名如何毅然宣傳、悉述之、
44009028	遂在耶路撒冷、與門徒出入、
44009029	以主耶穌名毅然宣傳、與操希利尼音之猶太人辯論、其人圖殺之、
44009030	兄弟知之、乃送至該撒利亞、遣往大數、○
44009031	於是徧猶太、加利利、撒瑪利亞諸會、平安建立、畏主而行、獲聖神之慰、而人數增焉、○
44009032	彼得徧行四方、亦就居於呂大之聖徒、
44009033	遇一人曰以尼雅、因患癱、臥牀八年、
44009034	彼得謂之曰、以尼雅、耶穌基督愈爾矣、起、治爾牀、彼即起、
44009035	凡居呂大與沙崙者見之、而歸主、○
44009036	約帕有女徒、大比大者、譯即多加、廣行善事、及施濟、
44009037	維時、病死、濯其尸、停於樓、
44009038	呂大近於約帕、門徒聞彼得在彼、遣二人往、求其速來、
44009039	彼得遂起同往、既至、引之登樓、諸嫠立於其側而哭、且以多加生時所製衣服示之、
44009040	彼得屏眾、屈膝祈禱、向尸曰、大比大起、婦啟目、見彼得遂坐、
44009041	彼得以手援之起、召諸聖徒及諸嫠、以復生之婦付之、
44009042	舉約帕皆知之、而信主者多矣、
44009043	彼得在約帕日久、與皮工西門同居、
44010001	該撒利亞有哥尼流者、義大利營之百夫長也、
44010002	其人敬虔、舉家畏上帝、博施於民、恆於祈禱、
44010003	日約申初、於異象中明見上帝使、入而語之曰、哥尼流、
44010004	哥尼流注視之、驚曰、主、何為、曰、爾祈禱施濟、已達於上帝前、而為之記矣、
44010005	今當遣人往約帕、請西門稱彼得者、
44010006	彼寓於皮工西門、其家濱海、
44010007	與言之使既去、哥尼流召二僕、與侍卒之敬虔者一人、
44010008	悉以其事述之、遣往約帕、○
44010009	翌日、行將近邑、時約午正、彼得升屋祈禱、
44010010	飢欲食、人方具餐、神遊象外、
44010011	見天開、有器下降、如大布、繫四角縋地、
44010012	內有各類地上四足之獸、及昆蟲、飛鳥、
44010013	有聲曰、彼得起、殺而食之、
44010014	曰、主、不然、俗物及不潔者、我未嘗食焉、
44010015	又有聲曰、上帝所潔者、勿以為俗也、
44010016	如是者三、器即上收於天、○
44010017	彼得中心猶豫、不知所見之異象何意、而哥尼流所遣之人、適訪至西門家、立於門外、
44010018	呼而問曰、西門稱彼得者、寓此否、
44010019	彼得尚思異象時、聖神謂之曰、有三人尋爾、
44010020	起而下、偕之往、勿疑、蓋我遣之也、
44010021	彼得下、就其人曰、我即爾所尋者、爾來何為、
44010022	曰、百夫長哥尼流、義人也、敬畏上帝、為猶太舉國所譽、奉聖使之示、請爾至其家、欲聽爾言、
44010023	遂延之入、止宿焉、翌日起而偕往約帕、兄弟數人同行、
44010024	又翌日、入該撒利亞、哥尼流預集親族契友俟之、
44010025	彼得入時、哥尼流迎之、伏其足下、拜焉、
44010026	彼得掖之、曰、起、我亦人也、
44010027	與之語而入、見眾集、謂之曰、
44010028	爾固知猶太人、與異邦人相親相近、非宜也、然上帝示我、勿言人為俗、或不潔、
44010029	故我見請、不辭而來、試問請我何意、
44010030	哥尼流曰、前四日此時、我在室、守申初之祈禱、見一人衣服皎然、立於前、
44010031	曰、哥尼流、爾祈禱已升聞、爾施濟已記於上帝前、
44010032	當遣人至約帕、請西門稱彼得者、彼寓於海濱皮工西門家、
44010033	故我即遣人詣爾、爾來善矣、今我儕咸在上帝前、以聽主凡所命爾者、○
44010034	彼得啟口曰、我誠知上帝不以貌取人、
44010035	萬國中有畏之而行義者、為其悅納也、
44010036	夫上帝藉耶穌基督、即萬有之主、傳和平福音、以斯道授以色列裔、
44010037	即約翰傳洗禮後、自加利利始、徧揚於猶太、此爾所知也、
44010038	上帝以聖神與能、膏拿撒勒 耶穌、彼周遊行善、醫凡為魔所制者、蓋上帝偕之也、
44010039	其在猶太地、及耶路撒冷所行者、我儕為證、人乃懸於木而殺之、
44010040	越三日、上帝起之、使之顯著、
44010041	非於眾民、乃於上帝預選為證者、我儕是也、彼自死而起後、嘗同飲食、
44010042	彼命我儕宣傳於民、證上帝所定、以鞫生者死者、即斯人也、
44010043	諸先知亦為之證、凡信之者、將由其名而罪得赦、○
44010044	彼得言時、聖神臨諸聽道者、
44010045	奉割禮之信徒、偕彼得而來者、因聖神之賜、亦注於異邦人、則皆駭異、
44010046	蓋聞其言諸方言、讚上帝為大也、
44010047	彼得曰、斯人既受聖神如我儕然、以水與之施洗、孰能禁之、
44010048	遂命以耶穌基督名洗之、眾請彼得居數日焉、
44011001	使徒與在猶太之兄弟、聞異邦人亦受上帝道、
44011002	及彼得上耶路撒冷、奉割者與之爭、
44011003	曰、爾入未受割者之室、與之共食耶、
44011004	彼得乃依次述其事、曰、
44011005	我在約帕祈禱、神遊象外、異象中見一器如大布繫四角、自天縋至我前、
44011006	我注目視之、內有地上四足之畜、及野獸、昆蟲、飛鳥、
44011007	且聞聲曰、彼得起、殺而食之、
44011008	我曰、主、不然、俗物及不潔者、未嘗入我口也、
44011009	復有聲自天曰、上帝所潔者、勿以為俗也、
44011010	如是者三、則皆復曳於天、
44011011	適有三人、遣自該撒利亞詣我、立我寓所之前、
44011012	聖神命我同往、勿區別、此兄弟六人偕行、入其人之室、
44011013	彼告我儕、曾見天使立於其室、曰、當遣人往約帕、請西門稱彼得者、
44011014	彼將以言告爾、俾爾與全家、藉之得救、
44011015	我甫言時、聖神臨之、如初臨於我儕然、
44011016	我遂憶主言曰、約翰固以水施洗、惟爾曹將受洗於聖神焉、
44011017	夫上帝既以恩賜予之、一如我儕在信主耶穌基督之時、我何人斯、能阻上帝耶、
44011018	眾聞之默然、歸榮上帝、曰、上帝亦賜異邦人改悔、而得生矣、○
44011019	因司提反遭難四散者、行至腓尼基、居比路、安提阿、第傳道於猶太人而已、
44011020	中有居比路古利奈數人至安提阿、亦語希利尼人、宣主耶穌焉、
44011021	主之手偕之、信而歸主者甚眾、
44011022	在耶路撒冷之會、風聞此事、遂遣巴拿巴往安提阿、
44011023	既至、見上帝之恩、則喜、勸眾堅心恆在於主、
44011024	蓋巴拿巴、善人也、充乎聖神與信、而歸主者益增、
44011025	巴拿巴往大數、訪掃羅、遇、則攜至安提阿、
44011026	與會眾偕集者一年、訓誨多人、門徒之稱基督徒、自安提阿始也、○
44011027	是時有先知數人、自耶路撒冷、至安提阿、
44011028	中有亞迦布者、感於聖神而起、示天下將有大饑、至革老丟時、果應之、
44011029	門徒定意各量其力、施濟猶太之兄弟、
44011030	於是託巴拿巴 掃羅之手、寄諸長老焉、
44012001	當時希律王措手、虐待會中數人、
44012002	斬約翰之兄弟雅各、
44012003	見猶太人悅之、又執彼得、時乃除酵之日、
44012004	下之於獄、付士卒四班守之、每班四人、意欲逾越節後、曳出以與民、
44012005	彼得既繫獄、教會為之切祈上帝、
44012006	希律將曳之出、是夜、彼得繫於二鍊、寢二卒中、守者亦於獄門外守焉、
44012007	主之使立於旁、光耀於室、拍彼得脅、寤之曰、速起、鍊遂脫其手、
44012008	天使謂之曰、束帶納履、彼得如其言、又曰、披衣從我、
44012009	遂出從之、不識天使所行為真、以為見異象也、
44012010	既過守所二重、至達邑之鐵門、門自啟、乃出、經行一衢、天使忽去之、
44012011	彼得乃悟曰、今我真知主遣其使、拯我脫希律手、與猶太民所冀者也、
44012012	思念間、至約翰稱馬可者之母馬利亞家、多人聚集祈禱、
44012013	彼得叩外門、有女曰羅大、出而聽之、
44012014	識彼得聲而喜、門不及啟、趨入、言彼得立於門外、
44012015	眾曰、爾狂也、女力言之、眾曰、然則其天使耳、
44012016	彼得叩之不已、眾啟而見之、則駭異、
44012017	彼得搖手使勿言、遂以主如何引己出獄告之、又曰、宜以此事告於雅各、及諸兄弟、遂出而他往、
44012018	及旦、眾卒不知彼得何往、不勝驚擾、
44012019	希律索之不獲、勘守卒、命殺之、遂自猶太、往該撒利亞居焉、○
44012020	希律素怒推羅西頓人、但二邑之人賴王土得養、故同心詣之、結納王之近臣伯拉斯都、而乞和焉、
44012021	希律於所定之期、衣王服、升公座、而諭之、
44012022	民呼曰、此神之聲、非人之聲也、
44012023	希律不歸榮上帝、主之使即擊之、為蟲所蝕而氣絕、○
44012024	於是上帝之道、興而彌廣、
44012025	巴拿巴、掃羅、役事既畢、自耶路撒冷而返、約翰稱馬可者偕之、
44013001	安提阿會中、有先知與教師數人、即巴拿巴、稱尼結之西面、古利奈人路求、分封君希律之幼侶馬念、及掃羅、
44013002	其事主禁食時、聖神曰、為我甄別巴拿巴、掃羅、行我召彼之事、
44013003	於是禁食祈禱、按手二人而遣之、○
44013004	二人既奉聖神之遣、往西流基、航海至居比路、
44013005	在撒拉米、宣上帝道於猶太諸會堂、約翰役事之、
44013006	經行全島、至帕弗、遇巫者、偽為先知、名巴耶穌、猶太人也、
44013007	與方伯士求保羅偕、士求保羅、哲人也、召巴拿巴、掃羅、欲聽上帝道、
44013008	以呂馬、譯即巫者、敵二人、欲使方伯弗信、
44013009	掃羅亦名保羅、充乎聖神、注視之曰、
44013010	噫、爾盈諸詭譎奸惡、為魔之子、諸義之敵、爾紊亂主之正道、將無已乎、
44013011	今主之手加諸爾、爾必瞽、暫不見日、巫之目即矇而暗、徧求人援引之、
44013012	方伯見之、奇主之道而信焉、○
44013013	保羅及從者、由帕弗舟行、至旁非利亞之別加、約翰去之、歸耶路撒冷、
44013014	保羅等、自別加、經行至彼西底之安提阿、安息日、入會堂坐焉、
44013015	讀律法與先知書畢、司會堂者、使人謂之曰、兄弟乎、若有言勸民、請言之、
44013016	保羅起、搖手曰、以色列人、與畏上帝者、聽之、
44013017	此以色列民之上帝、選我列祖、且當民旅埃及時拔之、舉手引之出、
44013018	在曠野包容之、約四十年、
44013019	既滅迦南七族、則分其地、與之為業、約四百五十年、
44013020	厥後賜以士師、至先知撒母耳、
44013021	民求王、上帝賜之便雅憫支基士之子掃羅、歷四十年、
44013022	既廢之、舉大衛為王、為之證曰、我得耶西子大衛、其人愜我心、將悉行我旨也、
44013023	上帝依所許者、由此人之裔、為以色列民、立一救主、即耶穌也、
44013024	於其未至之前、約翰先宣改悔之洗禮於以色列民、
44013025	迨畢其職、曰、爾意我為誰、我非其人也、有後我來者、即解其履、我亦弗堪、
44013026	兄弟乎、亞伯拉罕之裔、及爾中畏上帝者、此救世之道、宣至我儕矣、
44013027	夫居耶路撒冷者、及其有司、因不知基督、亦不知每安息日、所誦先知之言、乃擬定其罪而應之也、
44013028	雖未得其當死之辜、竟求彼拉多殺之、
44013029	既悉應經中指彼而載者、則自木取之下、葬於墓、
44013030	而上帝自死起之、
44013031	自加利利、同上耶路撒冷者、多日見之、今為其證於民、
44013032	夫我儕以所許列祖之福音報爾、
44013033	即上帝起耶穌、應於我儕子孫者、如詩之二篇所載、爾乃我子、我今日生爾、
44013034	論其自死起之、不復朽壞、有云、我將以大衛聖而且實之恩賜爾、
44013035	故詩又云、爾必不令爾聖者朽壞、
44013036	夫大衛在其世、行上帝之旨、既寢、歸其列祖而朽壞、
44013037	惟上帝所起者、不至朽壞也、
44013038	是以兄弟宜知罪之赦、由斯人宣於爾、
44013039	且凡信者、賴彼諸事見義、即於摩西律所不能見義者也、
44013040	慎之哉、免先知所言臨爾、
44013041	曰、藐忽者乎、爾其視之、且駭且亡、蓋於爾之時、我方有為、人雖告爾、爾必不信、○
44013042	眾出時、求於後安息日、宣此道於彼、
44013043	會既散、猶太人及進教之敬虔者、多從保羅 巴拿巴、二人與之言、勸其恆於上帝之恩、○
44013044	後安息日、邑民幾盡聚集、聽上帝之道、
44013045	惟猶太人見人眾多、則充乎嫉妒、駁保羅所言、且謗之、
44013046	保羅 巴拿巴毅然曰、上帝道宜先宣於爾、而爾棄之、自擬不堪得永生、我儕轉向異邦人矣、
44013047	蓋主如是命我儕云、我已立爾為異邦之光、俾爾為濟救、至於地極、
44013048	異邦人聞之則喜、榮上帝道、凡預定得永生者信焉、
44013049	於是主道徧揚四方、
44013050	但猶太人唆敬虔之貴婦、及邑之尊者、窘逐保羅 巴拿巴出其境、
44013051	二人對眾拂去足塵、至以哥念、
44013052	門徒充乎喜樂、及聖神焉、
44014001	二人在以哥念、同入猶太會堂宣道、致猶太人、及希利尼人、信者甚眾、
44014002	但弗順之猶太人、聳異邦人心、使憾諸兄弟、
44014003	二人居彼日久、賴主毅然而言、主假其手行諸異兆奇事、以證己之恩道、
44014004	邑眾乃分、有從猶太人者、有從使徒者、
44014005	異邦人、猶太人、與其有司蜂擁而前、欲辱之、且石擊之、
44014006	二人知之、逃至呂高尼之路司得特庇二邑、及其四境、
44014007	以宣福音、○
44014008	路司得有一弱足者坐焉、乃生而跛、從未嘗行者、
44014009	聽保羅言、保羅注視之、見其有信可愈、
44014010	乃大聲曰、爾足卓立、其人遂踊且行、
44014011	眾見保羅所為、以呂高尼方言、揚聲曰、諸神以人形臨我儕矣、
44014012	於是稱巴拿巴為丟斯、以保羅倡言、稱為希耳米、
44014013	邑外丟斯廟之祭司、牽犢奉花冠至門、欲偕眾獻祭、
44014014	使徒巴拿巴 保羅聞之、裂衣、躍入眾中、呼曰、
44014015	諸君何行此乎、我儕亦人、與爾同情、特宣福音予爾、使去此虛妄、歸於維生上帝、即造天地海、及其中之萬有者、
44014016	其於先世任萬邦各行其是、
44014017	然未嘗無證、乃施慈仁、雨降自天、果生以時、俾爾足食、喜溢於心、
44014018	二人言此、僅止眾不祭之耳、○
44014019	有猶太人來自安提阿、以哥念、唆眾、以石擊保羅、意其已死、曳出邑外、
44014020	門徒環立時、保羅起、入邑、次日與巴拿巴往特庇、
44014021	宣福音於是邑、招多人為徒、則返路司得、以哥念、安提阿、
44014022	堅門徒心、勸之恆居於道、言我儕入上帝國必歷多艱、
44014023	既於各會擇立長老、禁食祈禱、薦之於所信之主、
44014024	遂經行彼西底、至旁非利亞、
44014025	宣道於別加、下亞大利、
44014026	航海至安提阿、昔二人見託於上帝之恩、以行今所盡之職、即在此也、
44014027	既至、則集會眾、述上帝偕己所行之事、及闢信門於異邦人、
44014028	遂與門徒久居焉、
44015001	有數人來自猶太、訓諸兄弟曰、苟不依摩西例受割、不能得救也、
44015002	保羅 巴拿巴、與之大相爭辯、眾定意遣保羅 巴拿巴、及會中數人、上耶路撒冷、見使徒長老、以此端問之、
44015003	於是會眾送之行、乃經腓尼基、撒瑪利亞、述異邦人之向化、諸兄弟大喜、
44015004	至耶路撒冷、會眾及使徒長老接納之、遂述上帝偕己所行之事、
44015005	有法利賽黨信者數人、起而言曰、必為之行割、且命守摩西之例、○
44015006	使徒與長老集議此事、
44015007	多所辯論、彼得起、語眾曰、兄弟乎、爾知上帝昔於爾中選我、使異邦人由我口聞福音而信、
44015008	且知人心之上帝、為之證、
44015009	賜以聖神、亦如賜我然、無分彼此、以信潔其心、
44015010	今何為試上帝、以列祖及我儕不克負之軛、置門徒頸乎、
44015011	我儕信己得救、乃由主耶穌恩、亦如彼然、○
44015012	眾默然、聽巴拿巴 保羅述上帝由彼於異邦人中、所行異蹟奇事、
44015013	言竟、雅各曰、兄弟其聽之、
44015014	西門已述上帝初垂顧異邦、由其中取民以歸己名、
44015015	諸先知之言、與此符合、
44015016	如經云、此後我將反、復建大衛傾覆之幕、復建其頹垣而立之、
44015017	俾其餘民、及凡奉我名之異邦人尋主也、
44015018	此自世初、示人斯事之主言之矣、
44015019	故我擬自異邦歸上帝者、勿擾之、
44015020	惟書諭之、戒偶像之污與淫、並勒死之牲及血、
44015021	蓋伊古以來、摩西之書、於各邑有宣之者、每安息日、讀於會堂也、○
44015022	時、使徒長老與會眾、決意於其中選人、偕保羅 巴拿巴往安提阿、即選稱巴撒巴之猶大、及西拉、乃兄弟中之尊者、
44015023	以書託之、其書云、使徒長老兄弟、請安提阿、叙利亞、基利家、異邦之諸兄弟安、
44015024	蓋聞數人出自我中、以言擾爾、傾陷爾心、然非我儕所命、
44015025	我儕同心決意選人、遣偕所愛之巴拿巴 保羅就爾、
44015026	皆為我主耶穌基督名而致命者也、
44015027	是以遣猶大、西拉、口述此事、
44015028	蓋聖神與我儕、決意不以他任加爾、惟此要者數端、
44015029	即戒祭像之物及血、並勒死之牲與淫、爾若戒此、則善矣、願爾安康、○
44015030	彼等奉遣至安提阿、集眾授書、
44015031	眾讀之、喜其慰也、
44015032	猶大 西拉、亦先知者、以多言勸兄弟而堅固之、
44015033	居久之、兄弟使之安然歸於遣之者、
44015034	惟保羅 巴拿巴、仍居安提阿、偕多人訓誨、而宣主道、○
44015035	
44015036	越數日、保羅謂巴拿巴曰、我儕且復往昔宣主道諸邑、視兄弟何如、
44015037	巴拿巴欲攜稱馬可之約翰偕往、
44015038	保羅以為攜之非宜、因其昔在旁非利亞離之而去、不偕往供事也、
44015039	遂啟爭端、彼此分離、巴拿巴攜馬可航海、往居比路、
44015040	保羅選西拉偕往、諸兄弟為之託於主恩、
44015041	乃經行叙利亞 基利家而堅諸會焉、
44016001	保羅至特庇、又適路司得、在彼有門徒提摩太者、猶太信婦之子、其父希利尼人也、
44016002	為路司得、以哥念、諸兄弟所譽、
44016003	保羅欲攜之同往、以該處之猶太人故、為之行割、蓋皆知其父為希利尼人也、
44016004	遂經諸邑、以耶路撒冷、使徒長老所定之命、授門徒守之、
44016005	於是諸會之信益堅、人數日增、○
44016006	經行弗呂家 加拉太地、蓋聖神禁其宣道於亞西亞也、
44016007	至每西亞對境、欲往庇推尼、而耶穌之神不許、
44016008	乃越每西亞、下特羅亞、
44016009	保羅夜見異象、有馬其頓人、立而求之曰、請過馬其頓助我儕、
44016010	保羅見此異象、遂圖往馬其頓、蓋意主召我儕宣福音於彼也、○
44016011	自特羅亞揚帆、徑至撒摩特喇、次日至尼亞波利、
44016012	遂適腓立比、乃馬其頓一方之首邑、羅馬新疆也、我儕居此數日、
44016013	值安息日、出邑門至河濱、知有祈禱所、坐而與既集之婦女言、
44016014	有婦名呂底亞、推亞推喇邑人也、售紫布為業、素拜上帝者聽焉、主啟其心、專嚮保羅所言、
44016015	婦舉家受洗、求我儕曰、若以我為忠於主者、則入居我家、遂強留之、○
44016016	後適祈禱所、遇一婢為卜筮之鬼所憑、以其術大利其主、
44016017	隨保羅及我儕、呼曰、斯人乃至高上帝僕、以拯救之道宣於爾曹、
44016018	如是者多日、保羅甚厭之、反身謂其鬼曰、我以耶穌基督名、命爾出之、鬼即出、○
44016019	婢之主見其獲利之望已失、則執保羅西拉、曳入市、見有司、
44016020	解於上憲曰、此猶太人也、大擾我邑、
44016021	宣我羅馬人不宜受不宜行之規、
44016022	羣眾起攻之、上憲命褫其衣、杖之、
44016023	杖甚、則下之獄、命獄吏固守之、
44016024	獄吏受命、下之內獄、以木桎其足、
44016025	夜半、保羅 西拉載禱載詠頌上帝、諸囚傾聽、
44016026	地忽大震、獄基撼動、諸門頓啟、囚之械繫盡解、
44016027	獄吏寤、見獄門啟、抽刀將自殺、意諸囚已逃也、
44016028	保羅大聲呼曰、毋自戕、我儕咸在、
44016029	獄吏索火躍入、戰慄伏於保羅 西拉前、
44016030	導之出、曰、主、我當何為而得救、
44016031	曰、信主耶穌、爾與爾家必得救矣、
44016032	遂以主道語之、及凡在其家者、
44016033	是夜是時、獄吏攜二人濯其傷、與其家人即受洗焉、
44016034	遂延之入室、設席、既信上帝、舉家喜甚、○
44016035	及旦、上憲遣隸曰、釋此二人、
44016036	獄吏以斯言告保羅曰、上憲遣人釋爾、今可出、安然而去、
44016037	保羅曰、我儕羅馬人也、未定罪、而於眾前扑之、且下獄、今欲私出我乎、必不可、宜自來、引我出也、
44016038	隸以此言覆上憲、上憲聞其為羅馬人則懼、
44016039	遂來謝焉、引之出、請去其邑、
44016040	二人出獄、入呂底亞室、見兄弟而慰之、乃去、
44017001	經行暗妃波里、亞波羅尼亞、至帖撒羅尼迦、有猶太人會堂、
44017002	保羅依然入之、歷三安息日、本諸經與人辯論、
44017003	於基督當受害、自死復起、闡發而指陳之、又云、我所宣於爾之耶穌、即基督也、
44017004	中有數人受勸、附於保羅 西拉、又敬虔之希利尼人甚多、貴婦亦不少、
44017005	但猶太人妒之、招納市井匪類、聚集羣眾、使闔邑鼓噪、突至耶孫室、欲取二人以予民、
44017006	不遇、則曳耶孫、與數兄弟、至邑宰前、呼曰、擾亂天下者亦至此、
44017007	耶孫納之、此輩所行、違該撒命、言有他王耶穌也、
44017008	眾民與邑宰、聞之、則悚懼、
44017009	乃取耶孫與餘人之保而釋之、○
44017010	於是兄弟乘夜急遣保羅 西拉往庇哩亞、至、則入猶太人會堂、
44017011	此邑之人、賢於帖撒羅尼迦人、以其樂於愛道、日究經文、果如此否、
44017012	故其中信之者眾、又有希利尼貴婦及男子亦不少、
44017013	但帖撒羅尼迦之猶太人、知保羅宣上帝道於庇哩亞、遂至彼聳眾而擾之、
44017014	兄弟即遣保羅適於海、惟西拉 提摩太尚留於彼、
44017015	送保羅者、引至雅典、既受其命召西拉 提摩太速就之、乃返、○
44017016	保羅在雅典待之、見其邑偶像充斥、中心憤激、
44017017	乃在會堂、與猶太人、及敬虔者辯論、且日在市、與所遇者亦然、
44017018	有以彼古羅、斯多亞二教之哲士數人、與之爭辨、或曰、此嘐啁者、欲何言耶、或曰、似宣揚異邦鬼神者、蓋保羅宣耶穌及復起也、
44017019	遂援之至亞畧巴古、曰、爾所言之新教、可得聞乎、
44017020	爾以異聞入我耳、故我儕欲知其意焉、
44017021	蓋雅典人、及旅是邑者、不遑他務、惟於新者是言是聽、○
44017022	保羅立於亞畧巴古、曰、雅典人乎、我見爾凡事敬畏鬼神、過矣、
44017023	適遊行時、觀爾所拜者、遇一壇、書曰、未識之神、爾所未識而崇拜者、我明告爾、
44017024	夫造宇宙及其中萬有之神、乃天地主、不居手造之殿、
44017025	非若有所需者、受人手之供事、自以生命氣息、及萬物賜眾、
44017026	且由一本造萬邦之人、以居全地、時以定之、界以限之、
44017027	俾其尋上帝、庶揣摩得之、然彼不遠我儕一人也、
44017028	蓋我儕在其中而生、而動、而存、如爾作詩者有云、我儕亦為其裔、
44017029	既為上帝裔、則不當意其性質如金銀石、為人工機巧雕琢者、
44017030	是以往時無知、上帝容之、今乃隨在命眾改悔、
44017031	蓋上帝已定一日、將以所立之人、義鞫天下、乃自死復起之、俾眾徵信焉、○
44017032	眾聞死者復起之言、或哂之、或曰、願再聞爾此言也、
44017033	於是保羅離之而去、然附而信者數人、
44017034	中有亞畧巴古之丟尼修、及婦大馬哩者、又有數人偕之、
44018001	厥後保羅去雅典、至哥林多、
44018002	遇猶太人亞居拉者、生於本都、與妻百基拉、甫自義大利來、因革老丟命猶太人、盡離羅馬、保羅就之、
44018003	以同藝故、遂偕居工作、其藝蓋製幕也、
44018004	每安息日、保羅在會堂辯論、勸猶太人與希利尼人、○
44018005	及西拉 提摩太來自馬其頓、保羅為道迫切、於猶太人證耶穌為基督、
44018006	猶太人敵而謗之、保羅拂衣曰、爾血歸諸爾、我無尤焉、今而後我就異邦人矣、
44018007	遂去之、入敬上帝者猶士都之室、鄰於會堂、
44018008	司會堂者、基利司布、與全家信主、哥林多人、多有聞道而信、且受洗者、
44018009	夜、主於異象中、語保羅曰、勿懼、宜言勿默、
44018010	蓋我偕爾、無人擊爾害爾、因我有多民於此邑也、
44018011	保羅居彼一年有六月、以上帝道訓之、○
44018012	迦流為亞該亞方伯時、猶太人、同心起攻保羅、曳至公座前、曰、
44018013	此人勸眾違律以拜上帝、
44018014	保羅將啟口、迦流語猶太人曰、猶太人乎、苟因不義奸惡之事、理宜聽爾、
44018015	若辯論言語名稱、及爾律、爾自理之、我不欲判此也、
44018016	遂逐之出、
44018017	眾執司會堂者所提尼、於公座前扑之、而迦流概不置意、○
44018018	保羅尚居多日、乃別諸兄弟、航海往叙利亞、百基拉、亞居拉偕之、在堅革哩翦髮、有誓願故也、
44018019	至以弗所、留二人於彼、自入會堂、與猶太人辯論、
44018020	眾請久居、不許、
44018021	乃別之曰、若上帝許之、我將反而就爾、遂舟行去以弗所、
44018022	至該撒利亞、登岸、上耶路撒冷、問安於會、後下安提阿、
44018023	久之又往、以次經加拉太、弗呂家之地、堅諸門徒焉、○
44018024	有猶太人、亞波羅者、生於亞力山太、至以弗所、
44018025	其人博學、諳於諸經、嘗受訓於主道、且銳志以耶穌之事、詳言誨人、惟知約翰之洗而已、
44018026	在會堂毅然而言、百基拉、亞居拉、聞而延之、述上帝之道尤詳、
44018027	亞波羅欲往亞該亞、諸兄弟勉之、遺書於門徒、令接納之、既至、大有助於由恩而信者、
44018028	蓋於眾前、力折猶太人、引諸經指明耶穌為基督也、
44019001	亞波羅在哥林多時、保羅經行高原、至以弗所、遇數門徒、問之曰、
44019002	爾信時曾受聖神否、對曰、聖神之臨、我未之聞也、
44019003	曰、然則爾受之洗、何所歸耶、曰、約翰之洗、
44019004	保羅曰、約翰施改悔之洗、謂民當信後己而來者、即耶穌也、
44019005	眾聞之、則受洗、歸主耶穌之名、
44019006	保羅為之按手、聖神臨之、遂言諸方言及預言、
44019007	共約十有二人、○
44019008	保羅入會堂、毅然而言、歷三月、以上帝國之事辯論勸誨、
44019009	然有剛愎弗順者數人、當眾前詆誹此道、故保羅去之、亦令門徒離之、日在推喇奴之學塾辯論、
44019010	如是者二年、致居亞西亞之猶太人、希利尼人、悉聞主道、
44019011	上帝假保羅之手、行非常之能事、
44019012	甚有自其身取巾、或襜衣、加諸病者、病即退、邪鬼亦出、
44019013	有猶太術士數人、於邪鬼所附者擅呼主耶穌名、曰、我藉保羅所宣之耶穌、命爾出、
44019014	行此者有猶太祭司長士基瓦之七子也、
44019015	邪鬼應之曰、我知耶穌、亦識保羅、爾曹誰也、
44019016	邪鬼所附之人、遂躍其上、勝而制之、致裸且傷、逃出其室、
44019017	居以弗所之猶太人、希利尼人、皆知之、無不恐懼、而主耶穌之名丕顯、
44019018	多有信者來、自承其咎、且訴其所為、
44019019	素行異術者、多集其書、焚於眾前、計值五萬金、
44019020	主道昌盛、而獲勝有如此者、○
44019021	既竟此事、保羅定意經馬其頓、亞該亞、往耶路撒冷、曰、至彼後、我亦必見羅馬矣、
44019022	乃遣供事者二人、提摩太、以拉都、往馬其頓、己則暫留亞西亞、○
44019023	維時、因斯道大有騷動、
44019024	蓋有銀工底米丟者、素製亞底米銀龕、使諸工事業增益、
44019025	乃集諸工、與之同業者曰、諸君、我儕以此業獲利、
44019026	爾所知也、此保羅勸導多人、使之轉移、謂手所作者非神、不第於以弗所、亦幾徧亞西亞、爾亦聞且見之矣、
44019027	如是、不特我業危殆、為人所輕、即大女神亞底米之殿、亦歸烏有、且徧亞西亞、及天下所拜者、其顯赫將黜矣、
44019028	眾聞之、怒甚、呼曰、大哉、以弗所人之亞底米也、
44019029	舉邑擾攘、執保羅之同行者、馬其頓人、該猶、亞里達古、同心擁入劇場、
44019030	保羅欲入見眾、門徒不許、
44019031	亞西亞官長數人、保羅友也、亦遣人勸之、勿冒險而入、
44019032	因羣眾紛亂、喧譁不一、強半不知何為而集也、
44019033	猶太人簇擁亞力山大、或曳之出眾前、亞力山大、搖手欲自訴於民、
44019034	眾識其為猶太人、同聲呼曰、大哉、以弗所人之亞底米也、如此者、約一時、
44019035	司書撫眾曰、以弗所人乎、孰不知我邑、乃守大亞底米殿、及自丟斯所降之像者乎、
44019036	此事既不能詰、則宜靜息、毋造次、
44019037	況此人非攘殿物、非讟我女神、而爾曳之至此耶、
44019038	若底米丟與所偕之工匠、或興詞訟、自有聽訟之期、亦有方伯、彼此質成、可也、
44019039	爾曹若問他事、可於法律會堂斷之、
44019040	蓋我儕今日無故擾亂、恐因之被鞫而無辭以解也、
44019041	言畢、則散其眾、
44020001	亂既定、保羅招門徒勸之、遂言別、往馬其頓、
44020002	經其四境、以多端勸眾、則至希臘、
44020003	居三月、將乘舟往叙利亞、猶太人設計害之、遂定意由馬其頓而反、
44020004	從之適亞西亞者、有庇哩亞人畢羅斯之子所巴特、帖撒羅尼迦人亞里達古、西公都、特庇人迦猶、並提摩太、及亞西亞人、推基古、特羅非摩、
44020005	皆先往、在特羅亞相待、
44020006	除酵節後、我儕由腓立比航海、五日至特羅亞、與之相會、居七日焉、○
44020007	七日之首日、集而擘餅、保羅將於次日啟行、與眾講論、延至夜半、
44020008	所集之樓、多設燈火、
44020009	有少者猶推古、坐牖上、倦而酣睡、保羅講論已久、少者因睡熟、自三層樓墜下、扶之已死、
44020010	保羅下、伏其上而抱之、謂眾勿擾、其生猶存、
44020011	乃復上、擘餅而食、相論久之、天明遂行、
44020012	少者既生、眾攜去之、慰甚、○
44020013	我儕先登舟往亞朔、欲在彼接保羅、乃其所定因將徒步至彼也、
44020014	既會於亞朔、我儕接之、遂往米推利尼、
44020015	由彼航海、次日經基阿前、又次日泊於撒摩、又次日至米利都、
44020016	蓋保羅曾定意航海過以弗所、免久留於亞西亞、乃速行、庶於五旬節、至耶路撒冷也、○
44020017	自米利都、遣人至以弗所、招會之長老來、
44020018	至、則謂之曰、爾曹知我自初履亞西亞之日、與爾相偕、始終如何、
44020019	我之事主、凡事謙遜涕泣、因猶太人謀害而歷諸艱、
44020020	凡益爾者、我無所隱、或於眾前、或歷諸家、示爾教爾、
44020021	勸猶太人、希利尼人、宜以改悔向上帝、以信向我主耶穌基督、
44020022	今我心迫切往耶路撒冷、未知所遇若何、
44020023	惟聖神每邑示我、有械繫患難俟我也、
44020024	然我不以己生為意、而貴之、惟欲盡我程途、及由主耶穌所授之職、以證上帝恩惠之福音、
44020025	我素與爾交遊、宣上帝國、今知爾眾、不復覿我面矣、
44020026	故我今日為證於爾、眾人之血、我無與焉、
44020027	蓋上帝之旨、我無隱諱、悉宣於爾、
44020028	爾當自慎、亦慎全羣、乃聖神立爾監督於其中、以牧上帝之會、即以己血所購者也、
44020029	我知我去後、將有兇狼入爾中、不惜其羣、
44020030	亦將有人起於爾中、出悖逆之言、誘門徒從之、
44020031	故當儆醒、憶我三年之久、晝夜不息、涕泣以勸爾眾、
44020032	今我薦爾於上帝、及其恩道、能建立爾、賜爾有業於凡成聖者之中、
44020033	我未始貪人之金銀衣服、
44020034	乃此二手嘗供我、及偕我者之需、爾所知也、
44020035	我凡事垂範示爾、當如是勤勞、以扶助柔弱者、且憶主耶穌之言、予者較受者、更有福也、○
44020036	言畢跪而偕眾祈禱、
44020037	眾大哭、俯保羅頸、而吻接之、
44020038	為其言不復覿我面、甚以為憂、乃送之登舟、
44021001	我儕既別眾、揚帆徑至哥士、翌日至羅底、遂適帕大喇、
44021002	遇往腓尼基之舟、登之而行、
44021003	遙望居比路右行而遇之、航至叙利亞、於推羅登岸、蓋舟於彼卸載也、
44021004	遇有門徒、與居七日、斯人感於聖神、謂保羅勿履耶路撒冷、
44021005	越七日、啟行、眾偕妻孥、送至邑外、皆跪於岸而祈禱、
44021006	互相言別、我儕登舟、眾乃歸、
44021007	自推羅至多利買、水程既盡、乃問安於兄弟、同居一日、
44021008	次日起行、至該撒利亞、入宣道者腓利家居之、彼乃七執事之一也、
44021009	有四女、皆處子、而能預言、
44021010	既居數日、有先知亞迦布者、來自猶太、
44021011	就我儕、取保羅之帶、自縛手足、曰、聖神言、猶太人在耶路撒冷、將如此縛斯帶之主、付異邦人手矣、
44021012	我儕與是地之人聞之、勸保羅勿上耶路撒冷、
44021013	保羅曰、爾曹胡為哭泣而摧我心乎、我為主耶穌名、不第受縛、即死於耶路撒冷、亦甘心也、
44021014	既不受勸、我儕則止、曰、主旨得成矣、○
44021015	逾數日、束裝上耶路撒冷、
44021016	有該撒利亞數門徒偕往、攜居比路人拿孫舊門徒也、我儕擬居其家焉、○
44021017	既至耶路撒冷、諸兄弟欣然相接、
44021018	次日、保羅與我儕、入見雅各、諸長老亦在、
44021019	保羅既問眾安、即以上帝由己行於異邦之役事、一一述之、
44021020	眾聞之、歸榮上帝、謂保羅曰、兄弟、爾見猶太信者數萬、皆熱衷守律、
44021021	彼聞爾教異邦之猶太人、背摩西、勿與子行割、亦勿從諸規、
44021022	今將若何、蓋彼必聞爾至、
44021023	故宜依我言而行、偕我有誓願者四人、
44021024	爾攜之、與之同潔、代為捐費、俾得薙髮、如此、則眾知前所聞者皆虛、而爾自守律而行也、
44021025	至於異邦之信者、我儕已遺書、擬定宜戒祭像之物、及血、並勒死之牲、與淫而已、
44021026	次日、保羅攜其人、與之同潔、入殿、告以潔期滿於何時、迨為之獻祭焉、○
44021027	七日將竟、來自亞西亞之猶太人、見保羅在殿、唆眾執之、
44021028	呼曰、以色列人其助之、此乃徧處教眾、敵民與律、及斯殿者、又引希利尼人進殿、污此聖所、
44021029	蓋眾曾見以弗所人特羅非摩偕保羅在邑、疑其引之入殿也、
44021030	於是舉邑震動、民趨集、執保羅曳之出殿、諸門即閉、
44021031	方欲殺之、營中之千夫長、聞舉耶路撒冷紛亂、
44021032	即率士卒、及百夫長、趨就之、眾見千夫長與士卒、則不復扑保羅、
44021033	千夫長前執保羅、命以二鏈繫之、問其為誰、所行何事、
44021034	眾譁不一、千夫長因眾擾亂、不得其情、命曳之入營、
44021035	及階、以眾擁甚、士卒遂負保羅、
44021036	眾隨而呼曰滅之、○
44021037	保羅將入營、謂千夫長曰、我與爾言可乎、曰、爾諳希利尼言乎、
44021038	爾非昔日作亂之埃及人、率兇徒四千、出於野者乎、
44021039	保羅曰、我乃猶太人、生於基利家之大數、非鄙邑民也、請許我與民言、
44021040	許之、保羅立於階、向民搖手、既而靜默、則以希伯來言語之、
44022001	曰、諸父兄弟、我今自訴於爾、請聽之、
44022002	眾聞其言希伯來言、靜默益甚、
44022003	保羅曰、我乃猶太人、生於基利家之大數、長於此邑、受業於迦瑪列門、依我祖之嚴律、為上帝熱衷、一如今日爾眾然、
44022004	我曾窘逐斯道之人、以至於死、無論男女、繫付於獄、
44022005	大祭司與諸長老、亦為我證、我曾受其遺兄弟之書、往大馬色、欲繫在彼者、曳至耶路撒冷受刑、
44022006	行近大馬色、時約日中、忽有大光自天環照、
44022007	我即仆地、聞聲謂我曰、掃羅、掃羅、何窘逐我、
44022008	我對曰、主、為誰、曰、我乃拿撒勒 耶穌、爾所窘逐者也、
44022009	偕我者、見光不聞其聲、
44022010	我曰、主、我當何為、曰、起、入大馬色、在彼凡所定爾將行者、悉告爾焉、
44022011	緣光之耀、我不能見、偕我者、援我手導入大馬色、
44022012	有亞拿尼亞者、依律敬虔、為居大馬色之猶太人所稱、
44022013	就而立於我傍、曰、兄弟掃羅、爾可復見、我即舉目見之、
44022014	又曰、我列祖之上帝立爾、俾知其旨、見彼義者、聞其口出之言、
44022015	蓋爾將以所見所聞者、為證於眾、
44022016	今何待乎、起、籲其名而受洗、滌爾罪焉、
44022017	我反耶路撒冷、在殿祈禱、神遊象外、
44022018	見其語我曰、速出耶路撒冷、蓋其人不納爾所證於我者、
44022019	我曰、主、眾知我囚信爾者、在諸會堂扑之、
44022020	證爾者司提反之血見流時、我旁立樂從、守殺之者之衣、
44022021	主曰、往哉、我將遣爾、遠適異邦、○
44022022	眾聞之至此、則揚聲曰、是夫也、當去之於世、不宜生也、
44022023	眾喧呼、擲衣播塵於空、
44022024	千夫長乃命攜保羅入營、以鞭拷訊之、欲知眾之喧呼何故、
44022025	方以革帶繫之、保羅謂旁立之百夫長曰、羅馬人未定罪而鞭之、可乎、
44022026	百夫長聞之、往告千夫長曰、爾何為乎、此羅馬人也、
44022027	千夫長前謂保羅曰、告我、爾為羅馬人否、
44022028	曰、然、千夫長曰、我以多金得入此籍、保羅曰、我生而然者也、
44022029	於是拷訊者退、千夫長知其為羅馬人、因曾縛之、亦懼、○
44022030	翌日、欲確知猶太人訟之之實、乃解其縛、命祭司諸長、與公會皆集、攜保羅出、立於眾前、
44023001	保羅注視公會曰、兄弟乎、我於上帝前、以良心處世、至於今日、
44023002	大祭司亞拿尼亞、命侍立者擊其口、
44023003	保羅曰、粉飾之牆乎、上帝將擊爾、爾坐其位、依律鞫我、乃違律命繫我乎、
44023004	侍立者曰、上帝之大祭司、爾詬之乎、
44023005	保羅曰、兄弟乎、我不識其為大祭司也、記有之、勿誹爾民之有司、
44023006	保羅知斯眾半為撒都該人、半為法利賽人、乃於會中呼曰、兄弟乎、我法利賽人也、亦法利賽人之子、今受鞫、乃因死者復起之望也、
44023007	言竟、法利賽人、與撒都該人、互起爭端、眾遂分歧、
44023008	蓋撒都該人言無復起、無天使、無神靈、而法利賽人言皆有之、
44023009	乃大喧譁、法利賽黨之士子數人、起而爭曰、我見此人無惡、或有神靈、或天使、與之言乎、
44023010	時、大起紛爭、千夫長恐保羅被眾扯裂、命軍士下、於眾中奪之、引之入營、○
44023011	是夜、主立其旁曰、安爾心、爾既證我於耶路撒冷、亦必如是證於羅馬、○
44023012	及旦、猶太人結黨誓而自呪曰、不殺保羅、不食不飲、
44023013	同謀者四十餘人、
44023014	乃詣祭司諸長與長老、曰、我儕已發重誓、不殺保羅、不進食也、
44023015	今請偕同公會、告千夫長、明日曳之至爾前、若將詳究其情者、我儕已備、於其未至時殺之、
44023016	保羅姊妹之子、聞其設伏、入營以告保羅、
44023017	保羅請一百夫長至曰、引此少者見千夫長、有事告之、
44023018	遂引詣千夫長曰、囚者保羅、請我引此少者見爾、有事以告、
44023019	千夫長執其手、至僻處、私問曰、有何告我、
44023020	曰、猶太人相約、求爾明日曳保羅至公會、若將詳詰其情者、
44023021	乞勿從之、蓋其中有四十餘人、設伏伺之、且誓而自呪、不殺保羅、不食不飲、今已備矣、惟冀爾許之耳、
44023022	千夫長遣少者去、戒之曰、爾以斯事報我、勿以告人、
44023023	遂召百夫長二人、曰、備卒二百、騎七十、持戟者二百、今夜亥初、往該撒利亞、
44023024	且備畜使保羅乘之、護至方伯腓力斯、
44023025	又遺以書、其畧曰、
44023026	革老丟 呂西亞、請方伯腓力斯大人安、
44023027	此人為猶太人所執、將殺之、我聞其為羅馬人、率軍士往拯之、
44023028	欲知訟之之故、引之至其公會、
44023029	見所訟者、祇辯論其律、非為當死當繫之事、
44023030	或以將害斯人之計告我、我即遣就爾、亦命訟之者、告於爾前、○
44023031	軍士奉命、攜保羅夜至安提帕底、
44023032	次日、騎兵送之、餘者歸營、
44023033	至該撒利亞、呈書方伯、使保羅立於前、
44023034	方伯覽畢、問為何省人、知其屬基利家、
44023035	曰、訟爾者至、我將聽爾、遂命守之於希律公廨、
44024001	越五日、大祭司亞拿尼亞、與長老數人、及辯士帖土羅、下至該撒利亞、訟保羅於方伯、
44024002	召保羅至、帖土羅訟之曰、
44024003	腓力斯大人、我儕由爾獲享承平、藉爾先見、此邦之敝俗得以轉移、我儕隨時隨地、感謝靡既、
44024004	今不敢煩瀆、惟求寬宥、聽我片言、
44024005	蓋我儕見此人如癘疫、於天下猶太人中滋亂、為拿撒勒黨之首、
44024006	曾欲辱殿、我儕執之、
44024007	
44024008	爾訊之、可知我所控之諸端矣、
44024009	猶太人同聲曰、誠如是也、○
44024010	方伯頷之、保羅言曰、我知爾聽訟此邦有年矣、故樂自申訴、
44024011	我上耶路撒冷崇拜、僅十有二日、爾可詢而知也、
44024012	彼未嘗見我在殿、或會堂、或邑中、與人辯論聳眾、
44024013	今訟我之事、彼不能證於爾前、
44024014	惟此一事、我於爾承之、即彼所謂旁門之道、我依之、奉事我列祖之上帝、悉信合於律法、及先知書所載者、
44024015	且於上帝有望、無論義與不義、皆將復起、亦如彼所冀者也、
44024016	我於此自勵、對上帝及世人、常存無虧之良、
44024017	今歷多年、我攜周濟我邦之資、及所獻之禮而歸、
44024018	彼遇我在殿自潔、無眾無譁、惟自亞西亞來之猶太數人、
44024019	彼若有可罪我者、今宜在爾前控之、
44024020	不然、則任斯人自言、見我立公會前、有何不義、
44024021	但為一言、即我立眾中呼曰、我今被鞫於爾前、乃因死者復起之理也、○
44024022	腓力斯詳知斯道、遂遲延之、曰、俟千夫長呂西亞至、我將判定爾事、
44024023	遂命百夫長守保羅而寬之、其友供之者、概勿禁、○
44024024	越數日、腓力斯與其妻、猶太女土西拉至、召保羅聽其言基督耶穌之道、
44024025	保羅論公義節制、及將來之鞫、腓力斯懼曰、今且退、暇時將召爾、
44024026	因冀保羅納以金、遂屢召共語也、
44024027	越二年、波求 非斯都、代腓力斯職、腓力斯欲取悅猶太人、仍留保羅於縲絏中、
44025001	非斯都、蒞任三日、自該撒利亞、上耶路撒冷、
44025002	祭司諸長、與猶太尊者、訟保羅、
44025003	乞恩准取之至耶路撒冷、將設伏於路而殺之、
44025004	非斯都曰、保羅拘留該撒利亞、我將速返、
44025005	又曰、爾中有權者、可同往、其人有何不韙、則訟之、○
44025006	非斯都居彼、不過旬日、遂下至該撒利亞、翌日、升座、命引保羅至、
44025007	自耶路撒冷來之猶太人環立、以多且重之故訟之、而不得其據、
44025008	保羅訴曰、猶太人之律、或殿、或該撒、我皆未犯之、
44025009	非斯都欲取悅猶太人、謂保羅曰、爾願上耶路撒冷、受鞫於我前乎、
44025010	保羅曰、我立於該撒公堂、乃我當受鞫之地、我未嘗行不義於猶太人、爾所明知也、
44025011	若行不義、而干死罪、雖死不辭、若訟我者皆虛、則無人能以我付彼、我上叩該撒矣、
44025012	非斯都與公會相議、乃謂之曰、爾既上叩該撒、必往見該撒矣、○
44025013	越數日、亞基帕王、與百尼基氏、至該撒利亞、問安於非斯都、
44025014	居彼久之、非斯都以保羅事陳於王曰、有腓力斯所留之囚、
44025015	我在耶路撒冷時、祭司諸長、與猶太長老訟之、求定其罪、
44025016	我應之曰、被訟者、未與訟者面質、申訴其事、即置之死、非羅馬人例也、
44025017	猶太人來集於此、我不遲延、翌日升座、命引其人至、
44025018	訟之者立、所訟之惡、非我所逆料者、
44025019	惟攻之以關乎敬鬼神之道、與一已死之人名耶穌者、而保羅言其生也、
44025020	我游移如何審訊、故問其欲往耶路撒冷受鞫否、
44025021	彼欲上叩、俟皇帝判定、故命留之、待解於該撒也、
44025022	亞基帕曰、我亦欲聽此人、曰、明日可聽之、○
44025023	翌日、亞基帕、與百尼基氏、大張儀仗而來、偕諸千夫長、及邑之尊者、入公堂、非斯都命引保羅至、
44025024	曰、亞基帕王、與凡在此者乎、爾視此人、乃猶太人眾、在耶路撒冷、及此處求我者、呼曰、不容其生也、
44025025	然我察知其未行當死之事、且已上叩皇帝、故我定意解之、
44025026	惟未得其情、以奏我主、故出之眾前、尤在爾亞基帕王前、致審訊後、得有所陳、
44025027	蓋我以為解囚、而不奏訟辭、非理也、
44026001	亞基帕謂保羅曰、許爾自陳、保羅舉手訴曰、
44026002	亞基帕王乎、我為猶太人所訟者、今日得陳於爾前則幸、
44026003	更幸者、因猶太人之例規辯端、皆爾所知、故求寬忍聽我、
44026004	我自少小時為人若何、自始偕我故土之民、及在耶路撒冷、猶太人皆知之、
44026005	彼儻肯作證、則知我自始依我教至嚴之門、為法利賽人也、
44026006	今我立而被鞫、乃為望上帝所許於列祖者、
44026007	我十二支、日夜殷勤崇事、亦望獲此許耳、王乎、我為此望、為猶太人所訟、
44026008	上帝若起夫死者、爾曹何以為不可信乎、
44026009	昔我意謂拿撒勒 耶穌之名、當多方攻之、
44026010	又嘗行之於耶路撒冷、且由祭司諸長受權、多囚聖徒、迨其見殺、我亦許之、
44026011	又屢刑之於會堂、強使褻瀆、攻之益狂、窘逐之至於外邑、
44026012	王乎、我以祭司諸長之權、奉命往大馬色、
44026013	時當正午、途中見自天有光、燦耀於日、環照我及同行者、
44026014	眾皆仆地、我聞有聲、以希伯來音語我曰、掃羅、掃羅、何窘逐我、爾以足觸莿、難矣、
44026015	我曰、主歟、爾為誰、曰、我乃爾所窘逐之耶穌也、
44026016	起而立、蓋我特見於爾、立爾為役與證、以證爾所見、及我將示爾者、
44026017	我將拯爾於斯民、及異邦中、
44026018	即今遣爾就之者、俾啟其目、使之離暗就光、脫撒但之權、而歸上帝、致得罪赦、同獲因信成聖之業、
44026019	亞基帕王乎、是以我未違自天之示、
44026020	乃先於大馬色、次於耶路撒冷、舉猶太地、爰及異邦人、告之宜改悔、歸上帝、而行事符於改悔、
44026021	猶太人因此執我於殿、欲殺我、
44026022	然我蒙上帝之佑、今日猶存、並證於尊者卑者之前、所言無非先知及摩西預言之事、
44026023	即基督必受害、本其由死復起、光照斯民、及異邦人也、○
44026024	保羅如此申訴、非斯都大聲曰、保羅、爾狂矣、爾多學、令爾狂矣、
44026025	曰、非斯都大人、我非狂、我所言者、乃真實通明之言、
44026026	以王知此、故於王前毅然言之、且深信此事、無所隱諱、蓋非行於僻隅也、
44026027	亞基帕王乎、爾信諸先知否、我知爾信也、
44026028	亞基帕謂保羅曰、爾以少許之勸勉、令我為基督徒耶、
44026029	保羅曰、我求上帝、無論以少以多、不獨使爾、即凡今日聽我者、除此械繫、均與我無異也、○
44026030	王與方伯、及百尼基氏、並同坐者皆起、
44026031	退而相語曰、斯人所為、無當死當繫之事、
44026032	亞基帕謂非斯都曰、斯人若未上叩該撒、釋之可也、
44027001	既擬後、使我儕航海、往義大利、則以保羅及他囚數人、付御營之百夫長猶流、
44027002	遂登亞大米田舟、將往亞西亞海濱諸處、揚帆而行、有馬其頓之帖撒羅尼迦人亞里達古、偕焉、
44027003	次日、泊於西頓、猶流善待保羅、許就其友、俾得供給、
44027004	由彼揚帆行居比路島下、風逆故也、
44027005	既濟基利家旁非利亞之海、至呂家之每拉、
44027006	遇亞力山太舟、將往義大利、百夫長令我儕登之、
44027007	緩行多日、僅至革尼土對面、為風所阻、行革哩底島下、與撒摩尼相對、
44027008	僅得沿岸而行、至一處名佳澳、近拉西亞邑、○
44027009	歷時既久、已過禁食之期、舟行險危、保羅勸眾曰、
44027010	諸君、我觀此次行舟、必多損害、不第舟與貨已也、且及我儕生命矣、
44027011	然百夫長信舟長與舟主、過於保羅言、
44027012	以此澳度冬不便、多勸前行、或可至非尼基度冬、即革哩底之一澳、向東南東北者、
44027013	適南風徐來、眾以為得意、遂起錨、傍革哩底而行、
44027014	未幾狂風驟下、由島拍舟、其風名友拉革羅、
44027015	舟為風所掣、不能勝之、隨風飄蕩、
44027016	行至一小島、名高大者之下、僅能收其小艇、
44027017	既曳之上、乃多方護舟、以索縛其底、且恐擱於賽耳底灘、乃下帆任其飄蕩、
44027018	風狂蕩甚、次日、棄其所載、
44027019	又次日、拋擲舟具、
44027020	多日不見日星、風雨交迫、而得救之望竟絕、
44027021	眾久未食、保羅立其中曰、諸君、爾昔當聽我言、若不離革哩底、則不遭此損害矣、
44027022	今我勸爾心安、爾中無失生命者、惟舟而已、
44027023	蓋我所屬所事之上帝、其使昨夜立於我側、曰、
44027024	保羅勿懼、爾必立於該撒之前、且上帝悉以同舟者賜爾、
44027025	故諸君宜安爾心、我信上帝、我儕所遇者、必如所言也、
44027026	然必擱於一島矣、○
44027027	至第十四夜、舟飄於亞底亞海、約夜半、舟子以為近岸、
44027028	測水得二十仞、少進、又測得十五仞、
44027029	恐觸石、於舟尾投四錨、以冀天明、
44027030	舟子欲棄舟而逃、下小艇、佯為投錨於舟首者、
44027031	保羅謂百夫長與士卒曰、此人不留於舟、爾曹不得救也、
44027032	士卒即斷小艇之索、任其飄去、
44027033	天將明、保羅勸眾取食、曰、爾曹懸望、忍飢不食、今已十四日矣、
44027034	故勸爾食、與爾得救有關也、蓋爾眾一髮不隕於首、
44027035	言畢取餅、當眾前謝上帝、擘而先食、
44027036	眾心乃安、亦食焉、
44027037	在舟者、共二百七十六人、
44027038	既食而飽、棄麥於海以輕舟、
44027039	天明、不識其地、惟見一澳有岸、乃共議或可進舟於其上、
44027040	遂棄錨於海、鬆舵纜、揚帆迎風、望岸而行、
44027041	遇二水夾流處、舟遂擱、舟首膠定不動、舟尾因浪猛而破、
44027042	士卒議殺諸囚、恐有泅而逃者、
44027043	百夫長欲救保羅、阻其所謀、命能泅者先下水登岸、
44027044	其餘或乘板、或憑舟中物、於是皆得救登岸焉、
44028001	既得救、知其島名米利大、
44028002	夷人以非常之情相待、爇火納我、因雨而寒也、
44028003	適保羅斂薪一束、置於火、有蝮因熱而出、齧其手、
44028004	夷人見蛇懸之、相語曰、是誠兇徒、雖免於海、義不容其伯也、
44028005	保羅拂蛇於火、無所損傷、
44028006	夷人度其必腫、或忽仆而死、久之、見其無恙、則轉謂其為神也、○
44028007	島長部伯流、有田近此、以禮相接、款留三日、
44028008	適部伯流之父患熱及血痢而臥、保羅入而祈禱、按手其上而愈之、
44028009	自是島中患病者、亦就醫焉、
44028010	彼眾優禮我儕、行時、以所需者相贈、○
44028011	閱三月、登亞力山太舟前行、其舟號丟斯雙子、乃於斯島度冬者、
44028012	至叙拉古、泊居三日、
44028013	由彼繞行、至利基翁、越一日南風起、次日至部丟利、
44028014	遇兄弟、請我同居七日、遂往羅馬、
44028015	羅馬兄弟聞之、出迎於亞比烏市、及三館、保羅見之、謝上帝而心安、○
44028016	既入羅馬、許保羅偕守卒一人別居、
44028017	越三日、保羅招猶太諸長者、既集、謂之曰、兄弟、我未干犯斯民、及列祖之規、然自耶路撒冷被囚、付於羅馬人手、
44028018	羅馬人訊我、見無死罪、欲釋之、
44028019	惟猶太人爭之、我不得已、上叩該撒、非有所訟我邦也、
44028020	緣此、請爾相見相諭、蓋我為以色列所望者、乃為此鏈所繫、
44028021	眾曰、我儕未接自猶太論爾之書、亦未有兄弟來此、或報或言爾有何不善、
44028022	但我欲聞爾意若何、蓋此教我知其隨在見詆矣、○
44028023	既定期、多就之於寓、保羅自朝至暮、本摩西律、及先知言、證上帝國、且以耶穌之事勸之、
44028024	所言有信者、亦有不信者、
44028025	兩不相合、乃散、將散時、保羅以一言語之曰、善哉、聖神託先知以賽亞告爾列祖云、
44028026	往告此民曰、爾將聽而不聰、視而不明、
44028027	蓋斯民心頑、耳聵、自閉其目、恐目視、耳聽、心悟、轉移而我醫之、
44028028	故爾當知上帝之拯救、施於異邦人、
44028029	彼將聽之也、○
44028030	保羅居自租之屋二年、凡來見者接納之、
44028031	宣上帝國、以主耶穌基督之事、毅然教誨、無有禁之者、
45001001	耶穌基督之僕保羅、奉召為使徒、特簡以宣上帝福音、
45001002	即昔藉諸先知所許、載於聖經者、
45001003	乃謂其子、依形軀言、自大衛之裔而生、
45001004	依維聖之神言、因自死復生、以權能證為上帝子、即我主耶穌基督、
45001005	我儕由彼受恩、及使徒職、使萬邦緣其名因信而服、
45001006	爾曹亦在其中、為耶穌基督所召、
45001007	凡在羅馬為上帝所愛、蒙召為聖徒者、願恩惠平康、由我父上帝及主耶穌基督歸爾、○
45001008	首焉者、我賴耶穌基督、為爾眾謝我上帝、因爾之信舉世宣揚、
45001009	蓋上帝、即我於其子之福音、以心神所崇事者、證我常言及爾、
45001010	祈禱間、所恆求者、庶依上帝旨、終得坦途就爾、
45001011	蓋我切願見爾、以屬神之恩賜貺爾、致爾堅定、
45001012	即我偕爾、因爾我同信、互相得慰也、
45001013	兄弟乎、我願爾知、我每立志就爾、欲於爾中得果、如在他邦然、但至今仍有所阻、
45001014	我於希利尼人、化外人、智者愚者、皆負其債、
45001015	故願盡我心、並宣福音於爾在羅馬者、
45001016	我不以福音為恥、是乃上帝之能、以救凡信者、先猶太人、次希利尼人、
45001017	蓋上帝之義、於斯而著、由信致信、如經云、義者將因信而生、○
45001018	夫上帝之怒、自天而顯、加諸人之不虔不義者、即以不義而抑真理者也、
45001019	蓋所可知乎上帝者、彰於其衷、乃上帝彰之也、
45001020	自創世以來、上帝之永能神性、即所莫見者、已明見矣、乃由所造之物而知之、致人末由推諉、
45001021	顧彼既知上帝、而不以上帝榮之、亦不謝之、乃思議虛妄、心蠢而昧、
45001022	自稱為智、適成為愚、
45001023	以不朽上帝之榮、而易以必朽之人、及禽獸昆蟲之狀、○
45001024	故上帝任其心之嗜慾、陷於不潔、致互辱其身、
45001025	彼以上帝之真、易之以偽、寧崇奉受造之物、不崇奉造物之主、夫上帝乃世世當頌者、阿們、○
45001026	是以上帝任其可恥之慾、婦女以順性之用、變為逆性之用、
45001027	男子亦然、棄婦女順性之用、嗜慾互爍、男與男行邪僻、自受謬妄當得之報、○
45001028	彼知識中既不願有上帝、上帝遂任其喪心、行非宜之行、
45001029	充諸不義、惡慝、貪婪、暴很、媢嫉、兇殺、爭鬥、詭譎、陰險、
45001030	隱刺、毀謗、憎上帝、狎侮、傲慢、矜誇、造惡、違逆父母、
45001031	愚昧、背約、不情、不慈、
45001032	若輩既知上帝之定命、凡行此者宜死、乃不第自行之、又悅人行之、
45002001	是以凡爾擬人者、無可推諉、蓋爾擬人、適以罪己、因爾所擬者、躬自蹈之也、
45002002	夫人行此、我知上帝必依真理鞫之、
45002003	人乎、爾擬行此者、而自蹈之、豈以為將逭上帝鞫乎、
45002004	抑輕褻其宏大之慈惠寬容恆忍、不知上帝之慈惠導爾改悔乎、
45002005	乃任爾剛愎、罔有悛心、積怒厥躬、以至上帝震怒、顯其義鞫之日、
45002006	各依其行而報之、
45002007	凡恆於為善、求尊榮不朽者、以永生報之、
45002008	結黨不從真理、而從非義者、以忿怒報之、
45002009	患難、窘苦、加諸作惡者、先猶太人、次希利尼人、
45002010	尊榮、平康、賚諸作善者、先猶太人、次希利尼人、
45002011	蓋上帝不偏視人也、
45002012	凡無律獲罪者、亦將無律而淪亡、有律獲罪者、將依律而受鞫、
45002013	在上帝前、非聽律者為義、乃行律者稱義、
45002014	蓋異邦人無律、若率性而行合律之行、是無律而自為律、
45002015	乃律銘於其心、彰之以行、良心亦與同證、其相議也、或訟或恕、
45002016	迨上帝由耶穌基督鞫人隱微之日、依我福音焉、○
45002017	爾名為猶太人、以律自恃、以上帝自詡、
45002018	既習於律、則知其旨、且樂夫至善、
45002019	自信為瞽者之相、暗者之光、
45002020	愚者之師、赤子之傅、於律中有知識真理之模範、
45002021	夫爾誨人、而不自誨乎、爾言勿竊、而自竊乎、
45002022	爾言勿淫、而自淫乎、爾惡偶像、而自刧殿乎、
45002023	爾以律自誇、而干律以辱上帝乎、
45002024	上帝之名、緣爾受謗於異邦、如經所載矣、
45002025	爾若行律、則割禮有益、若干律、則割如未割、
45002026	若然、則未割者守律之義、雖未割、不謂之為割乎、
45002027	其素無割而守律者、不罪爾以文與割而干律者乎、
45002028	蓋顯為猶太人者、非猶太人、顯於身之割、非割也、
45002029	惟隱為猶太人者、誠猶太人、受於心之割、乃割也、在性靈不在儀文、其稱譽也、非由人、乃由上帝、
45003001	然則猶太人何所長、割禮何所益乎、
45003002	曰、凡事多益、首則上帝之詔託之、
45003003	設有無信者何如耶、彼之無信、豈廢上帝信乎、
45003004	曰、非也、惟上帝誠、而人皆偽、如經云、俾爾於言見義、於鞫獲勝、
45003005	我且依人而言、若我之不義彰上帝義、我將何言、上帝降怒為不義乎、
45003006	曰、非也、若然、則上帝焉能鞫世耶、
45003007	若上帝之誠、因我之偽而益致其榮、則我何仍見鞫如罪人乎、
45003008	且何不為惡以致善乎、謗我者謂我儕有是言、其人服罪宜也、○
45003009	然則何歟、我儕愈於彼乎、曰、否、不然、我曾證猶太人、希利尼人、咸在罪下、
45003010	如經云、無義人、無其一也、
45003011	無曉悟者、無尋求上帝者、
45003012	皆棄正路、同為無益、無行善者、其一亦無也、
45003013	厥喉如未封之墓、舌施詭詐、脣藏蝮毒、
45003014	口盈呪詛荼苦、
45003015	其足疾趨以流人血、
45003016	其途翦滅殘傷、
45003017	不識平康之路、
45003018	目無上帝可畏、○
45003019	我儕知律所言、乃為律下者言之、以塞眾口、使舉世服罪於上帝前、
45003020	蓋於上帝前、無人因行律見義、第由律知罪耳、○
45003021	今上帝之義、於律外昭著、乃律與先知所證者、
45003022	即上帝之義因信耶穌基督及於諸信者、無所區別、
45003023	蓋眾已獲罪、而歉上帝之榮、
45003024	惟因基督耶穌之救贖、賴上帝恩、不勞而見義、
45003025	上帝立耶穌為挽回之祭、俾信之者藉其血而獲宥、以彰上帝義、因其寬容不究既往之罪、
45003026	今彰其義、致己為義、且義夫信耶穌者、
45003027	然則所誇安在乎、曰、無之矣、以何律無之、以行之律乎、曰、非也、以信之律耳、
45003028	故我謂人見義由乎信、非由行律也、
45003029	夫上帝獨猶太人之上帝乎、非亦異邦人之上帝乎、誠亦異邦人之上帝也、
45003030	上帝惟一、由信而義受割者、亦由信而義未受割者、
45003031	然則我儕以信廢律乎、曰、非也、乃堅律耳、
45004001	如是、試問我祖亞伯拉罕依其形軀所得者、何耶、
45004002	亞伯拉罕若因行見義、則有可誇、然於上帝前則無之、
45004003	經何云乎、亞伯拉罕信上帝、上帝遂以其信為義也、
45004004	夫行者得賞、非為恩、乃其所宜、
45004005	不行者、第信其稱不虔之人為義、其信即以之為義矣、
45004006	又如大衛謂上帝於行之外而義之者為有福、
45004007	曰、其過得宥、其罪得掩者、福矣、
45004008	主不以為有罪者、福矣、
45004009	是福也、及於受割者乎、抑亦及於未受割者乎、蓋我所謂亞伯拉罕之信即以之為義也、
45004010	何以為義、在割乎、抑在未割乎、非在割、乃在未割也、
45004011	且亞伯拉罕受割之號、即其未受割、因信為義之印證、使為凡未割而信者之父、致彼稱義、
45004012	亦為受割者之父、即不第自乎割、亦踐我父亞伯拉罕未割時而信之迹者也、
45004013	蓋上帝許亞伯拉罕及其裔、承嗣世界、非由律、乃由因信之義、
45004014	若由律者為嗣、信則虛、許亦廢矣、
45004015	蓋律以致怒、無律則無犯、
45004016	故由乎信、而依乎恩、致堅所許於諸裔、不第於宗律者、亦於宗亞伯拉罕之信者、亞伯拉罕於所信之上帝前、為我眾之父、
45004017	如經云、我立爾為萬邦之父、夫上帝即甦諸死者、命無為有者也、
45004018	亞伯拉罕雖已絕望、猶望而信、致為諸邦之父、如經云、爾裔將若星然、
45004019	彼雖年近百齡、自念其身如死、撒拉絕孕、而其信不衰、
45004020	且於上帝所許、不以不信而貳其心、惟信彌篤、歸榮上帝、
45004021	深信上帝所許者、必能成之、
45004022	故因其信以之為義、
45004023	夫經所載以之為義者、不第為彼、亦為我儕、
45004024	即信使我主耶穌自死而起者、亦將以之為義也、
45004025	夫耶穌為我罪愆而被付、且為我見義而復起焉、
45005001	是以我儕既因信見義、則由我主耶穌基督和於上帝、
45005002	亦由之以信而進於今所止之恩、且以望上帝之榮為樂、
45005003	不第此也、亦樂於患難、蓋知患難生強忍、
45005004	強忍生練達、練達生希望、
45005005	而希望不啟羞、緣上帝之愛、由賜我之聖神灌溉我心、
45005006	蓋我儕尚弱時、基督依期為不虔者死、
45005007	夫為義人死者、僅或有之、為善人死者、容或敢焉、
45005008	惟我尚為罪人時、基督為我死、上帝之愛於此而彰、
45005009	今既因其血見義、不更由之得救免怒乎、
45005010	蓋我儕尚為敵時、由其子之死、得復和於上帝、既已復和、更必於其生得救矣、
45005011	不第此也、且因我主耶穌基督、樂夫上帝、即今所由而得復和者也、○
45005012	是以罪由一人入世、因罪而有死、於是死延於眾、以皆獲罪也、
45005013	蓋律未立、罪已在世、但無律、則不得謂之罪、
45005014	然自亞當至摩西、乃死乘權、以及非若亞當之罪而獲罪者、夫亞當乃後至者之對像也、
45005015	但愆尤不如恩賜、若以一人之愆尤、致眾死亡、則上帝之恩、及因一人耶穌基督之恩賜、尤溢於眾矣、
45005016	且以一人干罪、亦不如恩賜、蓋鞫由一人以致定罪、恩賜則由多愆以致見義也、
45005017	若以一人之愆、致死乘權、則受洪恩及義之賜者、更由一人耶穌基督而乘權於生矣、
45005018	若然、如以一愆致眾定罪、亦以一義致眾見義而獲生、
45005019	蓋如以一人之逆而眾為罪、亦以一人之順而眾為義矣、
45005020	且律既至、俾愆益增、罪既增、而恩愈洪矣、
45005021	致如罪於死中乘權、恩亦若是由義而乘權至於永生、惟因我主耶穌基督焉、
45006001	然則我將何言、得毋恆於罪、俾恩益洪乎、
45006002	曰、非也、我儕於罪既死、詎尚於罪中生乎、
45006003	豈不知我儕受洗以入基督耶穌者、乃受洗以入其死也、
45006004	故我儕既由洗與之同葬而入於死、致如基督由父之榮自死見起、我儕為人、亦如是維新矣、
45006005	蓋我儕若於其死狀與之聯合、則將於其復起也亦然、
45006006	乃知舊日之我、與之同釘、俾罪之體泯、不復為罪所役、
45006007	因死者釋於罪也、
45006008	若我與基督同死、則信亦必與之同生矣、
45006009	且知基督自死見起、必不再死、死不再主之、
45006010	其死也、則一次為罪而死、其生也、則為上帝而生、
45006011	如是、爾曹於基督耶穌中、宜自視為罪而死、為上帝而生也、○
45006012	故毋容罪乘權於爾將死之身、致徇其慾、
45006013	亦毋獻肢體於罪、為不義之器、惟如自死而生者、獻己於上帝、俾肢體為義之器、以奉上帝、
45006014	蓋罪必不主爾、以爾非在律下、乃在恩下也、○
45006015	然則若何、我儕既在恩下、不在律下、可干罪乎、曰不可、
45006016	豈不知爾獻己為僕以順之、即為所順者之僕、或於罪以致死、或於順以致義乎、
45006017	感謝上帝、緣爾素為罪之僕、今自乃心、服爾所受之教範、
45006018	得釋於罪、而為義之僕矣、
45006019	因爾形軀之弱、我則以常人所言言之、爾曹曾獻肢體為不潔不法之僕、以至無度、今宜獻肢體為義之僕、以至成聖、
45006020	爾昔為罪之僕、不服於義、
45006021	昔之所行、今日恥之、其效維何、終則死亡、
45006022	今爾得釋於罪、為上帝僕、其效成聖、終則永生、
45006023	蓋罪之值乃死、上帝之恩賜乃永生、在我主基督耶穌中焉、
45007001	兄弟乎、我與諳律者言、豈不知律之束人乃畢生乎、
45007002	蓋婦之從夫、夫在則為律所縛、夫死則脫夫之律、
45007003	是以夫在而他適者、謂之淫婦、夫死則見釋於律、雖他適不為淫、
45007004	我兄弟乎、如是爾因基督之身、脫律若死、致可他適、即自死見起者、俾我儕結果於上帝、
45007005	蓋我儕徇形軀時、其由律之惡慾動於肢體、厥果維死、
45007006	今於素所縛我之律、既脫之若死、致我之奉事、不以文之舊、而以神之新矣、○
45007007	然則將何言耶、律豈罪乎、非也、非由律則我未嘗知罪、如律不言毋欲、則我不知欲、
45007008	然罪乘機、由誡而動諸欲於我中、蓋無律罪乃死、
45007009	昔我無律而生、誡至、罪復生而我死、
45007010	是致生之誡、適以致死、
45007011	蓋罪乘機因誡誘我、且因之殺我、
45007012	如是、律聖、誡亦聖、且義且善也、
45007013	然則善其死我乎、非也、但罪因善而死我、以顯其為罪、俾罪因誡而致其極耳、
45007014	夫我儕知律屬神、我屬形軀、自鬻於罪、
45007015	蓋我所為者、不自知也、以我所願者不行之、所惡者斯行之、
45007016	若我行所不願者、則許律為善矣、
45007017	今行之者、非我也、乃居我中之罪也、
45007018	蓋我知我形軀中無善、雖志於善、而未能行也、
45007019	因我不行所願之善、而行所不願之惡、
45007020	若我行所不願者、其行之者、非我也、乃居我中之罪也、
45007021	是以我覺有一律、即我願行善、而惡偕我、
45007022	蓋依內心、則悅上帝之律、
45007023	然覺肢體中別有一律、與我心志之律戰、擄我服於肢體中之罪律、
45007024	苦哉、我之為人也、誰拯我出此致死之身乎、
45007025	感謝上帝、由我主耶穌基督為然、是故我以心志服於上帝律、以形軀服於罪律、
45008001	是以凡在基督耶穌中者、無所定罪、
45008002	因致生聖神之律、由基督耶穌、釋我於罪及死之律、
45008003	蓋律因形軀而弱、致有所不能為、上帝為罪故遣其子、身具罪狀、於形軀而定罪、
45008004	使律之義成於我儕、即不依形軀而行、依神而行者也、
45008005	蓋依形軀者、志乎形軀之事、依神者、志乎神之事、
45008006	夫形軀之志乃死、神之志生且安也、
45008007	蓋形軀之志、敵乎上帝、以其不服上帝律、且不能服也、
45008008	從形軀者、不能取悅乎上帝、
45008009	設上帝之神居爾衷、則爾不從形軀、而從神矣、不有基督之神者、非其徒也、
45008010	若基督在爾衷、身則因罪而死、神則因義而生、
45008011	若自死而起耶穌者之神居爾衷、則自死而起基督耶穌者、亦必以其居爾衷之神、甦爾將死之身、○
45008012	兄弟乎、我儕非負債於形軀、致依形軀而生、
45008013	爾若依形軀而生、則必死、惟以神而泯身之所行者、則必生、
45008014	凡為上帝之神所導者、乃上帝子也、
45008015	蓋爾曹非受為奴之神、復致畏懼、乃受為子之神、因而呼曰阿爸父也、
45008016	聖神與我神共證我儕為上帝子、
45008017	既為子、則為嗣、即上帝嗣、與基督同為嗣、若與之同苦、亦必與之同榮、○
45008018	我意今時之苦、不足比將顯於我儕之榮、
45008019	受造之物引領而待上帝眾子之顯、
45008020	蓋受造之物服於虛、非其本願、因服之者之故耳、
45008021	蓋望受造之物、亦脫於敗壞之束縛、得入上帝眾子自由之榮、
45008022	我知凡受造者、至今共歎劬勞、
45008023	不第此也、我儕獲聖神之初實者、亦中心太息、以俟得成為子、即我身之贖焉、
45008024	夫我儕以望而得救、然既見之望、非望也、蓋既見之、孰猶望之乎、
45008025	然我儕望所未見者、則忍以待之、○
45008026	且聖神亦如是助我儕之弱、蓋我不知宜如何祈禱、惟聖神以莫可言之太息、代我懇求、
45008027	且鑒人心之上帝、識聖神之意、因依其旨代聖徒懇求也、
45008028	我儕知萬事同工、以益夫愛上帝者、即依其旨而蒙召者也、
45008029	上帝所預知者、又預定效其子之狀、使為眾兄弟中之冢子、
45008030	其所預定者召之、召者義之、義者榮之、○
45008031	如是、將何言耶、若上帝佑我、誰能敵我、
45008032	彼不惜己子、為我眾舍之、豈不並以萬物賜我歟、
45008033	誰訟上帝所選者乎、
45008034	上帝義之、誰罪之乎、基督耶穌既死矣、且自死而起、在上帝右、為我祈也、
45008035	誰能間我於基督之愛、或患難、阨窮、窘逐、飢餓、裸裎、艱危、白刃乎、
45008036	如經云、我儕緣爾終日見殺、視如將宰之羊、
45008037	然我儕於此諸事、賴愛我者勝而有餘、
45008038	蓋我深信或死、或生、或天使、或執政者、有能者、或今時、將來、
45008039	或高、或深、或他受造之物、皆不能間我儕於上帝之愛、即在我主耶穌基督中者也、
45009001	我宗基督、言真無誑、我是非之良、感於聖神、同為之證、
45009002	我有大憂、痛心不已、
45009003	即為兄弟骨肉之親、見絕於基督、亦所願也、
45009004	彼固以色列人、得為上帝子、有榮耀、諸約、律例、禮儀、應許、
45009005	列祖、其祖也、依形軀言、基督由之而出、即在萬有之上、永世當頌之上帝、阿們、
45009006	非謂上帝之言廢也、蓋出於以色列者、非盡以色列人、
45009007	亦非因其為亞伯拉罕之裔、遂盡為子、經云、由於以撒者、乃謂爾裔也、
45009008	是則形軀之子非上帝子、惟應許之子稱裔也、
45009009	其所許之言云、屆期我至、撒拉必生子、
45009010	不第此也、利百加由我祖以撒而妊、
45009011	二子未生、善惡未形、俾上帝選人之旨不移、非由乎行、乃由乎召之者、
45009012	遂諭利百加曰、長子必事幼子、
45009013	如經云、我愛雅各、而惡以掃、○
45009014	然則將何言耶、上帝有不義乎、非也、
45009015	蓋諭摩西云、我欲矜恤者矜恤之、欲憐憫者憐憫之、
45009016	是則非由志意、非由馳驅、乃由矜恤之上帝也、
45009017	蓋經諭法老云、我之興爾、特彰我能於爾、揚我名於天下、
45009018	是上帝隨所欲矜恤之、亦隨所欲剛愎之、○
45009019	如是、爾必語我云、上帝何尚責人乎、孰逆其旨乎、
45009020	人乎、爾為誰、反詰上帝耶、受造之物、豈謂造之者云、爾何若是造我乎、
45009021	陶人豈無權於泥、由一團而造器、一為尊、一為卑乎、
45009022	若上帝欲彰其怒、示其能、以恆忍包容可怒之器、備以毀敗者、
45009023	且欲示其豐富之榮於矜恤之器、備以獲榮者、
45009024	即我儕蒙召之人、不第自猶太、亦自異邦、如是尚何言哉、
45009025	何西阿書載上帝言云、我將稱非我民者為我民、非蒙愛者為蒙愛、
45009026	昔於某地語人曰、爾非我民、將於斯地稱為維生上帝子、
45009027	以賽亞指以色列呼曰、以色列眾子、其數雖如海沙、得救者其孑遺耳、
45009028	蓋主將踐其言於世、且果決而成之、
45009029	如以賽亞曾言、若萬軍之主、未遺餘種於我、則我儕已如所多瑪 蛾摩拉矣、○
45009030	然則將何言耶、異邦人未趨義而得義、即由信之義也、
45009031	惟以色列人趨義之律而不及、
45009032	此何故耶、曰不由於信、而由於行、乃蹶於躓人之石、
45009033	如經云、我以躓人之石、礙人之磐、置於錫安、信之者、必不啟羞也、
45010001	兄弟乎、我心所願而祈於上帝者、俾以色列人得救也、
45010002	我為之證、彼為上帝熱衷、但不依真知焉、
45010003	蓋不識上帝之義、而求立己之義、故不服上帝之義也、
45010004	夫律盡於基督、致義夫諸信者、
45010005	摩西書云、行律之義者、則因之而生、
45010006	但由信之義則曰、爾勿意謂誰升於天、即言攜基督而下也、
45010007	誰下於淵、即言攜基督自死而上也、
45010008	然則何謂耶、曰、道在邇、在汝口、在汝心、即由信之道、我儕所宣也、
45010009	若爾以口認耶穌為主、心信上帝自死起之、則得救、
45010010	蓋人心信以致義、口認以致救、
45010011	經云、凡信之者不啟羞、
45010012	夫猶太人、希利尼人、無所區別、咸共一主、其豐恩及於凡籲之者、
45010013	故曰、籲主名者、悉得救也、
45010014	然未嘗信之、何由籲之、未嘗聞之、何由信之、未有宣者、何由聞之、
45010015	未有遣者、何由宣之、如經云、報諸善之嘉音者、其步履美何如耶、
45010016	然非皆聽受嘉音、以賽亞云、主、我所宣者、誰信之乎、
45010017	是信由於聞、而聞由於基督之道也、
45010018	我則曰、彼豈未聞乎、誠聞之矣、經云、其聲徧宇內、其言至地極、
45010019	我又曰、以色列民豈未知乎、昔摩西云、我將以異族發爾憤、且將以蚩氓觸爾怒、
45010020	以賽亞毅然而言曰、未求我者、我與之遇、未詢我者、我為之見、
45010021	惟指以色列民、則曰、我終日舉手、招悖逆有違言之民矣、
45011001	然則上帝棄其民乎、非也、蓋我亦以色列人、亞伯拉罕之裔、便雅憫之支、
45011002	上帝未棄其所預知之民、爾豈不知經指以利亞所云、其籲上帝、而訟以色列人曰、
45011003	主、彼曾殺爾先知、剷爾祭壇、獨我存焉、又欲索我命矣、
45011004	上帝何以應之、曰、我為己遺七千人、未嘗屈膝巴力者、
45011005	於今亦然、猶有遺餘、依恩而選者、
45011006	既以恩、則不復以行、否則恩不復為恩矣、
45011007	然則何耶、以色列所求未得、惟蒙選者得之、餘則頑耳、
45011008	如經云、上帝賦之以昏昧之心、目不見、耳不聞、至於今日、
45011009	大衛曰、令其筵為絆、為檻、為礙、為報、
45011010	其目矇而不見、其背終於傴僂、
45011011	然則彼蹶至於傾陷乎、非也、乃以其過犯而拯及異邦、致發其憤也、
45011012	若彼之過犯、為斯世之富有、彼之空乏、為異邦之豐盈、其盛不更愈乎、○
45011013	我言此、示爾異邦人者、因我為異邦之使徒、故榮我職耳、
45011014	庶可發我骨肉之憤、而救其數人、
45011015	若彼之見棄、為斯世復和於上帝、則其見納也、豈非自死而生乎、
45011016	夫初薦之麵聖、其團亦聖、樹之根聖、其枝亦聖、
45011017	若數枝見折、爾素為野欖者得接於其中、共與於橄欖之根與腴、
45011018	則勿對枝自詡、若然、當思非爾承根、乃根承爾、
45011019	爾將云、枝見折矣、俾我得接焉、
45011020	曰、然、彼以不信見折、爾以信得存、志勿高、惟懼耳、
45011021	上帝且不惜原枝、亦必不惜爾也、
45011022	試觀上帝之慈與嚴、於傾者則嚴、於爾則慈、惟宜恆於其慈、否則亦必見斫矣、
45011023	彼若不終於不信、亦必見接、蓋上帝能復接之也、
45011024	爾見斫於順性之野欖、而逆性見接於嘉欖、況斯順性之枝、復見接於本欖乎、○
45011025	兄弟乎、我不欲爾不知斯奧、恐爾自以為智、即以色列間有頑者、以待異邦人之盈數歸入焉、
45011026	如是以色列全族悉得救也、如經云、將有救者自錫安而出、革雅各之不虔、
45011027	又曰、我除厥罪時、與彼所約者如此、
45011028	以福音言、彼因爾而為敵、以選擇言、因列祖而見愛、
45011029	蓋上帝之賜與召無悔也、
45011030	昔爾不順上帝、今因彼之不順而蒙矜恤、
45011031	如是、彼今不順、緣施爾之矜恤、亦蒙矜恤焉、
45011032	蓋上帝藩萬人於不順之中、乃為矜恤萬人耳、○
45011033	淵淵乎、上帝智慧知識之富有乎、其鞫何可測、其蹤何可追、
45011034	孰知主志、孰與參議、
45011035	孰先予主、而得其報、
45011036	蓋萬有本之、由之、歸之、宜尊榮之、永世靡暨、阿們、
45012001	兄弟乎、緣此我以上帝之憐憫、勸爾獻身為生祭、聖而見悅於上帝、乃爾當然之崇事也、
45012002	勿同世態、惟以心之更新而變化、致驗上帝旨、乃善而可悅、且純全者也、○
45012003	我藉所賜之恩、語於爾曹、自度勿越乎所當度、宜循理而度、依上帝所賦各人之信量、
45012004	如身有百體、其用不一、
45012005	我眾在基督為一身、互相為體亦若是、
45012006	既依所賦之恩、受賜有別、或預言、則依信量、
45012007	或役事、則役事、或教誨、則教誨、
45012008	或勸慰、則勸慰、濟者以誠、治者以勤、矜者以樂、
45012009	愛毋偽、惡惡而親善、
45012010	兄弟相愛宜親厚、相敬則先施、
45012011	勤而毋怠、熱衷事主、
45012012	喜於望、忍於難、恆於禱、
45012013	供應聖徒、厚待賓旅、
45012014	窘逐爾者祝之、祝而毋詛、
45012015	與樂者同樂、哭者同哭、
45012016	心相同、志毋高、惟謙是從、勿自為智、
45012017	勿以惡報惡、眾所善者則求之、
45012018	若或能之、則盡己以和眾、
45012019	愛友乎、勿自伸冤、寧待主怒、記有之、主曰、伸冤在我、我將報之、
45012020	敵飢則食之、渴則飲之、如是而行、猶以爇炭集厥首、
45012021	毋為惡所勝、宜以善勝惡、
45013001	秉權者、眾宜服之、蓋無權非由上帝、諸權皆上帝所命也、
45013002	故與秉權者抗、乃拒上帝命、拒者自取鞫也、
45013003	蓋有司非行善者所畏、乃行惡者所畏耳、爾欲弗畏權、惟行善則得其褒、
45013004	蓋彼為上帝之役、以益爾、爾若行惡則畏之、以其非徒佩劍、乃為上帝役、以怒加諸行惡者、
45013005	故須服之、不惟因怒、亦因良心也、
45013006	是以爾亦輸稅、蓋彼乃上帝之有司、恆執斯役、
45013007	所宜與者與之、稅則納之、征則輸之、畏則畏之、敬則敬之、○
45013008	勿歉於人、惟以相愛為歉、蓋愛人者盡律也、
45013009	如曰勿淫、勿殺、勿竊、勿貪、抑或他誡、皆以一言蔽之、曰愛鄰如己、
45013010	夫愛不為害於鄰、愛也者、律之盡也、○
45013011	緣此、知時已屆、今宜自寐而寤、蓋我儕得救、較初信時為尤近、
45013012	夜既央、晝伊邇、我儕宜脫昏暗之行、而服光明之甲、
45013013	行宜莊正、如於白晝、勿荒宴而沉湎、勿冒色而邪侈、勿爭鬥而媢嫉、
45013014	惟主耶穌基督是服、毋為形軀是圖、以縱其慾、
45014001	信未篤者宜納之、非為辯疑也、
45014002	或信百物可食、惟信未篤者食蔬、
45014003	食者毋輕視不食者、不食者毋擬議食者、蓋上帝已納之矣、
45014004	爾為誰、而擬議他人僕耶、其立與傾、惟其主在焉、但彼必立、蓋主能立之也、
45014005	或擬此日勝彼日、或擬日日同一日、各宜堅定厥志、
45014006	守日者為主而守、食者為主而食、以其謝上帝也、不食者為主不食、亦謝上帝也、
45014007	吾人無為己而生、亦無為己而死、
45014008	生則為主而生、死則為主而死、故或生或死、皆屬於主、
45014009	基督所以死而復生者、致為死者生者之主也、
45014010	爾何擬議兄弟乎、爾何輕視兄弟乎、我眾必皆立於上帝鞫位前、
45014011	記有之、主曰、我指己生而言、萬膝必跽我、萬口必頌我、
45014012	是以我儕必各陳己事於上帝、○
45014013	故勿復相擬議、寧定志不設絆檻於兄弟前、
45014014	我宗主耶穌確知深信、凡物原無不潔、惟以之為不潔者、則於彼為不潔矣、
45014015	若使兄弟因食而憂、則所行不由於愛也、基督既為之死、爾毋以所食敗之、
45014016	毋令爾之善、為人所謗、
45014017	蓋上帝之國、不在飲食、惟義與安、及聖神中之樂也、
45014018	以此而事基督者、為上帝所悅、世人所稱、
45014019	是以凡致和平、互相建立之事、我儕宜追求之、
45014020	勿因食毀上帝之工、凡物固潔、然於因食而躓者、則惡矣、
45014021	不食肉、不飲酒、凡事不使兄弟躓者、則善也、
45014022	爾有信、當守之於上帝前、人所稱許而內不疚者、福矣、
45014023	疑而食者定罪、以其不由乎信、凡不由乎信者、罪也、
45015001	我儕之健者、宜肩不健者之弱、非悅己也、
45015002	各宜悅鄰、以致其益、而建立之、
45015003	蓋基督亦非悅己、如經云、詈爾之詈及於我、
45015004	昔所載者皆以訓我而書、俾我因忍與聖經之慰而得望、
45015005	願施忍與慰之上帝、賜爾曹同志、依基督耶穌、
45015006	使爾一心一口、以榮上帝、我主耶穌基督之父、
45015007	故爾宜相納、猶基督納爾、以為上帝榮、
45015008	蓋我謂基督因上帝之真誠、曾為受割者之役、以應所許列祖之言、
45015009	亦俾異邦因其矜恤而榮之、經云、緣此、我將於異邦中稱頌爾、謳歌爾名、
45015010	又云、爾異邦人宜與其民同樂、
45015011	又云、凡爾異邦宜頌主、萬民亦宜頌主、
45015012	以賽亞又云、有耶西之根株將興、而君異邦、異邦將望之、
45015013	願施望之上帝、因信以樂與安充於爾曹、俾爾賴聖神之能、獲豐溢之望、○
45015014	兄弟乎、我深信爾滿於善、充乎智、亦能相戒、
45015015	我毅然致書、使爾記憶、因上帝賜我之恩、
45015016	令我為基督耶穌之役於異邦、恭事上帝福音、俾所獻之異邦人、由聖神而成聖者、見納於上帝、
45015017	故我於上帝之事、賴基督耶穌有可誇者、
45015018	非基督藉我所行之事、我不敢言、
45015019	惟以言行異蹟奇事、與聖神之能、使異邦順服、遂自耶路撒冷、周行至以利哩古、遍傳基督福音、
45015020	我務宣福音、不在已宣基督之處、免建於他人之基、
45015021	如經云、其音未及者將見、未聞者將悟、○
45015022	是故我屢見阻、不得就爾、
45015023	今在此境、再無可往、數年來所願者、往士班雅時就爾、
45015024	蓋望旅中見爾、先於爾曹稍滿我志、蒙爾送行、
45015025	今我往耶路撒冷供給聖徒、
45015026	蓋馬其頓 亞該亞人樂意捐貲、為耶路撒冷聖徒中之貧乏者、
45015027	彼固樂意、亦負其債、因異邦既共與其屬神之物、自當以屬身之物供之、
45015028	迨畢斯事、誌此善果、則將由爾適士班雅矣、
45015029	我知就爾時、必以基督之厚福而來、○
45015030	兄弟乎、我以主耶穌基督、亦以聖神之愛、求爾同我竭力、為我祈於上帝、
45015031	使我脫於猶太之違逆者、亦使我供給耶路撒冷之聖徒、為其所納、
45015032	致循上帝旨、欣然就爾、偕爾獲安、
45015033	願賜平康之上帝偕爾眾、阿們、
45016001	我薦我姊妹非比於爾、乃堅革哩會之役事、
45016002	爾當緣主納之、如聖徒所宜、有所需於爾、則助之、蓋彼素輔多人、亦輔我也、○
45016003	問安於伯基拉、亞居拉、宗基督耶穌與我同勞者、
45016004	曾為我命、以頸冒刃、不第我謝之、異邦之諸會亦然、並問安於其家中之會、
45016005	問安於我愛友以拜尼土、乃亞西亞首薦於基督之果、
45016006	問安於馬利亞、為爾多勞者、
45016007	問安於我親戚安多尼古、猶尼亞、曾與我同囚、其名見稱於使徒、且先我宗基督者、
45016008	問安於暗伯利、宗主為我愛友者、
45016009	問安於宗基督與我同勞之耳巴奴、並我愛友士大古、
45016010	問安於亞比利、宗基督而見納者、問安於亞利多布之家屬、
45016011	問安於我親戚希羅天、問安於拿其數家之宗主者、
45016012	問安於土非拿氏、土富撒氏、宗主服勞者、問安於愛友彼息氏、宗主多勞者、
45016013	問安於魯孚、宗主見選者、並其母、亦我母也、
45016014	問安於亞遜其土、弗勒干、黑米、八羅巴、黑馬、及同在之諸兄弟、
45016015	問安於非羅羅古、猶利亞、尼利亞、與其姊妹、及阿林巴、並偕彼之眾聖徒、
45016016	爾當互相問安、接吻惟聖、基督諸會問安於爾曹、○
45016017	兄弟乎、我求爾凡啟分爭、置機檻、異乎爾所學之道者、宜慎而避之、
45016018	蓋如是者、不事我主基督、惟事口腹、以巧言媚語、誘惑誠樸者之心、
45016019	夫爾之順服、聲聞於眾、故我緣爾而喜、願爾於善則智、於惡則愚、
45016020	賜平康之上帝、將速踐撒但於爾足下、願我主耶穌基督之恩偕爾曹焉、○
45016021	我同勞者提摩太、及我親戚路求、耶孫、所西巴德問爾安、
45016022	筆此書者德丟、宗主問爾安、
45016023	我及全會所主之該猶問爾安、
45016024	邑之司庫以拉都、及兄弟括土問爾安、○
45016025	惟上帝能堅爾眾、依我福音、及所宣之耶穌基督、並依所啟之奧秘、即自永古存於靜默者、
45016026	今依永有上帝之命、藉諸先知之書昭著、以示萬國、致因信而服、
45016027	願由耶穌基督、歸榮於獨一睿智之上帝、永世靡暨、阿們、
46001001	由上帝旨、奉召為耶穌基督使徒保羅、及兄弟所提尼、
46001002	書達哥林多上帝會、成聖於基督耶穌中、蒙召為聖徒、與隨在籲我主耶穌基督名者、即彼之主、亦我之主也、
46001003	願恩惠平康、由我父上帝、及主耶穌基督歸爾、○
46001004	我為爾曹恆謝我上帝、因上帝之恩於基督耶穌賜爾、
46001005	俾爾於基督中萬事富有、才辯知識俱優、
46001006	如基督之證、得堅於爾中、
46001007	使爾曹恩賜罔缺、以待我主耶穌基督之顯著、
46001008	亦將堅爾至終、致於我主耶穌基督之日、無有可責、
46001009	誠信者上帝也、爾由彼見召、與其子我主耶穌基督相通也、○
46001010	兄弟乎、我以我主耶穌基督之名勸爾、言宜同、毋樹黨、惟一心一志、翕然契合、
46001011	革來氏之家人告我、言爾兄弟中有爭、
46001012	我謂爾曹各有所言、我宗保羅、我宗亞波羅、我宗磯法、我宗基督、
46001013	基督豈有分乎、保羅豈為爾釘十架乎、抑爾受洗歸保羅名乎、
46001014	我謝上帝、於基利司布該猶外、我未嘗施洗爾中一人、
46001015	免人言爾受洗歸我名也、
46001016	我亦施洗司提反家人、其餘則弗憶之矣、
46001017	蓋基督遣我非以施洗、乃宣福音、非在言語之智、恐虛基督之十架焉、○
46001018	夫十架之道、於淪亡者則為愚、於我儕得救者、則為上帝之能、
46001019	記有之、我將敗智者之智、廢哲者之哲、
46001020	智者安在、士子安在、斯世之辯者安在、豈非上帝使世之智為愚乎、
46001021	蓋世既依上帝之智、而自恃己智不識上帝、故上帝喜以若愚之道救諸信者、
46001022	猶太人索異蹟、希利尼人求智慧、
46001023	但我儕宣釘十架之基督、於猶太人則為礙、於異邦人則為愚、
46001024	惟於奉召者、無論猶太 希利尼、則基督為上帝之能、上帝之智、
46001025	蓋上帝之愚、智於人、上帝之弱、強於人、○
46001026	兄弟乎、試觀爾曹奉召、依形軀為智為能為貴者無多也、
46001027	乃上帝選世之愚者、以愧智者、選世之弱者、以愧強者、
46001028	且選世之卑賤者、輕忽者、與夫無者以廢有者、
46001029	使無人自誇於上帝前、
46001030	惟爾本乎上帝、在基督耶穌中、彼由於上帝、而為智為義為聖為贖於我儕者也、
46001031	如經云、誇者當於主而誇焉、
46002001	兄弟乎、我素就爾、宣上帝之奧秘、不以高言峻智、
46002002	蓋我定意於爾中、他無所知、惟耶穌基督與其釘十架耳、
46002003	我偕爾時、荏弱驚懼、戰慄不勝、
46002004	且所語所宣、不在智之婉言、惟在神與能之闡明、
46002005	令爾之信、不在人之智、乃在上帝之能、○
46002006	然我言智於成人、非斯世之智、亦非斯世掌權者之智、以其必敗也、
46002007	所言者上帝奧妙之智、即昔所隱、上帝於萬世之先、預定以榮我儕者也、
46002008	此智也、斯世掌權者不知、知則不以有榮之主釘十架矣、
46002009	如經云、目未見、耳未聞、亦未入人之心者、即上帝為愛之者所備也、
46002010	惟上帝以聖神示我儕、蓋聖神窮萬有、以及乎上帝之深邃、
46002011	夫人之情、非在其內之靈、誰知之乎、如是、上帝之情、非上帝之神亦無知之者、
46002012	我儕所受、非斯世之靈、乃上帝之神、俾我知上帝所樂賜我者、
46002013	我儕言之、非以人智所訓、乃聖神所訓、以靈言互參靈事也、
46002014	夫屬血氣者、不納上帝聖神之事、以之為愚、且不能識、以其事乃由心靈而擬也、
46002015	惟屬靈之人、則擬萬事、而己不為人所擬、
46002016	孰知主心而誨之乎、我儕乃有基督之心也、
46003001	兄弟乎、我昔與爾言、非視爾如屬靈者、乃如屬形軀者、如基督中之赤子、
46003002	我曾哺爾以乳、不以糧、因爾素未能食、今仍未能也、
46003003	蓋爾尚屬形軀、爾中有媢嫉爭鬥、豈非屬形軀、效世人而行乎、
46003004	或言我宗保羅、或言我宗亞波羅、爾曹非若世人乎、
46003005	亞波羅誰耶、保羅誰耶、無非執事、爾因之而信者、各隨主之所賜耳、
46003006	我樹之、亞波羅灌之、惟上帝長之、
46003007	是以樹者灌者無足數、惟長之之上帝而已、
46003008	樹者灌者一也、各因其勞而得值、
46003009	蓋我儕乃上帝同勞者、爾曹為上帝之田、上帝之室、○
46003010	我依上帝所賜之恩、猶良工師置基、而他人建於其上、惟當各慎其如何建耳、
46003011	蓋所置之基、耶穌基督也、此外無能置他基者、
46003012	若人以金銀寶石、草木禾稿、建於基上、
46003013	各工必顯、至日乃彰、蓋以火昭著、各工如何、火必驗之、
46003014	人所建於其上之工若存、則將得值、
46003015	若焚、則將受損、惟己得救、有若脫火焉、○
46003016	豈不知爾乃上帝殿、上帝之神居爾衷乎、
46003017	人毀上帝殿、上帝必毀之、蓋上帝殿乃聖、爾曹是也、○
46003018	勿自欺、爾中或於斯世自以為智者、則當為愚以成智、
46003019	蓋斯世之智、於上帝為愚、記有之、主令智者自中其詭計、
46003020	又曰、主知智者之意念皆虛、
46003021	是故勿以人而誇、蓋萬物屬爾、
46003022	無論保羅、亞波羅、磯法、世界、生死、今時來時、皆屬於爾、
46003023	爾屬基督、基督屬上帝、
46004001	人當以我儕為基督之役、上帝奧秘之宰、
46004002	夫所求於宰者忠也、
46004003	我見擬於爾、或以人意擬之、則視為細事、亦不自擬、
46004004	我不自覺有疚、然不以此見義、蓋擬我者主也、
46004005	是以時未至、俱勿擬、待主臨、必彰暗中之隱、發眾心之謀、各由上帝得其褒也、○
46004006	兄弟乎、我為爾故、以此比己與亞波羅、令爾學我儕、勿越經所載、勿彼此相衒、
46004007	誰使爾自異乎、爾何有而非受之乎、既受之、何自誇如未受乎、
46004008	爾已飽足、已富有、外乎我而秉權、我誠願之、俾我偕爾秉權、
46004009	我思上帝、置我儕使徒於末、如擬死者然、作劇於世、為天使與人所觀、
46004010	我儕緣基督而愚、爾在基督而智、我弱爾強、爾榮我辱、
46004011	迄今我儕飢渴、裹體受撻、靡有定處、
46004012	且服勞躬親操作、見詬則祝、遇窘則忍、
46004013	受謗則勸、成為世之污穢、物之塵垢、以迄於今、○
46004014	余書此、非以愧爾、乃警爾、如我愛子、
46004015	爾宗基督、雖有萬師、而無多父、蓋我在基督耶穌中、以福音生爾、
46004016	故勸爾效我、
46004017	是以遣提摩太就爾、乃宗主為我愛子而忠誠者、令爾憶我於基督中所行、如我於諸會隨在訓誨者、
46004018	今有人意我不來而自矜、
46004019	如主許之、我必速就爾、非欲知自矜者之言、乃其能耳、
46004020	蓋上帝國、不在言而在能、
46004021	爾何所欲乎、欲我以杖就爾乎、抑以仁慈與溫柔之心乎、
46005001	聞爾中淫亂、有烝其父之繼室者、雖異邦亦未之有也、
46005002	爾猶自矜、而不哀傷、使行此者見擯於爾中、
46005003	我身違而心在、如我偕爾而擬犯此者矣、
46005004	爾與我心會集、以我主耶穌之能、而奉其名、
46005005	付若人於撒但、以滅其形軀、使其靈得救於主耶穌之日、
46005006	爾之誇非善也、豈不知些須之酵、發全團乎、
46005007	爾當盡淨舊酵、俾成新團、如無酵然、蓋我儕之逾越羔已見宰、即基督也、
46005008	故當守節、不以舊酵、不以暴很惡慝之酵、乃以純淨誠實之無酵餅焉、○
46005009	昔我以書遺爾、勿與淫者交、
46005010	然非概謂斯世之淫者、與貪婪、殘酷、拜像者、若然、則爾必離乎世矣、
46005011	今我以書遺爾、若有名為兄弟、而淫亂、貪婪、拜像、詬詈、沉湎、殘酷、則勿與之交、亦勿與之共食、
46005012	蓋會外者與我何涉而擬之、爾之所擬、非會內者乎、
46005013	會外者上帝擬之、爾中之惡者、爾其擯之、
46006001	爾中或有相爭、敢訟於不義者前、而不於聖徒前乎、
46006002	豈不知聖徒將鞫世乎、世且為爾鞫、而不堪鞫細事乎、
46006003	豈不知我儕將鞫天使、況此生之事乎、
46006004	若此生之事是鞫、乃使會中之卑無足數者鞫之耶、
46006005	我言此以愧爾、豈爾中無一智者、能判兄弟乎、
46006006	乃兄弟相訟、且於不信者前乎、
46006007	夫爾曹相訟、其失已甚、盍寧受枉受虧乎、
46006008	乃反作枉作虧、且於兄弟也、
46006009	豈不知不義者不得承上帝國乎、毋受惑、凡淫亂、拜像、行姦、為孌童、比頑童、
46006010	竊盜、貪婪、沉湎、詬詈、苛索者、皆不得承上帝國也、
46006011	爾中素有如是者、惟以主耶穌基督名、及我上帝之神、已洗滌成聖而見義焉、○
46006012	凡物皆宜於我、然不盡有益、凡物皆宜於我、然不受其制、
46006013	食為腹、腹為食、而上帝將悉敗之、惟身非為淫、乃為主、主為身、
46006014	上帝曾起主、亦將以其能起我儕、
46006015	豈不知爾身乃基督之肢乎、以基督之肢、為娼妓之肢可乎、不可也、
46006016	豈不知合於娼妓者、即與之一體乎、故曰二者成為一體、
46006017	惟合於主者、即與主一靈也、
46006018	當避淫行、人干罪、皆在身外、惟行淫者、干罪於己身也、
46006019	豈不知上帝賜聖神於爾衷、而爾身乃聖神之殿乎、且爾非己有也、
46006020	蓋爾以值見購、故當以身榮上帝焉、
46007001	論及爾所書者、則男不近女為善、
46007002	然為淫故、夫各有其婦、婦各有其夫、
46007003	夫當予婦以所宜、婦於夫亦然、
46007004	婦不得自主其身、惟夫主之、夫亦不得自主其身、惟婦主之、
46007005	勿相負、惟彼此契合、暫務祈禱而相離、後仍相聚、免情不自禁、撒但因之試爾、
46007006	我言此、許也、非命也、
46007007	我願眾皆如我、但各得其賜於上帝、一如此、一如彼、○
46007008	我謂未嫁娶者、與嫠婦、若恆如我則善、
46007009	倘不能自制、嫁娶可也、蓋嫁娶愈於慾爍也、
46007010	若已嫁娶者、我則命之、然非我也、乃主也、曰婦勿去夫、
46007011	若去之、則無他適、或仍與夫和、夫亦勿棄婦、
46007012	語其餘、我也、非主也、如兄弟有婦不信、彼喜同居則勿棄之、
46007013	婦有夫不信、彼喜同居、則勿棄之、
46007014	蓋不信之夫以婦聖、不信之婦以夫聖、不然、則子女不潔、今俱聖矣、
46007015	若不信者欲去、則聽之、兄弟姊妹、於此無所縛焉、蓋上帝召我以和也、
46007016	為婦者、焉知能救爾夫乎、為夫者焉知能救爾婦乎、
46007017	惟當各依主之頒賜、如上帝所召而行、我命諸會亦如是、
46007018	人既受割而見召、則勿廢割、未受割而見召、則勿受割、
46007019	割與不割、皆無足重、惟守上帝誡而已、
46007020	各宜止於見召時之分、
46007021	爾為奴而見召、勿以為慮、若能得釋、寧安之、
46007022	蓋為奴而見召於主、則為主所釋、自由而見召、則為基督之奴、
46007023	爾以值見購、勿為人奴、
46007024	兄弟乎、各宜偕上帝而止於見召時之分焉、○
46007025	論及處女、我未奉主命、惟蒙主矜恤以為忠、則以己意示之、
46007026	我意因今時之艱、守其素者為善、
46007027	既繫於婦、勿求釋、未繫於婦、勿求娶、
46007028	爾娶非罪、處女嫁亦非罪、但若輩身必遭難、願爾免之、
46007029	兄弟乎、我姑言之、時日促矣、今而後有妻者當如無妻、
46007030	哭者如無哭、喜者如無喜、購者如無有、
46007031	用此世者如不妄用、蓋斯世之情狀逝矣、
46007032	我欲爾無所慮、無妻者慮主之事、如何悅主、
46007033	有妻者慮世之事、如何悅妻、
46007034	婦與處女亦有別、無夫者慮主之事、欲身與靈皆聖、有夫者慮世之事、如何悅夫、
46007035	我言此為益爾、非縛爾、乃所宜然、俾爾專於事主、心無紛擾、
46007036	或慮待其處女非宜、妙齡已過、事有當行、隨所欲亦無罪、婚嫁可也、
46007037	人若堅心而無所迫、自行其志、定意留其處女則為善、
46007038	如是嫁之者善、不嫁之者尤善、
46007039	夫在婦繫、夫死婦脫、任所欲嫁、惟宗主者乃可、
46007040	我意不嫁更為有福、且思我有上帝之神也、
46008001	至於祭像之物、我知我眾皆有知識、第知識則驕矜、惟仁愛則建立、
46008002	若人自以為知則所當知者、尚未知也、
46008003	人愛上帝、則為上帝所知矣、
46008004	夫食祭像之物、我知在世之像為虛、上帝乃獨一無他、
46008005	雖稱神者不一、或在天、或在地、如有多神多主、
46008006	而我儕有一上帝、天父是也、萬物本之、我儕歸之、且有一主、耶穌基督是也、萬物由之、我儕亦由之、
46008007	然人不皆有此知識、至今有習於偶像者、而食若為祭物然、其良心尚弱、故見浼焉、
46008008	非所食者、使我悅於上帝、不食無損、食亦無益、
46008009	惟宜慎之、恐爾之自由、為弱者之躓礙也、
46008010	或見爾有知識者、席坐偶像之廟、彼良心尚弱、豈不果於食祭像之物乎、
46008011	懦弱之兄弟、基督為之死、乃因爾知識而淪亡、
46008012	如是爾獲罪兄弟、傷其懦弱之良心、乃獲罪基督矣、
46008013	故食物若礙我兄弟、我永不食肉、免其礙之也、
46009001	我非自由乎、非使徒乎、非曾見我主耶穌乎、爾曹非我宗主之工乎、
46009002	我於他人、雖非使徒、於爾曹則誠是、蓋爾在主中、即我為使徒之印證也、
46009003	有詰我者、我以此白之、
46009004	我豈無權式飲式食乎、
46009005	豈無權娶信女攜之同行、如他使徒、及主之兄弟、與磯法乎、
46009006	抑我及巴拿巴、獨無權不操作乎、
46009007	誰作軍士自備餉乎、誰樹葡萄園不食其果乎、誰牧畜不食其乳乎、
46009008	我豈依人而言、律非亦如是言乎、
46009009	蓋摩西律載云、踏穀之牛、勿籠其口、上帝意豈在牛乎、
46009010	非概為我儕言之乎、固為我儕而書也、因耕者當以所望而耕、打穀者宜有共得之望、
46009011	我播爾以屬乎靈者、則穫爾屬乎身者、豈為過乎、
46009012	他人且操此權、況我乎、然我不為也、寧凡事容忍、免阻基督福音、
46009013	豈不知事聖事者食諸殿、侍祭壇者與於壇乎、
46009014	主命宣福音者、以福音而生亦然、
46009015	此權我皆未行之、今書此、非欲爾如是待我、蓋我寧死、不使我所詡者歸於虛也、
46009016	夫我宣福音、無可自詡、不得已耳、若不宣之、則禍矣、
46009017	若我有志為之、則有賞、即非我志、其任已託於我、
46009018	然則我之賞維何、即宣福音、使人不費而得之、免我盡用福音之權也、
46009019	蓋我於眾雖為自由、而自役於眾、致獲人愈多、
46009020	於猶太人、我則如猶太人、以獲猶太人、於律下人、我雖非在律下、乃如律下人、以獲律下人、
46009021	於律外人、我如律外人、以獲律外人、然我非在上帝律外、乃在基督律下也、
46009022	於弱者則為弱者、以獲弱者、於眾則如眾、多方以救數人、
46009023	我所為者、皆為福音而為、致我與人共與之、
46009024	豈不知馳逐於場者、其人雖眾、得賞者惟一、爾之馳逐、當如欲得賞者然、
46009025	凡角勝者、諸事節制、彼第欲得將敝之冠、我乃欲得不敝之冠也、
46009026	故我馳逐、非如無定、我搏鬥、非如擊空、
46009027	乃攻克己身使之服從、恐我宣諸人而自見棄焉、
46010001	兄弟乎、我欲爾知、昔我列祖皆在雲下、徑行海中、
46010002	皆受洗於雲海、以歸摩西、
46010003	皆食一靈食、
46010004	皆飲一靈飲、蓋所飲者、出自相隨之靈磐、夫磐即基督也、
46010005	然其人多為上帝所不悅、故傾覆於野、
46010006	此為我鑑、使勿嗜惡如彼焉、
46010007	勿拜像、如彼有拜之者、如經云、民坐而飲食、起而嬉戲、
46010008	勿行淫、如彼有行之者、一日殞二萬三千人、
46010009	勿試主、如彼有試之者、而亡於蛇、
46010010	勿怨尤、如彼有怨尤者、而為滅者所滅、
46010011	夫彼所遇者、可為鑑戒、載之於經、以警我末世之人、
46010012	故自以為立者、慎勿傾也、
46010013	爾所遇之試、無非人之可忍者、上帝誠信、不忍爾遇試過爾所能、必於其中闢途、使能勝之、○
46010014	我所愛者乎、宜避拜像、
46010015	我如與達者言、爾當審之、
46010016	我所祝之杯、非與基督之血乎、我所擘之餅、非與基督之身乎、
46010017	蓋我眾乃一餅一體、因皆共此一餅也、
46010018	試觀依形軀之以色列人、食祭物者、非與於祭壇乎、
46010019	然則何謂耶、言祭像之物為足稱乎、抑像為足稱乎、
46010020	乃謂異邦所祭者祭鬼耳、非上帝也、我不欲爾與於鬼也、
46010021	爾不能飲主杯、兼飲鬼杯、不能與主席、兼與鬼席、
46010022	我儕可犯主忌乎、抑力勝於主乎、○
46010023	物皆相宜、然不盡有益、物皆相宜、然不盡建立、
46010024	勿求益己、惟求益人、
46010025	凡售於市者食之、毋為良心而詢也、
46010026	蓋地與其所有、無不屬主、
46010027	有不信者宴爾、而爾欲往、凡所陳者食之、毋為良心而詢也、
46010028	設有語爾者曰、此乃祭物、則勿食之、為語爾者、且為良心也、
46010029	所謂良心、非爾心、乃彼心也、蓋我之自由、胡為被他人之良心擬議乎、
46010030	若我蒙恩而共食、胡為因我所感謝者受謗乎、
46010031	如是、爾或食或飲、凡所為者、皆以榮上帝而為之、
46010032	勿使人躓礙、或猶太人、或希利尼人、或上帝會、
46010033	如我凡事悅眾、不求益己、乃求益眾、使之得救也、
46011001	爾當效我、如我效基督焉、○
46011002	我譽爾、以爾凡事念我、持守所傳、如我所授於爾者、
46011003	我欲爾知、男之首、基督也、女之首、男也、基督之首、上帝也、
46011004	男祈禱宣道而蒙首、則辱其首、
46011005	女祈禱宣道而不蒙首、亦辱其首、與薙髮無異、
46011006	女不蒙首、則宜翦髮、若女以翦髮薙髮為羞、毋寧蒙首、
46011007	男固不宜蒙首、以其為上帝之像與榮、而女則為男之榮、
46011008	蓋男非自乎女、女乃自乎男、
46011009	男非為女而造、女乃為男而造、
46011010	是以為天使故、女宜蒙首以為服權之表、
46011011	然於主女非外乎男、男非外乎女、
46011012	蓋女自乎男、男亦由於女、惟萬有自乎上帝也、
46011013	爾自度之、女不蒙首而禱上帝、宜乎、
46011014	依爾本性、豈不知男之髮長為辱乎、
46011015	惟女之髮長則為榮、蓋賜女以髮為帕也、
46011016	如有欲爭辯者、我儕無此例、上帝諸會亦無之、○
46011017	我以此諭爾、非譽之也、以爾會集、非致益而致損、
46011018	首焉者、聞爾集於會時、互有爭辯、我畧信之、
46011019	爾中必有偏黨、使諳練者顯焉、
46011020	爾會集非食主餐、
46011021	蓋食時各先食己餐、飢者有之、醉者有之、
46011022	爾飲食豈無家乎、抑輕視上帝會、使無者恥乎、然則我將何言、因此譽爾乎、不譽也、○
46011023	蓋我受於主以授爾者、即主耶穌見賣之夜、取餅祝而擘之、
46011024	曰、斯乃我身、為爾者也、行此以憶我、
46011025	餐後取杯亦然、曰、此杯乃新約、在於我血、每飲時、行此以憶我、
46011026	蓋爾每食此餅、飲此杯、乃表主死至其臨焉、
46011027	凡食主餅、飲主杯、而不合宜者、即干主身與血也、
46011028	人當自省、然後食斯餅、飲斯杯、
46011029	不辨主身而飲食者、則以飲食干鞫也、
46011030	故爾中弱者病者多、寢者亦不少、
46011031	若我儕自審、則不受鞫、
46011032	其受鞫也、乃主懲我、免偕世定罪、
46011033	兄弟乎、聚食時、宜彼此相待、
46011034	若有飢者、食於家可也、免爾以會集干鞫、其餘我至時整飭之、
46012001	兄弟乎、論及神貺、我不欲爾不知、
46012002	爾為異邦人時、惑於瘖偶、隨所牽引、爾所知也、
46012003	故我示爾、感於上帝之神、而謂耶穌可詛者、未之有也、不感於聖神、而能稱耶穌為主者、亦未之有也、○
46012004	恩賜有殊、而神惟一、
46012005	職事有殊、而主惟一、
46012006	功用有殊、而上帝惟一、行萬事於眾中、
46012007	聖神之顯著、賦於各人、以致其益、
46012008	或由聖神賦以睿智之言、或由聖神賦以知識之言、
46012009	又或由聖神賦以信德、或由聖神賦以醫術、
46012010	更或賦以異能、或以預言、或辨諸神、或言方言、或譯方言、
46012011	此皆一神所行、隨其所欲而頒予之、○
46012012	猶身一而體百、身之體雖多、究為一身、基督亦然、
46012013	蓋我眾不論猶太、希利尼、為奴、自主、皆受洗於一神、合為一身、且皆飲於一神焉、
46012014	夫身非一體、乃百體、
46012015	倘足云、吾非手、不屬身、非果不屬身也、
46012016	倘耳云、吾非目、不屬身、亦非果不屬身也、
46012017	若身盡為目、何以聽、盡為耳、何以臭、
46012018	今上帝隨其所欲、置百體於身、
46012019	如悉為一體、則身安在、
46012020	故體雖多、而身則一、
46012021	目不能謂手曰、吾弗需爾、首不能謂足曰、吾弗需爾、
46012022	反是、身之百體、其似弱者、尤為要也、
46012023	人視為體之賤者、愈尊之、致不雅者益雅矣、
46012024	夫體之雅者無所需也、上帝調和人身、使不尊者益尊、
46012025	俾身無間、而百體相關焉、
46012026	如一體苦、百體同苦、一體榮、百體同榮、
46012027	爾曹乃基督之身、各自為體、
46012028	上帝立人於會、一使徒、二先知、三教師、繼以異能、醫術、輔佐者、治理者、言方言者、
46012029	眾皆使徒、先知、教師乎、皆有異能、醫術乎、
46012030	抑皆言方言、譯方言乎、
46012031	爾曹宜慕恩賜之大者、我且示爾以尤妙之道焉、
46013001	我若能言諸國諸天使之言而無愛、則猶鳴金響鈸、
46013002	雖能預言、洞悉諸奧諸智、且篤信足以移山、若無愛、則我為烏有、
46013003	雖罄所有以施濟、又舍身被焚、若無愛、則於我無益、
46013004	夫愛則寬忍、慈惠、不妒、不誇、不衒、
46013005	不妄行、不為己、不暴怒、不念惡、
46013006	不喜非義、而喜真理、
46013007	悉容、悉信、悉望、悉忍、
46013008	惟愛無隕、但預言將廢、方言將止、知識亦將無、
46013009	今我知識未全、預言未全、
46013010	迨全者至、則未全者廢矣、
46013011	我為赤子時、所言如赤子、所知如赤子、所思如赤子、既成人、則赤子之事廢矣、
46013012	今我儕由鏡而觀、茫然也、後則晤面、今我知未全、後必深知、如我之見知然、
46013013	今所存者三、信也、望也、愛也、其中惟愛為大、
46014001	宜趨愛、切慕神貺、其要者能預言也、
46014002	言方言者、非與人言、乃與上帝言、因無人達之、惟以其心而言奧秘也、
46014003	預言者乃與人言、建立獎勸安慰也、
46014004	言方言者、建乎己、預言者、建乎會、
46014005	我願爾眾言方言、尤願爾預言、蓋言方言者、若不譯之、使會建立、則預言者較之為大矣、
46014006	兄弟乎、如我就爾、第言方言而不以啟示、知識、預言、教誨語爾、則何益哉、
46014007	夫有聲無氣之物、如簫如琴、使不正其音、焉知所鼓吹者何歟、
46014008	角聲無定、孰備戰乎、
46014009	爾曹亦然、若舌不出易解之言、焉知所言乎、乃於空而言耳、
46014010	世之方言固多、莫不有其義、
46014011	若不識其義、則言者將以我為夷、我亦將以言者為夷矣、
46014012	爾曹既慕神貺、宜求充溢以建乎會、
46014013	故言方言者、宜求能譯、
46014014	如我以方言祈禱、是乃我心祈禱、而知識無所裨益、
46014015	何則、我將以心祈禱、亦以知識祈禱、以心歌頌、亦以知識歌頌、
46014016	否則、爾以心祝謝、蚩氓既不知云何、焉能依爾所謝而言阿們乎、
46014017	是爾祝謝誠善、而他人無所建立、
46014018	我謝上帝、我言方言、多於爾眾、
46014019	但在會中、與其以方言言萬言、寧以知識言五言、以訓人也、○
46014020	兄弟乎、於心志勿為孩提、於惡慝當為赤子、於心志則為成人、
46014021	律載云、主曰、我以異邦之言、遠人之口諭斯民、亦不我聽、
46014022	是以方言為徵、非於信者、乃於不信者、預言為徵、非於不信者、乃於信者、
46014023	若全會既集、皆言方言、有蚩氓或不信者入、豈不謂爾狂乎、
46014024	若皆預言、有不信者、或蚩氓入、則為眾所責、為眾所擬、
46014025	其心之隱微顯露、即伏拜上帝、言上帝誠在爾中矣、○
46014026	兄弟乎、是當若何、爾既集、或歌詩、或施教、或述啟示、或言方言、或譯方言、皆宜為建德而行、
46014027	如有言方言者、宜二人、多則三人、依次而言、一人譯之、
46014028	若無譯之者、則宜緘默於會中、第語諸己及上帝而已、
46014029	預言者亦宜二三人、餘則辨別之、
46014030	旁坐者若得啟示、先言者當緘默、
46014031	蓋爾咸能依次預言、俾眾受教亦受勸、
46014032	夫先知之靈、服於先知矣、
46014033	蓋上帝非紊亂之上帝、乃和平之上帝、在聖徒諸會皆然、○
46014034	婦女在會、宜緘默勿言、務宜承順、如律所云、
46014035	若欲有所學、於家問其夫可也、蓋婦女言於會中、恥也、
46014036	夫上帝之道、由爾出乎、抑獨授爾乎、○
46014037	有自以為先知、或屬聖神者、當知我所書、乃主之命也、
46014038	其不知者聽之、○
46014039	是以兄弟當慕預言、亦勿禁言方言、
46014040	惟凡事合宜、循序而行焉、
46015001	兄弟乎、今我示爾、昔我所宣於爾之福音、即爾所受而賴之以立者、
46015002	爾若守之、而所信非虛、則由之得救、
46015003	我以所受授爾、首焉者、即基督依經所載、為我罪而死、
46015004	既葬、三日復起、亦依經言也、
46015005	見於磯法、次見於十二使徒、
46015006	又同時見於兄弟五百餘人、其中雖有已寢者、然強半猶存焉、
46015007	又見於雅各、見於諸使徒、
46015008	卒見於我、如未及產期而生者、
46015009	我乃使徒之微者、曾窘逐上帝會、不堪稱為使徒也、
46015010	我今為何如人、乃由上帝恩、其恩施我非徒然也、我服勞越眾、要非我也、上帝恩偕我也、
46015011	無論我與彼如此宣之、爾曹如此信之、○
46015012	既宣基督自死復起、何爾中有謂無死而復起者乎、
46015013	若無死者復起、則基督未起、
46015014	基督未起、則我之所宣乃虛、爾之信亦虛、
46015015	死者不起、則上帝未嘗起基督、而我證其起之、適為妄證於上帝、
46015016	死者不起、則基督未嘗見起、
46015017	基督未起、則爾之信徒然、而爾仍在罪中矣、
46015018	其宗基督而已寢者、亦淪亡焉、
46015019	若我儕望於基督者、第在今生、則較眾尤可憫也、○
46015020	然基督誠自死見起、為諸寢者先、
46015021	既因乎人而致死、亦因乎人而致死者復起、
46015022	蓋如在亞當而眾死、亦在基督而眾復生、
46015023	但各依其序、基督為先、次則屬基督者、於其臨格時也、
46015024	基督既廢諸政、諸權、諸能、付其國於父上帝、則末期至矣、
46015025	蓋基督必秉權、迨置諸敵於其足下、
46015026	其終所滅之敵即死也、
46015027	夫上帝服萬有於其足下、既曰服萬有、則服萬有者、不在其中也明矣、
46015028	萬有既服之、則子亦服於服萬有者、俾上帝為萬有於萬有之中、○
46015029	不然、為死者受洗何為耶、若死者概不見起、則為之受洗何故也、
46015030	且我儕何為恆冒險哉、
46015031	兄弟乎、我於我主基督耶穌、因爾而誇者為誓、我日日死矣、
46015032	昔我於以弗所、若效常人鬥獸、有何益哉、若死者不見起、毋寧式飲式食、蓋明日死矣、
46015033	勿受欺、濫交敗善行、
46015034	宜儆醒以行義、勿干罪、蓋有不知上帝者、我言此以愧爾、○
46015035	或問死者如何見起、以若何之體而來乎、
46015036	愚哉、爾所播者、不死則不生、
46015037	且所播者、非將有之體、或麥或他穀、惟粒耳、
46015038	上帝隨意賜體、種各其體、
46015039	形軀非一、有人獸禽魚之別、
46015040	有在天之體、有在地之體、在天者之榮、異於在地者、
46015041	日有其榮、月有其榮、星有其榮、而此星之榮、異於彼星、
46015042	死者復起亦然、播於必朽、起於不朽、
46015043	播於辱而起於榮、播於弱而起於強、
46015044	播乃血氣之體、起則靈性之體、既有血氣之體、亦有靈性之體、
46015045	經云、始之亞當、成維生之魂、終之亞當、為賜生之靈、
46015046	然屬靈者非在先、屬血氣者在先、屬靈者繼之、
46015047	先者本乎地而屬土、後者乃本乎天、
46015048	屬土者如何、凡屬土者亦如何、屬天者如何、凡屬天者亦如何、
46015049	我儕既有屬土者之狀、亦將有屬天者之狀矣、○
46015050	兄弟乎、我謂血氣不能承上帝國、必朽不能承不朽、
46015051	我以奧秘示爾、我儕不盡寢而將盡化、
46015052	頃刻瞬息間、於末次角響時則然、蓋角將響、死者見起而不朽、而我儕化矣、
46015053	此必朽者將衣以不朽、必死者將衣以不死、
46015054	必朽者既衣以不朽、必死者既衣以不死、所言死被消滅者、應矣、
46015055	死乎、爾勝安在、死乎、爾鋒安在、
46015056	死之鋒罪也、罪之權律也、
46015057	感謝上帝賜我儕由主耶穌基督得勝焉、
46015058	故我所愛之兄弟、當貞固不搖、恆務主工、蓋知爾之勞於主者、非徒然也、
46016001	論為聖徒捐金、如我命加拉太諸會者、爾亦宜行之、
46016002	每七日之首日、各量其所入而蓄之、免我來時始捐也、
46016003	我至時、爾書所許者、我則遣之、俾攜爾惠至耶路撒冷、
46016004	我若宜往、彼則偕行、
46016005	我經行馬其頓時、則將就爾、蓋我欲經行馬其頓也、
46016006	或偕爾居、或過冬、我所欲往、得爾送行、
46016007	今我不欲途間見爾、若主許之、則望與爾偕居幾時耳、
46016008	但我寓以弗所、迨至五旬節、
46016009	蓋大而有效之門、開於我前、而敵者益多、○
46016010	若提摩太至、爾宜顧之、俾其無懼、蓋彼務主工如我然、
46016011	毋輕忽之、惟安然送之前行以就我、我俟彼與諸兄弟偕來、
46016012	至於兄弟亞波羅、我力勸其偕諸兄弟就爾、但此時彼不欲來、得間必至、○
46016013	宜儆醒立於信、剛毅如丈夫、
46016014	凡事以愛而行、○
46016015	兄弟乎、爾知司提反家乃亞該亞初實之果、且專事聖徒者、
46016016	我勸爾曹服如此之人、及凡同作同勞者、
46016017	我喜司提反 福徒拿 亞該古來、以其補爾之不逮、
46016018	慰爾我之心、如此人者、爾宜識之、○
46016019	亞西亞諸會問爾安、亞居拉 百基拉與在其家之會、緣主切問爾安、
46016020	諸兄弟問爾安、爾宜接吻維聖、互相問安、○
46016021	我保羅手書問爾安、
46016022	有不愛主者、其見詛哉、我主臨矣、
46016023	願主耶穌基督之恩偕爾、
46016024	我宗基督耶穌之愛偕爾眾、阿們、
47001001	由上帝旨、為基督耶穌使徒保羅、及兄弟提摩太、書達哥林多之上帝會、與徧亞該亞諸聖徒、
47001002	願恩惠平康、由我父上帝與主耶穌基督歸爾、○
47001003	祝頌上帝、我主耶穌基督之父、即憐憫之父、賜諸慰之上帝、
47001004	彼慰我於諸難中、致我能以其慰我者、慰難中之人、
47001005	蓋如基督之苦、曾溢於我、我之慰亦由基督而溢也、
47001006	我或受難、乃為爾之慰與救、我或受慰、亦為爾之慰、致能恆忍爾我同受之苦、
47001007	我所望於爾者堅矣、知爾同受苦、亦同受慰、
47001008	兄弟乎、我欲爾知、我在亞西亞遭難、見壓特甚、勢不克勝、至絕生望、
47001009	自擬必死、致不自恃、惟恃起死者之上帝、
47001010	昔拯我於危亡、今亦拯我、且望其復拯我焉、
47001011	爾亦以祈禱助我、致為我由多人得恩、因而感謝者亦多、○
47001012	夫我所以誇者、乃良心作證、非恃形軀之智、惟恃上帝之恩、以上帝所賦之聖與誠、為人於世、於爾曹為尤甚、
47001013	我所書無他、惟爾所讀所識者、冀爾至終識之、
47001014	如爾中固有識我者、以我為榮、猶我於我主耶穌基督臨日、以爾為榮焉、○
47001015	我據此素欲就爾、俾復獲益、
47001016	且由爾適馬其頓、復自馬其頓就爾、得爾送行、往於猶太、
47001017	我斯意豈輕躁乎、我所擬豈狥情而有是是非非乎、
47001018	上帝乃誠信、我所語爾者、非或是或非也、
47001019	我與西拉 提摩太在爾中所宣上帝子耶穌基督、亦非或是或非、在彼惟是而已、
47001020	蓋上帝所許者、在彼皆是、故亦皆誠、俾上帝由我儕而得榮、
47001021	今堅立爾我於基督中、且以膏膏我者上帝也、
47001022	又以印印我、賜聖神為質於我衷、○
47001023	我籲上帝以我心作證、我不適哥林多者、寬容爾也、
47001024	此非主爾信、乃助爾樂、蓋爾以信而立矣、
47002001	我意已決、不復以憂就爾、
47002002	我若令爾憂、則我所令憂者外、孰令我樂乎、
47002003	昔特書此、恐我來時所當使我樂者、反令我憂、蓋我深信爾眾以我樂為樂也、
47002004	昔我哀痛迫切、不勝涕泣、以書遺爾、非令爾憂、乃使爾知我愛爾甚也、○
47002005	儻有使之憂者、非第使我憂、亦畧使爾眾憂、曰畧者、不欲深責之也、
47002006	若人受罰於眾、已足矣、
47002007	爾寧赦之、慰之、恐彼殷憂而至沉溺、
47002008	故勸爾當顯其愛於彼焉、
47002009	為此我曾遺書、欲知爾凡事承順之徵、
47002010	爾所赦者、我亦赦之、若我有所赦、乃緣爾於基督前赦之也、
47002011	免撒但取便於我、蓋其謀我非不知也、○
47002012	我為基督福音至特羅亞、由主為闢厥門、
47002013	因不遇兄弟提多、我心弗安、遂別其人往馬其頓、
47002014	謝上帝常於基督中導我凱旋、且由我隨在顯揚、識彼之臭味、
47002015	蓋於上帝前我在得救者及沉淪者中、為基督之馨香、
47002016	於此為由死致死之臭味、於彼為由生致生之臭味、孰堪任此乎、
47002017	我非似多人混上帝道、乃誠意由上帝、在上帝前基督中而言也、
47003001	我豈復自薦乎、豈如人需薦書與爾、抑取於爾乎、
47003002	爾即我書、銘於吾心、眾知而讀者、
47003003	顯為基督之書、由我著作、非書以墨、乃以維生上帝之神、非於石版、乃於心版、
47003004	我儕由基督對越上帝而具此信、
47003005	非言自能有所揆度、我之能由上帝而已、
47003006	使我克供新約之役、非恃文、乃恃靈、蓋文致死、靈致生也、
47003007	夫致死之役、文鐫諸石、尚以榮而成、因摩西之榮、以色列人不能注視其面、此榮乃暫耳、
47003008	況恃靈之役、其榮不更甚哉、
47003009	若致罪之役既榮、則致義之役益榮矣、
47003010	昔為榮者不足榮、因有超越之榮故耳、
47003011	蓋暫存者若榮、則永存者更榮矣、○
47003012	我有此望、故侃侃而言、
47003013	非如摩西蒙帕於面、使以色列人不得直視暫存者之終、
47003014	惟其心頑、迄今讀舊約時、斯帕猶存、夫其帕因基督而廢矣、
47003015	越至於今讀摩西書、帕蒙其心、
47003016	迨其歸主、帕則去矣、
47003017	夫主即神、主神所在、乃得自由、
47003018	我儕去帕於面、如於鑑反照主榮、皆化為主像、自榮致榮、如出乎主、即聖神也、
47004001	故我儕既蒙矜恤、而受此役、則不餒、
47004002	棄愧恥之隱事、不行詭譎、不混上帝道、惟表彰真理、在上帝前質己於眾衷、
47004003	儻我福音有蔽、惟蔽於淪亡者、
47004004	斯世之靈、盲其中不信者之心、使基督有榮之福音、光不之照、夫基督上帝像也、
47004005	我儕所宣非己、乃基督耶穌為主、己則緣耶穌為爾僕耳、
47004006	蓋命光由暗而照之上帝、已照我心、俾知上帝榮之光、即顯於耶穌基督之面者也、○
47004007	我儕有此寶、置於土器、致莫大之能、非由我、乃由上帝、
47004008	我隨在遇難而不阨窮、顚連而不失望、
47004009	窘逐而不遺、傾仆而不斃、
47004010	身常任耶穌之死、致耶穌之生、亦顯於我身、
47004011	蓋我之生也、恆因耶穌冒死、俾耶穌之生、於我必死之體而顯、
47004012	是則死在於我、生在於爾也、
47004013	如經云、我信故言、我儕既有此信、亦因信而言也、
47004014	蓋知起耶穌者、亦必偕耶穌起我儕、引爾我謁見之、
47004015	萬事皆為爾曹、致恩因眾而增、祝謝彌盛、以榮上帝、○
47004016	故我不餒、外體雖壞、而內心日新、
47004017	蓋我暫而且微之苦、適成我儕隆重悠久之榮、
47004018	以我非顧所見之事、乃不見之事、蓋所見者暫、不見者久也、
47005001	我知在地之幕若壞、則有由於上帝之室、非手所造、悠久於天、
47005002	我處此則歎息、深慕自天之室以被體、
47005003	儻得被之、不至裸裎也、
47005004	我尚處此幕、負重而歎息、非欲脫之、乃欲衣之、致屬死者見滅於生耳、
47005005	備我得此者上帝也、且賜聖神為質、
47005006	故我常坦然、知居於身、則離乎主、
47005007	蓋我由信而行、非憑目睹、
47005008	是以坦然、寧願離身偕主而居、
47005009	故或居或離、惟務為主悅納、
47005010	蓋我眾必顯於基督座前、各依身之所行、或善或惡而受報、○
47005011	我知主之可畏而勸人、我已顯於上帝、亦望顯於爾心、
47005012	我不復自薦、第以因我而誇之故予爾、可應對誇外貌不誇內心之人、
47005013	我若狂則為上帝、若自制、則為爾曹、
47005014	蓋基督之愛策我矣、竊思一人為眾死、則眾已死、
47005015	且其為眾死、使生者不仍為己而生、乃為代之死而起者生也、
47005016	今而後我儕不以貌識人、雖曾以貌識基督、今不復如此識之、
47005017	是以在基督中者、乃為新造之人、舊事已逝、諸事更新矣、
47005018	萬事本乎上帝、藉基督使我與之復和、且以復和之職授我儕、
47005019	即上帝於基督中令世人與己復和、不以其咎歸之、而以斯道付我焉、○
47005020	是以我為基督使、猶上帝託我勸爾、我代基督求爾與上帝復和、
47005021	彼無罪者、上帝使之代我而為罪、俾我由彼成上帝之義焉、
47006001	我儕與主同勞者、勸爾勿徒受上帝恩、
47006002	蓋曰、我聽爾於見納之時、佑爾於拯救之日、今乃見納之時、拯救之日矣、
47006003	我概不礙人、免我職受謗、
47006004	惟諸事自薦為上帝役、有若恆忍、患難、空乏、阨窮、
47006005	受杖、繫獄、遭亂、勤勞、不寢、不食、
47006006	廉潔、知識、寬恕、仁慈、聖神之感、無偽之愛、
47006007	真誠之道、上帝之能、義之干戈在於左右、
47006008	或榮、或辱、或惡名、或令聞、似偽而真、
47006009	似人不知而見知、似瀕死而實生、似受譴而弗亡、
47006010	似憂而常樂、似貧而富眾、似無有而無不有、○
47006011	哥林多人歟、我向爾口啟而心廣矣、
47006012	爾褊狹、非在我、乃在爾心耳、
47006013	我語爾如子、宜廣乃心以報我、○
47006014	勿與不信者耦、蓋義與不義、何侶之有、光與暗、何交之有、
47006015	基督與惡者、何契之有、信者與不信者、何與之有、
47006016	上帝殿與偶像、何同之有、我儕乃維生上帝殿、如上帝曰、我將居其中、遊其間、我為彼上帝、彼為我民、
47006017	故曰、爾宜出厥中而自別、勿捫不潔、我則納爾、
47006018	我將為爾父、爾為我子、此全能之主所言也、
47007001	愛友乎、我儕既有此諸許、當潔己、盡去身心之污、畏上帝而成聖、○
47007002	宜容納我、我未嘗枉人、未嘗陷人、未嘗欺人、
47007003	我言此非罪爾、蓋我曾言爾在我心、死生共之、
47007004	我向爾侃侃而言、為爾大有矜誇、且於諸難中慰為之滿、喜為之溢、○
47007005	我至馬其頓時、身無寧處、隨在遭難、外有爭、內有懼、
47007006	然慰卑微者之上帝、以提多之至慰我、
47007007	非第因其至、亦因其所受於爾之慰慰我、即以爾之戀慕憂傷、及為我熱衷告我、令我益喜、
47007008	昔我遺書使爾憂、雖曾悔之、今不悔矣、蓋知此書令爾憂者暫耳、
47007009	今我喜、非因爾憂、乃因爾憂而生改悔、蓋爾憂乃依上帝旨、致爾無所受損於我儕、
47007010	夫依上帝旨而憂、則生改悔、以致得救、無後悔、惟斯世之憂則致死、
47007011	試觀爾依上帝旨而憂、生何如之慇懃、自訴、怨艾、恐懼、戀慕、熱衷、譴責、爾於斯悉自表為潔矣、
47007012	我雖以書遺爾、非因枉人者、亦非因枉於人者、惟令爾為我之慇懃顯於爾中、在上帝前、
47007013	故我儕受慰、是慰也、因提多之喜而益喜、以其心緣爾眾而暢遂、
47007014	我誇爾於提多者、今無愧矣、我嘗語爾者悉真、誇爾於彼者亦真、
47007015	彼念爾順服、以恐懼戰慄接納之、則戀爾之情尤甚、
47007016	我所喜者、凡事因爾而毅然也、
47008001	兄弟乎、我以上帝所賜馬其頓諸會之恩告爾、
47008002	即屢試於難中而甚樂、且極貧而益彰施濟之厚、
47008003	我證其樂助、量力而過之、
47008004	懇求我儕、俾與於供事聖徒之恩、
47008005	不第如我所望、且先獻己於主、又遵上帝旨、獻己於我儕、
47008006	以致我勸提多既於爾中肇行此惠、亦當畢之、
47008007	爾於凡事、若信、若言、若知識、若慇懃、以及向我之愛既溢、則於此惠亦宜如是、
47008008	我言此、非命爾、乃藉他人之懃懇、驗爾仁愛之實、
47008009	爾知我主耶穌基督之恩、彼原富、為爾而致貧、使爾由其貧而致富、
47008010	我於此示以己意、乃爾之益、蓋爾不第行之、亦定意倡之、已經年矣、
47008011	今當成之、爾既樂此、則依爾之力以成之、
47008012	蓋人而樂為則見納、依所有、非依所無、
47008013	非欲彼逸而爾艱、
47008014	惟欲其均耳、今爾以有餘補彼不足、後彼亦以有餘補爾不足、是則均矣、
47008015	經云、多者無餘、寡者無乏、○
47008016	惟謝上帝感提多心、俾同有為爾之慇懃、
47008017	彼固受我勸、且甚懇摯、自願就爾、
47008018	我遣一兄弟偕之、乃於福音見譽諸會者、
47008019	不第此也、亦為諸會所選、與我同行、司理所捐之惠、以彰主榮、且表我儕之願、
47008020	免人以我司理多貲而咎我、
47008021	蓋我務善事、不第於主前、亦於人前、
47008022	又遣一兄弟偕往、我於諸事屢驗其慇懃、今以篤信爾曹而慇懃愈切、
47008023	夫提多者、我侶也、為爾而同勞、二兄弟者、諸會之使、基督之榮也、
47008024	故爾於諸會前、宜向之以彰爾愛、及我誇爾之證、
47009001	論供事聖徒、毋庸書以遺爾、
47009002	蓋我知爾之願、誇於馬其頓人、言亞該亞人備已經年、且爾之熱衷、鼓舞多人、
47009003	今我遣兄弟、使爾有備、如我所言、免我為爾之誇歸於虛也、
47009004	亦恐馬其頓人偕來、見爾未備、致我因此篤信而啟羞、爾則無待言矣、
47009005	故擬須請兄弟先詣爾、使爾昔所允之惠、預為之備、俾由樂輸、非由勉強也、○
47009006	夫少稼少穡、多稼多穡、
47009007	宜各隨心志、毋憂毋強、蓋上帝愛夫樂施者也、
47009008	上帝能沛諸恩於爾、令爾萬事恆足、溢於諸善、
47009009	如經云、彼散財矣、彼濟貧矣、其義永存、
47009010	主賜種與播者、賜糧與食者、所賜者將倍爾所播之種、增爾行義之實、
47009011	俾爾凡事富有、得以博施、致人由我儕而謝上帝、
47009012	蓋此供事之役、不第補聖徒之空乏、且因感謝之多、而得充裕也、
47009013	由此役驗爾、以爾承順基督福音、博施於彼、且及於眾、歸榮上帝、
47009014	亦以上帝在爾中之厚恩、戀慕乎爾、為爾祈禱、
47009015	感謝上帝、以其恩賜言不能罄也、
47010001	我保羅晤對則卑、暌違則勇者、以基督之溫柔和平勸爾、
47010002	有以我為依血氣而行者、我決意以勇待之、求爾勿使我於晤對時、以待若人者待爾、
47010003	我雖行於血氣、非憑血氣而戰、
47010004	蓋我之戰具、非屬血氣、乃上帝視為有能、破諸堅壘、
47010005	舉凡計謀及矜高、阻人識上帝者、我悉敗之、虜諸心志、降服基督、
47010006	且已設備、俟爾盡服、將譴責諸背逆者、
47010007	爾觀外貌乎、若有自恃屬基督者、其再思之、如彼屬基督、我儕亦然、
47010008	主賜我權、乃建爾、非覆爾、我雖過誇、亦無所愧焉、
47010009	我言此、免似以書驚爾、
47010010	或謂我書嚴厲、晤對時則身柔言鄙、
47010011	然若人當思暌違時書言如何、晤對時所行亦若是、
47010012	有自譽者、我不敢與之匹、與之較、其人自相度、自相較、不智也、
47010013	但我儕不逾量而誇、惟依上帝分我之限量、及乎爾者、
47010014	我非逾乎量如不及爾者然、蓋我宣基督福音已及乎爾、
47010015	我不以他人之功逾量而誇、惟望爾信增益、則我於爾中依我限量而見重、致能昌盛、
47010016	使福音宣於爾地之外、而不以他人限量內已成之事而誇、
47010017	誇者宜以主而誇、
47010018	蓋見納者非自譽、乃主所譽也、
47011001	願爾姑容我愚、爾誠容我、
47011002	我以上帝之眷戀、眷戀於爾、蓋我已聘爾於一夫、如貞女焉、以獻於基督也、
47011003	惟恐爾心偏邪、頓失向基督之純潔、如夏娃為蛇詭誘者然、
47011004	儻來者別宣一耶穌、非我所宣者、或爾別受一靈、非昔所受者、或別承一福音、非昔所承者、爾容之可也、
47011005	我自謂不亞於至大使徒、
47011006	我言雖鄙、而智則不然、乃凡事向爾而顯之於眾、
47011007	我自卑致爾高舉、傳爾上帝福音而無值、乃為罪乎、
47011008	我奪他會之值、以為爾役、
47011009	偕爾時乏於用、未累一人、自馬其頓來之兄弟、補我所乏、我凡事自守、不至累爾、終必自守、
47011010	我衷基督之誠、於亞該亞境內、無人阻我此誇也、
47011011	何也、我不爾愛耶、上帝知之焉、
47011012	但我所行者、終必行之、以絕機於尋機者、使其所誇無異於我、
47011013	若輩乃偽使徒、行事詭譎、貌為基督使徒、
47011014	原無足怪、蓋撒但亦貌為光明之使、
47011015	其役貌為義役、非大事也、其報必依其所行、○
47011016	我復有言、人勿以我為愚、若然、仍當以愚納我、俾我稍以自誇、
47011017	此言、非主命也、乃若愚者自信而誇、
47011018	既多有依形軀而誇者、則我亦誇矣、
47011019	爾既為智、於愚者則欣然容之、
47011020	人若僕爾、噬爾、虜爾、侮爾、批爾、爾則容之、
47011021	此我卑己而言、如嘗懦弱、但人所毅然、我亦毅然、斯言有若愚也、
47011022	彼希伯來人乎、我亦然、彼以色列人乎、我亦然、彼亞伯拉罕之裔乎、我亦然、
47011023	彼基督之役乎、我則逾之、此言若狂、蓋我多勤勞、多繫獄、數被箠楚、屢瀕於死、
47011024	受猶太人鞭者五、每四十減一、
47011025	杖責者三、石擊者一、舟壞者三、一日夜在深海、
47011026	屢經跋涉、危於河、危於寇、危於同族、危於異邦、危於邑、危於野、危於海、危於偽兄弟、
47011027	勞而苦、屢廢寢、飢而渴、屢絕食、寒而裸、
47011028	此外更有日集於我者、即為諸會之慮也、
47011029	誰弱而我不弱乎、誰躓而我心不如焚乎、
47011030	我若必誇、則誇我弱、
47011031	永頌之上帝、主耶穌之父、知我不誑、
47011032	在大馬色 亞哩達王之邑宰、嚴守其城以捉我、
47011033	而我自牖以筐縋垣而脫之、
47012001	我自誇固無益、不得已也、惟言主之顯象啟示耳、
47012002	我識一人宗基督者、十四年前、見攝至三重天、或於身、或不於身、我不知、上帝知之、
47012003	又知若人見攝至樂園、聞莫能言之言、人所不宜道者、或於身、或不於身、我不知、上帝知之、
47012004	
47012005	我為若人誇、不為己誇、惟誇我弱、
47012006	即誇亦不為愚、以我所言者真也、但我自戒、恐人過其所見所聞於我者而擬我、
47012007	且以啟示莫大之故、恐我自高過甚、加刺於我身、即撒但之役擊我、免我自高過甚也、
47012008	我為此求主者三、使之去我、
47012009	主曰、吾恩於爾足矣、我之能於弱者而成全之、故我欣然、寧誇我弱、使基督之能庇我、
47012010	我為基督、以荏弱、凌辱、空乏、窘逐、阨窮為喜、蓋我弱時則強焉、○
47012011	我為愚矣、緣爾逼我、蓋我當為爾所舉、我雖不足數、而不亞於至大使徒、
47012012	我為使徒之證、即以恆忍行異蹟奇事殊能於爾中、
47012013	爾何事不及他會耶、惟我不累爾而已、此不韙請恕我、○
47012014	今我欲就爾者三、亦不累爾、以我所求者爾也、非爾所有也、蓋子不必為親蓄、乃親為子焉、
47012015	我為爾靈、欣然委身盡己矣、我愈愛爾、而愈鮮見愛乎、
47012016	或云我雖不累爾、而以詭計取爾、
47012017	遣人就爾、豈因之賺爾乎、
47012018	我勸提多就爾、亦遣一兄弟偕之、提多豈賺爾乎、我儕非同一神而履一迹乎、○
47012019	爾尚意我向爾自訴、然我在基督中上帝前而言也、愛友乎、所言悉以建爾、
47012020	我恐至時、見爾不副我所望、而爾見我亦不副爾所望、或有爭鬥、媢嫉、忿怒、朋黨、毀謗、隱刺、妄誇、混亂、
47012021	又恐我再至時、上帝卑我於爾前、我將為彼干罪諸人、未改悔其污穢淫亂、邪侈之行者而憂也、
47013001	我將三就爾、證以二三人之口、而所言悉定、
47013002	我昔先言之、今雖暌違、仍先言之、如二次覿面時然、即告彼素干罪者、及其餘人、迨我復來、必不恕之、
47013003	以爾求基督由我而言之據、夫基督向爾非弱也、乃於爾衷有能也、
47013004	昔彼因弱被釘十架、然由上帝之能而生、我儕亦與之俱弱、然由上帝向爾之能、將與之俱生、
47013005	爾宜自審、止於信否、亦宜自驗、豈不自知耶穌基督在爾衷乎、否則爾為見棄者矣、
47013006	我冀爾知我儕非見棄者、
47013007	我求上帝、俾爾所行無惡、非欲顯我見納、惟欲爾為善、雖視我如見棄者亦可、
47013008	蓋我儕不能拒真理、乃輔真理、
47013009	我弱而爾強、我則喜、所求者爾之完全也、
47013010	我暌違時書此、俾晤對時無事嚴厲、依主賜我之權以建立、非傾覆也、○
47013011	餘則問諸兄弟安、願爾完全安慰、同心輯和、則仁愛平康之上帝必偕爾、
47013012	宜接吻維聖、互相問安、
47013013	諸聖徒問爾安、
47013014	願主耶穌基督之恩、上帝之愛、聖神之感通、偕爾眾焉、
48001001	保羅為使徒、非本諸人、亦非由人、乃由耶穌基督、及自死而起之之父上帝也、
48001002	與偕我之諸兄弟、書達加拉太諸會、
48001003	願恩惠平康、由父上帝及我主耶穌基督歸爾、
48001004	耶穌為我罪捐己、拯我脫此惡世、依我父上帝旨也、
48001005	願榮歸之、爰及世世、阿們、○
48001006	上帝以基督恩召爾、我怪爾離之若此之速、而別從福音、
48001007	此非福音也、乃擾爾者、欲紛更基督福音耳、
48001008	或我儕或天使、宣福音於爾、異乎我所宣者、則宜見詛、
48001009	我昔言之、今復言之、若人宣福音於爾、異乎爾所受者、則宜見詛、
48001010	今我欲取信於人乎、抑欲取信於上帝乎、或求悅於人乎、若仍悅人、則非基督僕矣、○
48001011	我告兄弟、我所宣之福音、非徇人也、
48001012	蓋我非受之於人、亦未學之、乃由耶穌基督之啟示、
48001013	爾聞我昔在猶太教所行者、窘逐上帝會實甚、而殘賊之、
48001014	且於猶太教有所進益、超越同族之年相若者多人、於我列祖遺傳、尤為熱衷、
48001015	然自母胎甄別我、以恩召我之上帝、
48001016	樂以其子啟示我衷、使宣之於異邦、我即不謀於有血氣者、
48001017	亦不上耶路撒冷、見先我為使徒者、乃往亞拉伯、後返大馬色、○
48001018	越三載、乃上耶路撒冷訪磯法、與之同居旬有五日、
48001019	其餘使徒、除主之弟雅各、皆未之見、
48001020	今書與爾者、於上帝前無誑也、
48001021	厥後、我入叙利亞 基利家境、
48001022	在猶太屬基督之諸會、尚未謀面、
48001023	第聞素窘逐我儕者、今宣昔所殘賊之道、
48001024	因我而榮上帝焉、
48002001	越十四年、我與巴拿巴復上耶路撒冷、亦攜提多、
48002002	乃依啟示而往、且以我在異邦所宣之福音告之、惟私陳於有令聞者、免我前後所行為徒然也、
48002003	偕我之提多、希利尼人也、未嘗強之受割、
48002004	因有私引之偽兄弟潛入、窺我儕於基督耶穌所得之自由、欲僕我儕、
48002005	我未嘗一時服而讓之、為使福音之真、恆存爾中、
48002006	至於有名望者、無論何如人、於我無與、蓋上帝不以貌視人、彼有名望者、無所增益於我、
48002007	反乎此、既見主託我宣福音於未受割者、亦猶託彼得於已受割者、
48002008	蓋感彼得為使徒於受割者、亦感我為使徒於異邦、
48002009	且雅各 磯法 約翰、人視為柱石者、因知賜我之恩、則施相交之右手於我及巴拿巴、俾往異邦、而彼往受割者、
48002010	惟欲我顧念貧者、我亦殷勤為是矣、○
48002011	然磯法至安提阿、我面諍之、以其干咎也、
48002012	蓋有自雅各來者未至時、彼與異邦人同食、及至、則退而自別、畏受割者也、
48002013	其餘之猶太人、亦相率為偽、甚至巴拿巴亦受其誘而效尤焉、
48002014	我見其行不端、不依福音之真、遂於眾前語之曰、爾猶太人也、所行既如異邦人、非如猶太人、胡為強異邦人如猶太人乎、
48002015	夫我儕本猶太人、非異邦罪人、
48002016	既知人之見義、非由行律、乃由信耶穌基督、則信乎耶穌基督、俾由信而見義、不由行律、蓋無人由行律而見義也、
48002017	我儕於基督而求見義、仍不免為罪人、則基督豈為罪之役乎、非也、
48002018	我若復建素所毀者、則自表為干律者矣、
48002019	蓋我由律已死於律、致得生於上帝、
48002020	我已與基督同釘十架、而我尚生、非我也、基督生於我中也、今我生於形軀者、乃因信上帝子而生、即愛我而為我捐己者也、
48002021	我不虛上帝之恩、蓋義若由律、則基督之死為徒然矣、
48003001	愚哉加拉太人、誰蠱惑爾乎、耶穌基督之釘十架、明著於爾目前矣、
48003002	我試問爾、爾受聖神由行律乎、抑由聞而信乎、
48003003	爾若是之愚乎、始之以聖神、今成之以形軀乎、
48003004	爾徒受若許之苦乎、果徒然乎、
48003005	夫施爾以聖神、且行異能於爾中者、由行律乎、抑由聞而信乎、
48003006	如亞伯拉罕信上帝、遂以義歸之、
48003007	爾宜知之、凡由乎信者、乃亞伯拉罕之裔也、
48003008	且經預知上帝將由信而義異邦、遂預宣福音於亞伯拉罕云、諸邦將由爾受福、
48003009	是由乎信者、得與有信之亞伯拉罕同受福矣、
48003010	凡由行律者服詛、記有之、不恆於律之所載而悉行者見詛、
48003011	無人於上帝前、因律見義也、明矣、蓋義者將由信而生、
48003012	夫律非本乎信、惟行之者於斯而生也、
48003013	基督已贖我儕脫律之詛、以其為我儕服詛、記有之、凡懸於木者見詛也、
48003014	致亞伯拉罕之福在基督耶穌者、臨及異邦、俾我儕由信而得所許之聖神、○
48003015	兄弟乎、我依常情而言、人之約既定、則無得增減之、
48003016	夫所許者、乃指亞伯拉罕及其裔而言、不曰諸裔、如指多人、惟指一人、且曰爾裔、即基督也、
48003017	我謂上帝預立之約、非四百三十年後之律所能廢、使所許者為虛、
48003018	若嗣業由律、則不復由許、但上帝曾以許賜之亞伯拉罕矣、
48003019	然則律何為耶、乃為罪而設、待受許之裔至、又由天使於中保之手而訂、
48003020	夫中保非一人之中保、惟上帝乃一也、
48003021	然則律與上帝之許相反乎、非也、若賜以能致生之律、則義誠由律矣、
48003022	但經囿萬有於罪中、俾所許由信耶穌基督而賜諸信者、○
48003023	然信未著、我儕拘守律下、且為所囿、以俟將顯之信、
48003024	如是、律為我儕之塾師引就基督、俾由信而見義、
48003025	但信既著、不復在塾師之下矣、
48003026	蓋爾曹由信、咸為上帝子、即賴基督耶穌也、
48003027	凡受洗歸基督者、已衣基督也、
48003028	無分猶太 希利尼、為奴自主、或男或女、蓋爾曹於基督耶穌中皆一也、
48003029	若屬基督、則為亞伯拉罕裔、依所許而為嗣子矣、
48004001	我謂嗣子雖為全業之主、童蒙時無異於僕、
48004002	服於傅保及家宰、待父所定之期、
48004003	我儕童蒙時、亦役於斯世之小學、
48004004	屆期、上帝遣其子、由女而生、在於律下、
48004005	以贖律下之人、使我儕得為子之分、
48004006	既為子、上帝遣厥子之神、入我儕之心、呼曰、阿爸父也、
48004007	如是爾不復為僕、乃為子也、既為子、則由上帝而為嗣矣、○
48004008	昔爾不識上帝、役於本非神者、
48004009	今既知之、更為上帝所知、何反向劣弱空乏之小學、復欲為之役乎、
48004010	爾乃守日月節年、
48004011	我為爾懼、恐我為爾徒勞矣、○
48004012	兄弟乎、我求爾如我、蓋我已如爾、爾未嘗枉我、
48004013	爾知我昔以形軀之弱、宣福音於爾、
48004014	且我形軀有所試爾、而爾不之嫌、不之棄、乃接我如上帝之使、如基督耶穌、
48004015	爾當時之禧慶安在、我為爾證、若能為之、即抉目予我、亦所願也、
48004016	然則我以真理告爾、反成仇乎、
48004017	夫彼為爾熱衷、非善也、乃欲間爾、使爾為彼熱衷、
48004018	凡於善事而熱衷、斯為善、不獨我與爾同在時也、
48004019	小子乎、我復為爾劬勞、待基督之狀、成於爾衷、
48004020	今我欲偕爾而易我言、蓋我為爾游移也、○
48004021	爾願服律者其告我、爾不聞律乎、
48004022	記有之、亞伯拉罕有二子、一婢出、一自由者出、
48004023	婢出者、依形軀而生、自由出者、乃由應許焉、
48004024	斯為寓言、蓋二女乃二約、一出自西乃山、所生者為僕、夏甲是也、
48004025	夫夏甲者乃亞拉伯之西乃山、猶今之耶路撒冷也、蓋彼與其諸子為僕、
48004026	惟在上之耶路撒冷乃自由、我眾之母也、
48004027	記有之、不妊不產者宜喜樂、未劬勞者宜歡呼、蓋煢獨者較有夫者、子更多也、
48004028	兄弟乎、我儕如以撒因應許而為子、
48004029	昔依形軀而生者、窘逐依聖神而生者、今亦如是、
48004030	然經云何、曰、逐婢及其子、蓋婢之子、不得與自由者之子共嗣業也、
48004031	兄弟乎、我儕非婢之子、乃自由者之子也、
48005001	基督既釋我儕而得自由、故宜堅立、勿再負為僕之軛、
48005002	我保羅語爾、若受割、則基督於爾無益、
48005003	我復證之、凡受割者、宜行全律、
48005004	爾欲由律見義者、乃絕於基督、而隕於恩矣、
48005005	蓋我儕以神由信、而待所望之義、
48005006	於基督耶穌中、或割或否、皆無益、惟信之以愛而行者有益、
48005007	昔爾所趨者善矣、誰阻爾不順真理乎、
48005008	其所勸導、非出於召爾者、
48005009	少許之酵、發全團矣、
48005010	我緣主深信爾無異志、但擾爾者、不論何人、必服其鞫、
48005011	兄弟乎、若我尚宣割禮、何至猶見窘逐乎、若然、則十架之蹇礙已廢矣、
48005012	彼亂爾者、何若自閹為愈也、○
48005013	兄弟乎、爾蒙召得自由、然勿以自由為形軀之機、惟以愛相供役、
48005014	蓋全律一言以蔽之、曰愛鄰如己、
48005015	若爾相吞噬、恐相淪亡、爾其慎之、○
48005016	我故謂爾當依聖神而行、則不縱形軀之慾、
48005017	蓋形軀之慾禦乎神、神禦形軀、二者相敵、俾爾不行其所欲行、
48005018	爾若為神所導、則不在律下矣、
48005019	夫形軀之行顯著、即淫亂、污穢、邪侈、
48005020	拜像、巫術、結仇、爭鬥、忌恨、忿怒、釁隙、朋黨、異端、
48005021	媢嫉、沉湎、荒宴等類、今我告爾、如昔所言、凡行此者、必不承上帝國、
48005022	惟聖神之果、乃仁愛、喜樂、和平、恆忍、慈惠、良善、忠信、
48005023	溫柔、節制、如此者、無律禁之、
48005024	且屬基督耶穌者、已以形軀及其情慾、釘於十架矣、○
48005025	我儕若依聖神而生、宜依聖神而行、
48005026	勿尚虛榮、相激相嫉、
48006001	兄弟乎、若人偶蹈愆尤、爾屬聖神者、宜以溫柔之心規正之、且宜自顧、恐亦見試、
48006002	宜互相任勞、以盡基督之律、
48006003	無而為有者、是自欺也、
48006004	宜各驗己行、則所誇者在己不在人、
48006005	蓋必各任己任也、○
48006006	學道者、宜以財物供教者、
48006007	勿受惑、上帝不受侮也、蓋所播者為何、所穫者亦為何、
48006008	播於形軀者、將由形軀而穫敗壞、播於聖神者、將由聖神而穫永生、
48006009	宜行善勿倦、若不頹憊、屆期將穫矣、
48006010	故或有機、宜行善於眾、而於信者之家為尤切、○
48006011	視我達爾之手書、字體何其大也、
48006012	凡欲以形軀矜飾者、強爾受割、特恐為基督之十架受窘逐耳、
48006013	蓋彼受割者、己不守律、惟欲爾受割、致彼因爾形軀而誇、
48006014	然我無所誇、惟誇我主耶穌基督之十架耳、由是世於我已釘十架、我於世亦然、
48006015	蓋受割與否皆無足重、惟新造者而已、
48006016	凡依此準繩而行者、願平康矜恤臨之、暨上帝之以色列民焉、○
48006017	今而後人毋擾我、蓋我身佩耶穌之印記、○
48006018	兄弟乎、願我主耶穌基督之恩、在爾衷、阿們、
49001001	由上帝旨為基督耶穌使徒保羅、書達以弗所諸聖徒、及忠信於基督耶穌者、
49001002	願恩惠平康、由我父上帝及主耶穌基督歸爾、○
49001003	祝頌上帝我主耶穌基督之父、曾由基督祝我以在天屬神之諸福、
49001004	即如創世之先、由基督選我儕、俾在其前聖而無玷、
49001005	依厥善旨、以愛預定我儕、由耶穌基督得為其子、
49001006	致讚其恩之榮、即於其愛子中樂賜我儕者、
49001007	我儕於彼因其血而得贖、即罪之赦、依上帝洪恩也、
49001008	此恩乃上帝以諸智諸識溢於我者、
49001009	示我以厥旨之奧、循其善意、乃於彼中所定、
49001010	迨期滿時、在天在地之萬有悉統於基督、
49001011	我儕於彼亦得為業、乃依己旨行萬事者所預定、
49001012	致其榮因我儕先於基督有望者、得讚頌焉、
49001013	爾於彼既聞真道、救爾之福音、且信之、則受所許聖神之印、
49001014	即我儕嗣業之質、迨上帝之業見贖、其榮則得讚頌、
49001015	故我聞爾於主耶穌之信、向諸聖徒之愛、
49001016	則為爾感謝不已、祈禱時常念及爾、
49001017	俾我主耶穌基督之上帝、有榮之父、賜爾明智與啟示之靈、以識上帝、
49001018	心目克明、俾知爾蒙其召所望何如、彼於諸聖徒之業、其榮之豐富何如、
49001019	且於我諸信者、其能之浩大何如、乃依其能力運行於基督中、即起之於死、使坐其右於天、
49001020	
49001021	超於諸執政者、秉權者、有能者、宰治者、及凡有名者、不第今世、亦在來世、
49001022	且服萬有於其足下、使為萬有之首於教會、
49001023	會為其體、乃充乎萬有者之所充也、
49002001	且爾素以罪愆而死、
49002002	從斯世之俗而行、服在空乘權之君、即今運行於悖逆者之靈、
49002003	我儕亦嘗出入其中、徇形軀之情、行身心之欲、本為服怒之輩、如他人然、
49002004	但上帝富有矜恤、以浩大之愛愛我、
49002005	於我儕因過愆而死時、偕基督而甦我、爾之得救乃由恩耳、
49002006	且於基督耶穌、使我儕與之同起、亦同坐於天、
49002007	致緣彼所施我儕之慈惠、彰其厚恩於後世焉、
49002008	蓋爾以恩得救、由信非由己、乃上帝所賜也、
49002009	非由乎行、免人自矜、
49002010	蓋我儕乃上帝之工、受造於基督耶穌中、致行善行、乃上帝所預定、使我儕行之者也、○
49002011	故當記憶爾昔以形軀為異邦人、彼於形軀由人手所謂割者、謂爾為無割、
49002012	當時爾與基督相隔、與以色列民相異、外乎應許諸約、無有所望、在世無上帝、
49002013	今則於基督耶穌、爾素為遠者、以基督血得近、
49002014	彼為我儕之和、毀其間之藩籬、使二者為一、
49002015	且於其形軀廢厥仇讐、即誡命之律、載於條例者、致於彼中以二者造一新人而致和、
49002016	又以十架誅厥仇讐、聯二者為一體、復和於上帝、
49002017	遂來宣和平於爾遠者及近者、
49002018	蓋我二者由彼以一神而謁父、
49002019	如是爾不復為外人、為客旅、乃與聖徒同籍、為上帝之眷屬、
49002020	建於使徒先知之基、基督耶穌為屋隅之首石、
49002021	諸宇於彼中結構、漸成主之聖殿、
49002022	爾曹亦共受建、為上帝以聖神之居所焉、
49003001	緣此、我保羅因爾異邦人、為基督耶穌之囚、
49003002	若爾聞上帝為爾之故、賜我頒恩之職、
49003003	我由啟示得識奧秘、如前所畧書者、
49003004	爾讀之、可知我洞悉基督之奧秘、
49003005	先世未嘗示人、今則以神啟示聖徒及先知矣、
49003006	即異邦人同為嗣子、同其肢體、且由福音共與所許、在基督耶穌中者、
49003007	我為福音之役、依上帝所賜之恩、乃依其能之功用而賜我也、
49003008	我在聖徒中、乃微之又微者、尚蒙此恩、俾以基督莫測之富有宣諸異邦、
49003009	令眾知此頒布之奧秘、即歷世隱於創造萬有之上帝者、
49003010	致在天諸執政者、操權者、今由教會知上帝智備萬殊、
49003011	乃依其永旨所定、在我主基督耶穌中者、
49003012	於彼也、我儕由信而果敢、毅然而謁上帝、
49003013	故我求爾、勿以我為爾受難而疲憊、斯乃爾榮、○
49003014	緣此、我屈膝於父前、
49003015	即在天在地諸家所由得名者、
49003016	求依其榮之富有、俾由厥神、以其能而剛健乃衷、
49003017	致基督因信而居爾心、使爾根基於愛、
49003018	得與諸聖徒克識其長闊高深、
49003019	且知基督莫測之愛、得乎上帝所充者而充焉、○
49003020	夫上帝能行者、越乎我儕所求所思、依其運行於我儕之能也、
49003021	願在教會、亦在基督耶穌、以榮歸之、永世靡暨、阿們、
49004001	故我為主被囚者勸爾、所行宜稱乎所蒙之召、
49004002	悉以謙遜溫柔恆忍、以愛相恕、
49004003	以和平相維繫、務守聖神之合一、
49004004	體一、神一、如爾蒙召之望為一、
49004005	主一、信一、洗一、
49004006	上帝一、為眾人之父、超乎眾、貫乎眾、在眾中者也、
49004007	然我儕蒙恩、各依基督所賜之量、
49004008	故曰、其上昇時、則俘所虜而頒賚於人、
49004009	夫既云上昇、豈非曾降於地下乎、
49004010	降者即高昇於諸天、以充萬有者也、
49004011	其所賜者、有使徒、先知、宣道者、及牧師、教師、
49004012	為欲成全聖徒、致役事之工、建基督之體、
49004013	以至我眾合一於信、及識上帝子、得為成人、造乎基督充溢之量、
49004014	致不復為童稚、蕩漾於諸教之風、受人詭譎欺惑之術、
49004015	惟居愛崇真、萬事漸長於彼、彼乃元首、即基督也、
49004016	由彼全體結構聯絡、百節相承、各依厥量而運動、俾之滋長、而自建於愛、○
49004017	故我言之、且緣主勸之、爾之所行、毋復志意虛妄、如異邦人然、
49004018	彼心思蒙昧、外乎上帝之生、因其無知而心頑也、
49004019	既失其良、狥於邪侈、貪行諸污、
49004020	爾學基督則不然、
49004021	爾果聞之、且由之受教、依耶穌之真、
49004022	爾於夙習之行、宜脫舊人、即以欺罔之慾、而自敗者、
49004023	心志亦宜更新、
49004024	且衣以新人、乃肖上帝、由真理之聖與義而造者也、○
49004025	故當去誑、與人言皆以其誠、蓋我儕互相為肢也、
49004026	怒勿干罪、勿銜怒至日落、
49004027	勿與魔以間、
49004028	竊者勿復竊、寧服勞、手作善工、得以濟乏、
49004029	穢言勿出口、惟於人之所需、以善言建之、致恩及聽者、
49004030	勿貽上帝之聖神憂、乃爾由之受印、以至贖日者、
49004031	凡荼毒、忿怒、怨恨、諠譁、訕謗、並諸暴很、宜悉去之、
49004032	彼此仁愛、慈惠、赦宥、如上帝緣基督赦爾也、
49005001	故爾當效上帝、如愛子然、
49005002	又當以愛而行、如基督愛我儕、為之舍己、為獻為祭於上帝、以為馨香、
49005003	惟淫亂及污穢貪婪、爾中言之亦不可、乃聖徒所宜也、
49005004	淫詞、浮言、戲謔、皆非所宜、寧祝謝耳、
49005005	蓋爾誠知淫者、污者、及貪婪即拜像者、皆不得嗣業於基督與上帝之國、
49005006	勿為人之虛言所欺、緣此、上帝之怒、臨於悖逆之人、
49005007	故勿與之同羣、
49005008	蓋爾素為暗、今宗主而為光、當如光明之人而行、
49005009	夫光明之實、乃在諸善、與義與誠也、
49005010	宜審主之所悅、
49005011	毋與無實之暗行、寧責之、
49005012	蓋彼之隱行、言之辱矣、
49005013	凡事之受責者、以光而顯、蓋凡顯者光也、
49005014	故曰、寐者宜寤、自死而起、基督將照爾矣、○
49005015	慎顧爾行、勿若無智、乃若有智、
49005016	宜惜光陰、時日邪慝故也、
49005017	勿為愚、務悉主旨、
49005018	勿酗酒而蕩檢、惟充以聖神、
49005019	以詩以歌以靈賦、互相酬答、口唱心和以向主、
49005020	凡事以我主耶穌基督之名、恆謝父上帝、
49005021	當敬畏基督、而相順服、○
49005022	婦當服夫、如服主然、
49005023	蓋夫為婦首、如基督為教會首、亦為全體之救者、
49005024	教會服基督、婦凡事服夫、亦宜如是、
49005025	夫當愛婦、如基督愛教會、為之舍己、
49005026	欲使之聖、由水之洗、以道潔之、
49005027	立之己前、為有榮者、無瑕皺等疵、乃聖而無玷也、
49005028	如是、夫宜愛婦如己身、愛婦即愛己也、
49005029	從無自惡己身者、惟保養之、煦嫗之、如基督之於教會然、
49005030	蓋我儕為其體之肢也、
49005031	是以人離父母、膠漆其妻、二者成為一體、
49005032	此奧秘大矣、我言之、乃指基督與教會也、
49005033	然爾曹各宜愛婦如己、婦亦宜敬畏其夫、
49006001	子女當緣主順從父母、斯乃善也、
49006002	敬爾父母、此為寓許之首誡、
49006003	俾爾暢遂享壽於世、
49006004	父勿激子女之怒、惟以主之懲勸而鞠育之、○
49006005	僕當畏懼戰慄、以忠心順爾形軀之主、如於基督然、
49006006	勿第以目前服役、若取悅於人者、惟如基督之僕、由心而行上帝之旨、
49006007	欣然服役、如於主、非於人、
49006008	蓋知或為僕、或自主、必各依所行之善、受報於主、
49006009	主之待僕、亦當如是、勿恐嚇之、蓋知彼與爾之主在天、不以貌視人也、○
49006010	此外當賴主及其權能而剛健、
49006011	衣上帝全備鎧甲、克禦魔之詭譎、
49006012	蓋我儕所與戰者、非血氣之人、乃執政者、掌權者、及此暗世諸君、並天際惡靈、
49006013	當取上帝全備鎧甲、俾能守禦於艱難之日、迨諸事既成而卓然、
49006014	故宜屹立、腰束以誠、胸護以義、
49006015	以和平福音為所備之履、而著於足、
49006016	又取信以為盾、能悉滅惡者之火箭、
49006017	且取濟救之冑、及聖神之劍、即上帝道也、
49006018	以諸祈禱籲懇、感於聖神而恆求、於此儆醒不倦、為諸聖徒祈、
49006019	亦為我祈、使我於啟口時、毅然闡明福音之奧秘、
49006020	緣此、我為縲絏中之使者、俾得侃侃而言、如所當言、○
49006021	我所愛之兄弟推基古、乃於主為忠役者、將悉以我事示爾、
49006022	為此我特遣之就爾、令爾知我景況、且慰爾心、○
49006023	願平康與愛與信、由父上帝及主耶穌基督歸爾、
49006024	凡於我主耶穌基督有不朽之愛者、願恩惠偕爾焉、
50001001	耶穌基督僕保羅提摩太、書達腓立比屬基督耶穌之諸聖徒、及諸監督執事、
50001002	願恩惠平康、由我父上帝及主耶穌基督歸爾、○
50001003	我每懷念爾、則謝我上帝、
50001004	為爾眾祈時、恆欣然而求、
50001005	緣爾自始迄今、共與福音、
50001006	我深信肇善工於爾者、必成之、以迄耶穌基督之日、
50001007	我如是念爾眾宜也、蓋爾在我心、以爾於我縲絏中、及明辨而證福音之際、與我共與乎恩也、
50001008	我體耶穌基督之心戀慕爾眾、上帝為之證、
50001009	我所祈者、使爾愛於知識通達而愈充溢、
50001010	致能驗至善、純粹無疵、迄於基督之日、
50001011	充以義之實、由耶穌基督、致榮與頌歸於上帝、○
50001012	兄弟乎、我欲爾知、我所遭之事、適以廣福音之傳、
50001013	致我緣基督而受之縲絏、徧揚於御營、以及各方、
50001014	且使宗主之兄弟、多因我縲絏、益毅然宣上帝道而無懼、
50001015	夫宣基督、以媢嫉紛爭者有之、以善意者亦有之、
50001016	此則出於愛、知我之立、為辯福音也、
50001017	彼則出於樹黨、非誠也、欲增我縲絏之苦耳、
50001018	然則何如乎、無論或偽或誠、基督是宣、我則樂之、且終樂之、
50001019	蓋我知此、由爾祈禱、及所賜耶穌基督之神、終必使我得救、
50001020	依我之企望、概無所愧、而毅然如常、今或生或死、基督將於我身丕顯、
50001021	蓋我之生即基督、死亦有益、
50001022	若生於形軀、成我功果、則不知當何擇也、
50001023	蓋我迫於二者之間、欲歸與基督偕在、是為愈美、
50001024	但居於形軀、為爾之故為尤要、
50001025	既深信此、則知我必仍存、且與爾眾同居、致爾進益而樂於道、
50001026	俾爾緣基督耶穌而誇者、因我而溢、以我復與爾同在也、
50001027	惟爾處世、須合乎基督之福音、使我或就爾、或離爾、得聞爾事、即爾堅立於一心一志、為福音之道而戰、
50001028	概毋為敵所驚、其表彰也、於彼則為敗亡、於爾則為濟救、乃由上帝也、
50001029	蓋因基督賜爾、不第信之、亦為之受苦、
50001030	爾有戰爭、如昔見於我、今聞於我者也、
50002001	若於基督有何慰藉、於愛有何撫綏、於聖神有何感通、有何仁慈矜憫、
50002002	則宜同意同愛、心合志一、以充我樂、
50002003	概勿樹黨、勿尚虛榮、惟自卑、視人愈己、
50002004	勿各顧己事、亦宜顧人之事、
50002005	以基督耶穌之心為心、
50002006	彼原有上帝之狀、不以匹上帝自居、
50002007	乃虛己取僕之狀、成人之形、
50002008	既有人之式、又屈己、承順至死、甚而死於十架、
50002009	故上帝躋之至高、錫之名以超乎萬名、
50002010	使在天在地及在地下者、聞耶穌之名、無膝不屈、
50002011	無口不稱耶穌基督為主、以榮父上帝焉、○
50002012	愛友乎、爾素承順、不惟於我同在時、即今暌違、益宜畏懼戰慄、以成爾之濟救、
50002013	蓋志也行也、皆上帝循其善意、施於爾衷也、
50002014	爾凡所行、毋私議、毋爭辯、
50002015	俾爾純粹無疵為上帝子、無瑕於邪逆之世、顯為燭世之光、
50002016	彰明維生之道、俾我可誇於基督之日、以所趨所勞、非徒然也、
50002017	若以爾信之祭祀奉事、我被灌奠其上、我亦樂之、且與爾眾同樂、
50002018	爾亦當樂之、且與我同樂焉、○
50002019	我緣主耶穌冀速遣提摩太就爾、俾知爾事、而慰我心、
50002020	蓋我無同心之人、誠慮爾事、
50002021	因眾惟己是謀、非耶穌基督之事也、
50002022	爾知提摩太之徵驗、即與我共役於福音、猶子之於父、
50002023	故視我事如何、冀即遣之、
50002024	且我賴主冀亦速往、
50002025	但我意必遣我兄弟以巴弗提就爾、乃與我同勞同伍、為爾之使、供我所需者、
50002026	彼乃戀慕爾眾、因爾聞其病則憂甚、
50002027	彼果病瀕死、上帝恤之、不惟於彼、亦於我也、免我憂而復憂、
50002028	是以遣之愈切、使爾復見之而喜、我憂亦少解、
50002029	爾宜緣主欣然納之、且尊重如是之人、
50002030	蓋彼因基督之工而瀕死、不恤其生、以補爾事我之不逮、
50003001	兄弟乎、我猶有言、宜緣主而樂、書此遺爾、我不憚煩、爾則安固、
50003002	務慎犬類、及行惡者、損割者、
50003003	蓋我儕以上帝之神而崇拜、於基督耶穌而誇、不恃乎形軀、是乃受割者也、
50003004	雖然、我亦有可恃於形軀者、若他人以形軀為可恃、則我尤可恃矣、
50003005	我生八日而受割、屬以色列裔、便雅憫支、世為希伯來人、依律則為法利賽人、
50003006	依熱衷則窘逐教會、依律中之義、則無間然、
50003007	但昔於我為益者、我緣基督以之為損、
50003008	我誠以萬事為損、因識我主基督耶穌為更美、且為彼已損萬事、視為糞土、致可得乎基督、而恆在其中、
50003009	非以自乎律者為己之義、乃由信基督之義、即以信而自乎上帝者、
50003010	俾知基督與其復起之能、並與其苦而效其死、
50003011	庶可造乎自死之復起、
50003012	非謂我既得既成、惟趨進庶可獲基督耶穌所以獲我者也、
50003013	兄弟乎、我不以為既獲、惟專一、忘乎後而奮乎前、
50003014	趨向標準、致得上帝自上而召之賞、在基督耶穌中者、
50003015	故凡我中之完人、宜懷此志、若有異志、上帝亦將以此示爾、
50003016	惟我儕所已及者、宜依此而行焉、○
50003017	兄弟乎、爾宜效我、且視依我模楷而行者、
50003018	蓋我屢告爾、今又涕泣告爾、多有所行與基督十架為敵者、
50003019	彼以口腹為神、以辱為榮、以世情為念、終必淪亡、
50003020	夫我籍在天、由此我亦俟乎救者、即主耶穌基督也、
50003021	彼將依其能服萬有歸己之功用、化我儕卑賤之體、如其榮耀之體焉、
50004001	是以我所愛所慕之兄弟、為我之樂、為我之冕、我所愛者乎、宜堅立於主、○
50004002	我勸友阿爹氏、循都基氏、宜宗主有同心、
50004003	又求我真侶、助此二婦、以其昔與我及革利免、並其餘之同勞、協力於福音、名錄於維生之書者、○
50004004	宜恆樂於主、我復言之、爾其樂哉、
50004005	爾之溫良、宜表於眾、主伊邇矣、
50004006	概勿憂慮、惟於萬事、以祈禱、籲懇、稱謝、陳述所求於上帝、
50004007	上帝之和平超乎人意、將於基督耶穌中、守衛爾心爾志、○
50004008	兄弟乎、我猶有言、凡真實、端重、公義、清潔、可愛者、可稱者、或有何德何譽、爾宜念之、
50004009	爾所學所受、所聞所見於我者、皆宜行之、則平康之上帝將偕爾、○
50004010	我於主樂甚、因爾念我之心復萌、爾素有志於此、但乏機耳、
50004011	我言此、非因缺乏之故、蓋我已學、隨遇而安、
50004012	我知所以處貧賤、亦知所以處富厚、隨在隨事、或飽或飢、或豐或歉、我悉諳練之矣、
50004013	我賴增我力者事事克為、
50004014	雖然、爾與我患難善矣、
50004015	腓立比人乎、爾亦知於福音之始、我去馬其頓時、授受之事、他會無與、惟爾而已、
50004016	蓋我在帖撒羅尼迦時、爾遣人供我所需、一而再矣、
50004017	我非求贈、乃求結實繁多、以益於爾、
50004018	我有諸物、充溢矣、饒足矣、蓋由以巴弗提受爾來物、為馨香可納之祭、乃上帝所悅者、
50004019	我上帝將充裕爾之所需、依其榮之富有、在基督耶穌中者、
50004020	願榮歸我父上帝、爰及世世、阿們、○
50004021	問安於屬基督耶穌之眾聖徒、偕我之諸兄弟問爾安、
50004022	眾聖徒問爾安、該撒之家屬尤為致意、○
50004023	願我主耶穌基督之恩在爾衷焉、
51001001	由上帝旨、為耶穌基督使徒保羅、與兄弟提摩太、
51001002	書達歌羅西眾聖徒之忠誠兄弟、在基督中者、願恩惠平康、由我父上帝歸爾、○
51001003	我儕恆為爾祈禱、謝上帝我主耶穌基督之父、
51001004	蓋聞爾於基督耶穌之信、及向諸聖徒之愛、
51001005	因爾有望存之於天、即爾昔聞於福音之真道、
51001006	此已及爾、亦猶徧及天下、結實而增益、與在爾中無異、自爾聞之之日、而誠知上帝恩也、
51001007	如爾學於我所愛之同僕以巴弗、彼緣我儕為基督忠役、
51001008	且以爾由聖神之愛告我、○
51001009	故我儕自聞之之日、為爾祈禱不已、俾爾充諸靈智靈識、洞悉其旨、
51001010	致所行合乎主、盡悅其意、於諸善工結實、於識上帝增益、
51001011	又依其有榮之權力、以諸能益爾能、俾於諸事久耐、恆忍、喜樂、
51001012	且謝天父、使我儕堪與諸聖徒同得光明之業、
51001013	彼已拯我脫夫幽暗之權、遷於愛子之國、
51001014	我儕由之得贖、即罪得赦也、
51001015	彼乃莫能見之上帝像、為凡受造者之首生、
51001016	蓋萬有本之而造、在天在地、有形無形、或位或權、或執政者、或有能者、皆由之而造、且歸之焉、
51001017	彼先萬有萬有本之而立、
51001018	教會乃身、彼為首、為元始、自死而首生、致為萬事倡、
51001019	蓋父喜以諸豐盛寓於其中、
51001020	且由之使萬有復和於己、乃以其十架之血而致和、在地在天者皆然、
51001021	夫爾素以惡行、為異為敵於心、
51001022	今因其身之死、致爾復和、維聖、無疵、無咎、薦於其前、
51001023	惟在爾恆於信、植基而固之、不移乎爾所聞福音之望、即宣於天下萬人、我保羅為其役者也、○
51001024	今我緣爾受苦則喜、且為基督之身即教會、以我身補基督患難之不足耳、
51001025	我已立為教會之役、依上帝為爾所授之職、徧宣其道、
51001026	即歷世歷代所隱之奧秘、而今顯於聖徒者、
51001027	上帝樂以此奧秘之榮之富、示之異邦、即基督在爾衷、為有榮之望焉、
51001028	我儕宣之、以諸智勸人訓人、俾得薦之、完全於基督中、
51001029	我為此勤勞、依上帝之功用而盡力、乃以其大能行於我衷者也、
51002001	蓋我欲爾知、我為爾與在老底嘉、及凡未覿我面者、如何盡力、
51002002	俾其心受慰、以愛相聯、穎悟充實而致富有、克知上帝之奧秘、即基督也、
51002003	凡智慧知識之寶藏、皆韞於彼、
51002004	我言此、免人以巧言誘爾、
51002005	蓋我身雖暌違、心則偕爾、喜見爾篤信基督、秩然有序、○
51002006	爾既承受主基督耶穌、亦宜由之而行、
51002007	且於彼也、根深而建造、堅立於信、如昔受教然、而溢於祝謝焉、○
51002008	慎之哉、勿為人之理學虛誣所虜、即依人之遺傳、世之小學、不依基督也、
51002009	蓋上帝性體之充盛、悉寓其身、
51002010	彼為諸政諸權之首、爾曹亦由之而得充盛、
51002011	且於彼受割、非以手者、乃由基督之割、而革情欲之身、○
51002012	蓋以洗禮與之同葬、亦與之同起、由乎信上帝之功用、即自死而起之者也、
51002013	爾曹素以愆尤與情欲之未割而死、上帝亦使爾與彼同甦、悉赦我之愆尤、
51002014	塗抹繩我之券、即所載諸儀文以敵我者也、於焉除之、釘之十架、
51002015	且虜諸政諸權、明徇於眾、而奏凱焉、○
51002016	是以勿因飲食、節期、月朔、安息日、被人擬議、
51002017	此皆後事之影、其形乃屬基督、
51002018	勿容人以故作謙卑、崇拜天使、奪爾之賞、彼拘於己見、徇其情欲而自矜、
51002019	不固持元首、夫元首乃全體所由、以節以維、而得資助聯絡、以上帝之長而長也、○
51002020	爾既與基督同死、以絕世之小學、胡為從乎世、服於儀文乎、
51002021	如謂勿執、勿嘗、勿捫也、
51002022	是皆依人所命所教、用之必敗、
51002023	似有智慧之名、實以私意崇拜、故作謙卑、刻苦其身、究無所益、以克形軀之饜也、
51003001	爾既與基督同起、宜求上焉者、即基督所在、坐上帝右、
51003002	故所志者宜在上、勿在下、
51003003	蓋爾已死、爾之生與基督共隱於上帝、
51003004	基督為我之生、及其顯著、爾亦將共顯於榮中、○
51003005	故當滅爾在地之肢體、即淫亂、污穢、邪情、惡慾、及貪婪、貪婪與拜像一也、
51003006	是以上帝之怒、臨諸悖逆之人、
51003007	爾昔生於斯、亦嘗出入其間也、
51003008	今則宜去一切忿怒、暴戾、狠毒、謗讟、穢言、
51003009	彼此勿誑、以爾已脫舊人與其行、
51003010	而衣新人、日新以致知、依造之者之像、
51003011	在彼無分希利尼、猶太、割與不割、夷人、狄人、為奴、自主、惟基督為萬有於萬有之中也、○
51003012	爾乃上帝所選、聖而見愛者、故宜存矜憫、仁慈、謙遜、溫柔、恆忍之心、
51003013	儻彼此有釁、則宜相容、相赦、如主赦爾然、
51003014	此外尚以仁愛、乃完全之維繫也、
51003015	俾基督之和、主於爾心、爾為此蒙召為一體、亦宜感謝、
51003016	當以基督之道充實爾衷、智慧俱備、以詩、以歌、以靈賦、相教相戒、中心感恩、以頌上帝、
51003017	凡所言所行、悉宜以主耶穌名為之、且由之謝父上帝焉、○
51003018	婦宜服夫、是乃宗主所宜也、
51003019	夫宜愛婦、勿苛遇之、
51003020	子女宜凡事順爾父母、是乃宗主見悅者也、
51003021	父勿激子、恐其氣餒、
51003022	僕宜凡事順爾形軀之主、非以目前之服役、如取悅於人者、乃專誠畏主也、
51003023	凡所為者、宜由心而行、如向主、非向人、
51003024	蓋知嗣業之賞、由主而得、爾所事者、主基督也、
51003025	夫行非義者、必反受非義、而無所偏視也、
51004001	主宜以公平待僕、知在天爾亦有主也、○
51004002	祈禱惟恆、於此儆醒而感謝、
51004003	且為我儕祈禱、俾上帝闢道之門、得言基督之奧秘、我為此而受縲絏也、
51004004	令我闡發之、如所當言、
51004005	爾於外人、當以智而行、光陰是惜、
51004006	言惟溫和、如調以鹽、則知所以應對人矣、○
51004007	凡我之事、推基古將告爾、彼乃可愛之兄弟、於主為忠信之役、而同為僕者、
51004008	緣此我遣之就爾、俾知我事、且慰爾心、
51004009	並偕阿尼西母、彼乃忠信可愛之兄弟、爾之同儕也、二人將以斯地之事悉告於爾、○
51004010	我同囚之亞里達古、及巴拿巴之甥馬可、問爾安、爾曾因馬可受命、彼若就爾、當接之、
51004011	並有耶數又名猶士都者、亦問爾安、是皆受割者、惟此三人為上帝國與我同勞、而慰我焉、
51004012	爾之同儕、基督耶穌之僕以巴弗、問爾安、彼恆為爾竭力祈禱、使爾樹立成全、得悉上帝之旨、
51004013	蓋我證彼、為爾曹及在老底嘉 希拉波立之眾、其勞多矣、
51004014	可愛之醫士路加、及底馬問爾安、
51004015	爾宜問在老底嘉之諸兄弟、與寧法及其家中之會安、
51004016	此書既讀於爾中、亦令讀於老底嘉之會、而爾亦讀來自老底嘉之書、
51004017	寄語亞基布、慎其所受於主之職而盡之、○
51004018	我保羅手書問爾安、宜念我之縲絏、願恩惠偕爾焉、
52001001	保羅 西拉 提摩太書達帖撒羅尼迦之會、在父上帝及主耶穌基督中者、願恩惠平康歸爾、○
52001002	我儕為爾眾恆謝上帝、祈禱間念及爾、
52001003	於我父上帝前、恆念爾以信而行、以愛而勞、以望我主耶穌基督而忍、
52001004	上帝所愛之兄弟、我知爾蒙選矣、
52001005	因我之福音達爾、不第以言、乃以能、以聖神、且以充實之信、爾亦知我儕為爾為何如人、
52001006	且爾效我儕、亦效主、於多難中、以聖神之樂而受道、
52001007	致為在馬其頓 亞該亞諸信者之模楷、
52001008	蓋主之道自爾聲聞於外、不第於馬其頓 亞該亞、且爾於上帝之信、隨在播揚、我儕無庸有言、
52001009	蓋彼自言我如何入於爾中、爾如何棄像而歸上帝、以事生且真之上帝、
52001010	俟其子自天降臨、即其自死而起之耶穌、拯我儕脫將來之震怒者也、
52002001	兄弟乎、爾知我儕昔入爾中、非徒然也、
52002002	我於腓立比受苦受辱、乃爾所知、然賴我上帝、在窘迫中與爾侃侃言上帝之福音、
52002003	蓋我之勸誨、非出於謬、非出於污、非以詭譎、
52002004	惟上帝既鑒我、福音是託、遂如是而言、非若悅人、乃悅鑒我心之上帝也、
52002005	我從無諂諛、乃爾所知、亦未掩飾貪婪、上帝為之證、
52002006	雖為基督使徒、可令人崇敬、然未求榮於爾、亦未求榮於人、
52002007	惟溫柔於爾中、猶乳媼煦嫗其子、
52002008	我儕既如是戀慕爾、願予爾者、不第上帝之福音、亦己之生命、因爾為我所深愛也、
52002009	兄弟乎、爾念我勞苦、晝夜操作、免累爾中一人、以宣上帝福音於爾、
52002010	我儕向爾信者所行、如何以聖以義、無疵可摘、爾與上帝證之、
52002011	爾亦知我儕如何視爾各人、猶父之於子、勸勉、安慰、指證、
52002012	致爾行合乎上帝、即召爾入其國而與其榮者也、○
52002013	是以我謝上帝不輟、因爾由我受上帝道而納之、非如人道、乃上帝道、是誠上帝道、力行於爾信者之中也、
52002014	兄弟乎、爾嘗效在猶太屬基督耶穌之上帝會、以爾受苦於同族、猶彼於猶太人也、
52002015	猶太人殺主耶穌及諸先知、又窘逐我儕、不悅於上帝、且敵眾人、
52002016	禁我儕語異邦人、使之得救、常盈厥罪、而震怒盡臨之矣、○
52002017	兄弟乎、我儕暫違爾、乃以面、非以心、殷勤益切、甚願見爾、
52002018	故我保羅一而再欲就爾、而撒但阻我、
52002019	夫我所望所樂所誇之冕何耶、非爾於我主耶穌臨時、而在其前乎、
52002020	蓋爾乃我之榮、我之樂也、
52003001	故我不能復忍、願獨留於雅典、
52003002	遣我兄弟提摩太、於基督福音為上帝役者、以堅爾曹、為爾之信而慰爾、
52003003	俾無人為諸苦所搖、蓋爾自知分定於此也、
52003004	我偕爾時、預告我儕將受難、後果如是、爾所知也、
52003005	緣此、我不能復忍、遣人欲知爾信、恐為試者所惑、而我徒勞、
52003006	今提摩太自爾返、報我嘉音、言爾之信與愛、且常緬懷我、切願見我、如我於爾然、
52003007	兄弟乎、故我於諸顚沛患難中、因爾之信而受慰、
52003008	爾若堅立主中、我則生矣、
52003009	我在上帝前、為爾所樂之樂、將何以答謝上帝乎、
52003010	晝夜切求、願見爾面、以補爾信之不逮、○
52003011	願我父上帝、與我主耶穌、導我以坦途就爾、
52003012	又願主俾爾之相愛、益而充之、且及於眾、如我於爾然、
52003013	致堅爾心、聖而無間、在我父上帝前、於我主耶穌偕其諸聖者而臨之時焉、
52004001	兄弟乎、我猶有言、因主耶穌、求爾勸爾、依爾素受於我者、當如何行而悅上帝、既行之、則宜增益之、
52004002	爾知我由主耶穌以何誡授爾、
52004003	夫爾成聖戒淫、乃上帝之旨、
52004004	欲爾各知以聖以尊、自安其室、
52004005	毋縱慾、猶不識上帝之異邦人、
52004006	勿踰閑、欺乃兄弟、凡如此者、主必報之、如我昔告爾而證之也、
52004007	蓋上帝召我、非致污、乃成聖、
52004008	故拒之者非拒人、乃拒賜聖神之上帝也、○
52004009	至於愛兄弟、無庸書以示爾、因爾自受教於上帝以相愛矣、
52004010	且徧行於馬其頓之兄弟、但我勸爾、宜增益之、
52004011	又恬靜是務、己事是圖、手自操作、一如我命、
52004012	俾正爾行以向外人、致無匱乏、○
52004013	兄弟乎、至於已寢者、我不欲爾不知、免爾憂傷如無望者然、
52004014	若信耶穌死而復起、則宗耶穌而寢者、上帝亦將引與俱來、
52004015	我以主言告爾、迨主臨時、我儕生存者、不先乎已寢者、
52004016	蓋主將以大呼、與天使長之聲、及上帝之角、自天而降、則宗基督而死者必先起、
52004017	厥後我儕之生存者、將偕彼眾見攝於雲際、迎主於天空、遂與主永偕矣、
52004018	故爾宜以此言相慰也、
52005001	兄弟乎、言及時期、無庸書以示爾、
52005002	蓋爾詳知主之日至、如夜間之盜、
52005003	人方謂平康安固、滅亡突及之、如產難之及妊婦、而莫之避也、
52005004	兄弟乎、爾非在暗中、致是日如盜襲爾、
52005005	爾皆為屬光之人、屬晝之人、我儕不由於夜、或於暗也、
52005006	勿如眾寢、宜儆醒節制、
52005007	蓋寢者寢於夜、醉者醉於夜、
52005008	但我儕既屬晝、則宜節制、以信與愛為胸鏡、以得救之望為兜鍪、
52005009	上帝預定我儕、非致於怒、乃由我主耶穌基督而得救、
52005010	彼為我死、使我或寤或寢、偕彼而生、
52005011	故宜相勸慰、相建立、如爾所行、○
52005012	兄弟乎、我求爾、凡在爾中勤勞、且為主治爾警爾者、爾其識之、
52005013	因其所行、深愛而極重之、亦當彼此和輯、
52005014	我勸兄弟、妄者警之、怯者勵之、弱者扶之、寬以待眾、
52005015	慎勿以惡報惡、惟彼此恆趨於善、且及於眾、
52005016	喜樂靡暨、
52005017	祈禱不輟、
52005018	凡事感謝、此乃上帝之旨、由基督耶穌以及爾者也、
52005019	毋熄聖神、
52005020	毋藐預言、
52005021	考驗諸事、惟善是執、
52005022	諸惡是戒、○
52005023	願平康之上帝、使爾純聖、保全爾靈與心與身、於我主耶穌基督降臨之日、悉無可責、
52005024	召爾者乃誠、必踐其言、○
52005025	兄弟乎、為我儕祈禱、○
52005026	宜接吻惟聖、問諸兄弟安、
52005027	我因主命爾、讀此書於諸兄弟、○
52005028	願我主耶穌基督之恩偕爾曹、
53001001	保羅 西拉 提摩太書達帖撒羅尼迦之會、在我父上帝及主耶穌基督中者、
53001002	願恩惠平康、由父上帝及主耶穌基督歸爾、○
53001003	兄弟乎、我為爾恆謝上帝、宜也、因爾之信彌長、彼此之愛益增、
53001004	致我儕於上帝諸會、以爾為誇、緣爾在窘逐苦難中之忍與信也、
53001005	此乃上帝義鞫之表、視爾宜乎其國、即爾為之受苦者、
53001006	蓋以苦報夫苦爾者、以偕我之安報爾受苦者、乃上帝之義也、
53001007	迨主耶穌偕其有能之天使、於火燄中自天顯見、報其不識上帝、不順我主耶穌福音者、
53001008	
53001009	彼將受刑、永滅於主、及其大能之榮前、
53001010	在主降臨時、於諸聖者而得榮、於諸信者而見異、蓋我所證於爾者、爾已信之、
53001011	故我恆為爾祈禱、俾我上帝鑒爾、克稱其召、以能而成爾由善諸願、由信諸工、
53001012	致我主耶穌之名、於爾得榮、而爾於彼亦然、依我上帝及主耶穌基督之恩也、
53002001	兄弟乎、論及我主耶穌基督之臨、我儕會集其前、
53002002	我求爾、勿輒動心驚怖、或以靈、或以言、或似由我之書、以為主之日已至、
53002003	概勿為人所誘、其先必有乖離之事、及罪惡之人、即淪亡之子顯著也、
53002004	此乃背逆自尊者、以抗乎凡稱為上帝、及受崇拜者、甚至坐於上帝殿、自命為上帝、
53002005	我偕爾時、曾以此告爾、爾不憶乎、
53002006	爾知今有阻之者、致彼屆期而顯、
53002007	蓋不法之隱慝已萌、惟今有阻之者、迨其見除時、
53002008	不法者將顯、主耶穌以其口之氣誅之、以其臨之顯滅之、
53002009	彼之來、乃依撒但之工作、以諸能諸兆諸偽蹟、
53002010	又以非義之諸詭譎、加於淪亡者、因其不納真理之愛、致得救焉、
53002011	故上帝施以乖謬、致信誑言、
53002012	俾凡不信真理、而悅不義者服鞫、○
53002013	主所愛之兄弟、我當為爾恆謝上帝、以其自始選爾得救、聖之以神、真理是信也、
53002014	緣此、上帝曾以我儕之福音召爾、俾得我主耶穌基督之榮、
53002015	故兄弟宜堅立、我所授之遺傳、或於言、或於書、宜持守之、○
53002016	願我主耶穌基督與我父上帝、即愛我而以恩賜我永慰善望者、
53002017	慰爾之心、而堅之於諸善言善行焉、
53003001	兄弟乎、我猶有言、宜為我儕祈禱、俾主道迅行而受榮、
53003002	如於爾中、亦使我免於無理行惡之人、蓋人非皆有信者也、
53003003	惟主誠信、將堅定爾、衛爾脫於惡者、
53003004	我賴主深信、所命爾者、爾今行之、終必行之、
53003005	願主導爾之心、進於上帝之愛、及基督之忍、○
53003006	兄弟乎、我以我主耶穌基督之名命爾、凡兄弟妄行、不依所受我儕之傳者、則遠之、
53003007	爾自知當如何效我、蓋我未嘗妄行於爾中、
53003008	亦未嘗素餐於人、乃以勞以苦、晝夜操作、免累爾中一人、
53003009	非我無權、第自為模楷、俾爾效我、
53003010	昔偕爾時、即以此命爾云、不願操作者、則食之、
53003011	我聞爾中有妄行者、無所操作、專務外事、
53003012	如此者、我緣我主耶穌基督命之勸之、宜恬靜操作、自食其力、
53003013	兄弟乎、宜行善無怠、
53003014	若有不從我此書之言者、則誌之、勿與交、使自愧、
53003015	然忽視之若仇、惟警之如兄弟、○
53003016	願平康之主、隨時隨事以平康賜爾、願主偕爾眾、○
53003017	我保羅手書問爾安、諸書皆以此為記、
53003018	願我主耶穌基督之恩偕爾眾、
54001001	依救我之上帝、及我所望之基督耶穌命、為耶穌基督使徒保羅、
54001002	書達提摩太、因信為我真子者、願恩惠矜恤平康、由父上帝及我主基督耶穌歸爾、○
54001003	昔我往馬其頓時、勸爾居以弗所警戒數人、勿傳異教、
54001004	勿聽虛誕之詞、及無窮譜系、此第滋生辯論、非因信而為上帝之役事、
54001005	夫警戒之大旨乃愛、由於清潔之心、懿美之良、無偽之信、
54001006	乃有失此而向虛誕、
54001007	欲為律師而不明其所言、並所論定者、
54001008	我知律善惟人善用之、
54001009	蓋知律之設、非為義者、乃為不法、妄行、不虔、干罪、不潔、妄誕、弒父、弒母、殺人、
54001010	淫亂、比頑童、拐人口、誑言、背誓、及一切違逆正教者、
54001011	依乎可頌之上帝、託我有榮之福音、○
54001012	感謝以能賜我者、我主基督耶穌是也、彼視我為忠、任我以職、
54001013	昔我為謗讟窘逐狎侮者、但我所行、乃由不知不信、故蒙矜恤、
54001014	且我主之恩充溢、兼之以信與愛、在基督耶穌中者、
54001015	基督耶穌臨世以救罪人、誠哉是言、宜盡納之、其中我為元惡、
54001016	然我蒙矜恤、俾耶穌基督於我為首者、彰厥恆忍、為後信而得永生者之模範、
54001017	願尊榮歸於永世、無敝無形之王、獨一之上帝、爰及世世、阿們、○
54001018	我子提摩太乎、依昔指爾之預言、以此警戒託爾、致爾以之而戰善戰、
54001019	守乎信與懿美之良、蓋有棄此者、論及其信、則如舟之破壞然、
54001020	其中有許米乃、亞力山大、我曾付之撒但、俾受譴責、勿復謗讟、
54002001	我所首勸者爾當為眾呼籲、祈禱、懇求、祝謝、
54002002	為諸王及一切在位者、俾我儕虔敬莊重、和平安靜以度光陰、
54002003	斯為美、且見納於救我之上帝前、
54002004	彼欲萬人得救、洞悉真理、
54002005	蓋上帝惟一、上帝與人之間、中保亦惟一、是亦人也、即基督耶穌也、
54002006	其捐己贖眾、屆期有證、
54002007	我為此見立為使徒、為宣告者、以信以誠、為列邦之師、我言真而不誑也、○
54002008	故我欲人無怒無爭、舉維聖之手隨在祈禱、
54002009	亦欲婦女衣雅素之衣、以廉恥貞正自飾、勿以編髮金珠並重值之衣、
54002010	惟由善行、乃自許為虔敬者所宜、
54002011	宜靜默學道、諸凡順服、
54002012	我不許婦女施教、擅權於夫、惟宜靜默、
54002013	蓋亞當受造在先、夏娃在後、
54002014	且非亞當見誘、乃婦見誘而陷罪、
54002015	然若恆於信愛貞潔、則將由產育而得救、
54003001	人慕監督之職、乃羨善工、誠哉是言、
54003002	夫監督須無可責、為一婦之夫、節制貞正端方、厚待賓旅、善施教誨、
54003003	不酗酒、不毆擊、惟溫和無競、不好貨財、
54003004	善齊其家、使子女莊重順服、
54003005	蓋不知齊家、何能理上帝會乎、
54003006	甫入教者未可也、恐其自衒、罹魔之刑、
54003007	又當有善證於外人、免遭誹謗、及魔之機檻、
54003008	執事亦須莊重、不歧舌、不嗜酒、不黷貨、
54003009	以懿美之良、存道之奧、
54003010	若此者必先驗之、無可責而後充執事、
54003011	婦女亦須莊重、勿讒謗、當有節制、凡事忠信、
54003012	執事須為一婦之夫、善治子女與其家、
54003013	善充執事者、自獲嘉級、且毅然於基督耶穌之道、○
54003014	我冀速就爾、
54003015	然恐稽延、書此遺爾、俾知當如何行於上帝家、即維生上帝會、真理之柱石、
54003016	大哉敬虔之奧、無不以為然也、彼顯於形軀、徵於心靈、見於天使、宣於列邦、信於天下、躋於光榮焉、
54004001	夫聖神特言季世將有叛道者、務於惑世之神、鬼魔之教、
54004002	是由於誑者之偽、其心之良、若為爇鐵所烙、
54004003	禁嫁娶、戒食物、即上帝所造、使信而洞悉真理之人、感謝而受者也、
54004004	蓋上帝所造皆美、若感謝而受、則無可棄、
54004005	以其由上帝道及祈禱而潔矣、○
54004006	爾以此提撕兄弟、即為耶穌基督善役、蒙育於道之言、及爾所率之善教焉、
54004007	當棄老媼妄誕不經之談、而自練敬虔、
54004008	蓋練乎身者其益小、惟敬虔則萬事皆益、而有今生來生之許、
54004009	誠哉是言、宜盡納之、
54004010	我儕為此服勞勉力、以有望於維生之上帝、即萬人之救者、於信者為尤然、
54004011	爾當以此命人訓人、
54004012	勿以爾之年幼為人輕視、惟以言行愛信與潔、為信者之模楷、
54004013	專務誦讀、勸勉訓誨、以待我至、
54004014	勿忽爾衷之恩賜、乃由預言及長老按手而予者、
54004015	當勤於斯、專於斯、使爾之上達顯於眾、
54004016	慎乃身與乃訓、宜恆於斯、如是、則將救己及聽爾者矣、
54005001	毋斥耆老、惟勸之如父、幼者如弟、
54005002	老婦如母、幼女如妹、惟潔是務、
54005003	嫠之真為嫠者敬之、
54005004	嫠有子孫、宜先學虔敬於其家、以報厥親、此乃見納於上帝前也、
54005005	無依之真嫠、上帝是望、晝夜恆於籲懇祈禱、
54005006	惟縱恣者雖生猶死也、
54005007	爾以此命之、使無可責、
54005008	人不為戚族謀、甚而不為其家人、乃背乎道、較不信者尤惡也、
54005009	嫠而登籍者、必年六十、素為一夫之婦、
54005010	有為善之稱、曾育子女、館遠人、濯聖徒足、濟苦難、務善工、
54005011	幼嫠勿許之、以其動情慾逆基督、則願嫁矣、
54005012	斯乃取戾、棄其初信也、
54005013	習於暇逸、優游鄰舍、不第暇逸、亦妄誕滋事、言所不當言、
54005014	故我欲其適人、生子宜家、不予敵以訾議之資、
54005015	蓋已有轉從撒但者、
54005016	若信婦家有嫠、當自濟之、勿累乎會、俾得濟真為嫠者、○
54005017	善治之長老、當倍敬之、勞於言與訓者、更宜如是、
54005018	經云、踏穀之牛、勿籠其口、又云、工得其值、宜也、
54005019	有訟長老無二三證者、勿聽、
54005020	有獲罪者、當於眾前責之、以警其餘、
54005021	我於上帝與基督耶穌、及蒙選之天使前、諭爾守此、勿執成見、勿行偏僻、
54005022	勿遽按手於人、勿與人罪、惟潔是務、
54005023	此後勿徒飲水、可少用酒、緣爾胃故、且多疾也、
54005024	有罪彰於鞫先者、亦有隨於其後者、
54005025	如是、亦有善行彰著、否則終不能隱也、
54006001	凡服軛之奴、當視其主為可尊、免上帝之名與教受謗也、
54006002	其主為信徒、勿因其為兄弟而輕視之、宜服事維勤、緣得其善工者、乃信而蒙愛者也、爾當以此訓之勸之、○
54006003	若有傳異教、不從我主耶穌基督之正言、不依敬虔之教者、
54006004	乃自衒無知、惟務言詞之爭辯、致生媢嫉、爭競、訕謗、妄疑、
54006005	及壞心志喪真理者之紛爭、彼以敬虔為利途也、
54006006	然敬虔而知足、其利大矣、
54006007	蓋我儕入世、無所攜來、逝世亦無所攜去、
54006008	惟有衣食即當知足、
54006009	圖富有者、乃陷於誘惑機檻、及無知有害之諸慾、溺人於滅亡者也、
54006010	蓋好利為萬惡之根、有慕之者、迷失乎信、以多苦自刺、○
54006011	惟爾屬上帝者、宜遠此而趨於義、虔、信、愛、忍、謙、
54006012	當為道而戰善戰、執乎永生、即爾為之奉召、於眾證者前承其善承也、
54006013	我於發育萬有之上帝、及證善承於本丟彼拉多之基督耶穌前、
54006014	諭爾宜守此命、無玷無責、俟我主耶穌基督之顯、
54006015	屆期、有可頌獨一秉權者、為諸王之王、諸主之主、將示之、
54006016	惟彼永生、居於不得近之光、人所未見、亦不能見、願至尊與永權歸之、阿們、○
54006017	當諭今世之富有者、志勿高、勿望無定之財、惟望上帝、即厚以百物賜我者、
54006018	又諭之為善、富於善行、喜於施濟、樂與眾共、
54006019	為己積累善基、以備厥後、俾執維生即真生也、○
54006020	提摩太乎、宜守所託、遠不經之空談、及偽智之抵禦、
54006021	有人以此自許、而於道則失之矣、○願恩偕爾曹焉、
55001001	由上帝旨、為基督耶穌使徒保羅依所許之生、在基督耶穌中者、
55001002	書達愛子提摩太、願恩惠矜恤平康、由父上帝及我主基督耶穌歸爾、○
55001003	我謝自我祖以清潔之良、崇事之上帝、於祈禱間、念爾不輟、
55001004	憶爾之涕泗、晝夜企慕見爾、以充我樂、
55001005	蓋念爾衷無偽之信、即昔於爾祖母羅以及爾母友尼基者、我深信於爾亦然、
55001006	故我令爾記憶、俾於上主之恩賜復熾、即由我按手而在爾衷者、
55001007	蓋上帝非賜我儕以畏葸之心、乃以能與愛及自守者也、
55001008	故勿以證主與我因之被囚為恥、惟依上帝之能、與福音共患難、
55001009	彼救我儕、召以聖召、非依我行、乃依己旨與恩、即永世之先、由基督耶穌而賜我者、
55001010	今由我救者基督耶穌之顯而彰著、彼已廢死、且以福音俾維生與不朽者昭明、
55001011	我為此立為宣告者、為使徒、為師傅、
55001012	職是之故、我受諸苦而不恥、蓋識我所信者、且深信其能守我所託、以至乃日、
55001013	爾當以基督耶穌中之信與愛、守正言之模範、即爾所聞於我者、
55001014	昔託爾之善事、宜以居於我儕之聖神守之、○
55001015	爾知凡在亞西亞者已背我、中有腓吉路、黑摩其尼、
55001016	願主矜恤阿尼色弗家、彼屢慰我、不以我縲絏為恥、
55001017	在羅馬時、殷勤覓我而遇之、
55001018	願主令蒙矜恤於乃日、彼在以弗所多方事我、爾知之稔矣、
55002001	我子乎、宜於基督耶穌之恩而剛健、
55002002	爾於多證者前、所聞於我者、宜託忠信之人、俾能訓他人、
55002003	爾當共苦、如基督耶穌之勁卒、
55002004	夫從軍者不以世務自累、致悅募之者、
55002005	角力而不合法、則不得冕、
55002006	勤勞之農必先得穀、
55002007	宜思是言、蓋主將賜爾敏於庶事、
55002008	當憶耶穌基督、乃大衛之裔、自死而起、依我福音、
55002009	我為此受苦、至於見繫猶犯法者、然上帝之道不見繫也、
55002010	故我因選民而忍諸難、使於基督耶穌而得拯救、並得永榮、
55002011	我儕若與之同死、亦將與之同生、誠哉是言、
55002012	若恆忍亦必與之同王、若不識之、彼亦不識我、
55002013	我若不信、彼終於信、蓋不能自違也、○
55002014	爾當使眾憶此、於主前諭之、勿為言詞爭競、不第無益、且傾覆聽者、
55002015	宜殷勤獻己於上帝、蒙其嘉納、為無愧之傭、善佈真道、
55002016	惟遠不經之虛談、因若人將益進於不虔、
55002017	其言如瘡瘀而蔓延、有若許米乃 腓理徒、
55002018	彼失真理、言復起之事既往、致傾覆數人之信、
55002019	然上帝鞏固之基仍立、有印誌云、主識己民、又云、凡呼主名者、宜遠不義、
55002020	夫廣廈之中、其器不第金銀、亦有木瓦、或為貴用、或為賤用、
55002021	人若棄此而潔己、則為貴用之器、清潔而適主用、備諸善工、
55002022	宜絕幼年之慾、趨於義、信、愛、和、同乎清心籲主者、
55002023	惟愚魯弗學之辯論、則拒之、蓋知此乃生爭競也、
55002024	主之僕不宜爭競、乃以溫和處眾、善施教、忍受侮、
55002025	違逆者、宜以謙和規正之、庶上帝賜以悛心、俾識真理、
55002026	致自醒以脫魔之機檻、乃為主之僕所取、以成上帝之旨也、
55003001	季世有危時將至、爾宜知之、
55003002	蓋人將自私、好利、矜誇、驕傲、謗讟、逆親、辜恩、邪慝、
55003003	不情、搆怨、讒毀、縱欲、殘刻、疾善、
55003004	奸詐、躁妄、自衒、好佚樂、不好上帝、
55003005	有敬虔之貌、而無其實、若此者宜遠之、
55003006	蓋若輩潛入人家、籠絡愚女、即負重罪、誘於多慾、
55003007	雖常學問、而終不識真理、
55003008	猶雅尼佯庇之拒摩西、若輩亦拒真理、其人心壞、見棄於道、
55003009	然不復增益、其愚頑將暴於眾、如彼二人然、
55003010	惟爾嘗率循我訓、行、志、信、忍、愛、耐、與窘逐、苦難、
55003011	我在安提阿 以哥念 路司得所遇諸事、所受窘逐、主悉救我於其中、
55003012	凡欲宗基督耶穌敬虔度生者、必受窘逐、
55003013	但行惡與矯誣者、其惡日滋、迷人而亦受迷、
55003014	惟爾當止於所學及所篤信者、以知所學之奚自、
55003015	且自幼穉識聖書、能使爾智、以致拯救、由於信之在基督耶穌中者、
55003016	凡由上帝所感之聖經、有益於訓誨、督責、反正、習義、
55003017	致屬上帝者得以純全、悉備善工、
55004001	我於上帝及將鞫生者死者之基督耶穌前、以其顯與其國諭爾、
55004002	宜宣道、無論得時與否、必專務之、以恆忍訓誨、而質證、斥責、勸勉、
55004003	蓋時至、人將不容正教、因其耳癢而徇己慾、多集厥師、
55004004	厭聞真理、轉向虛談、
55004005	爾惟事事節制耐苦、作宣道之工、以盡厥職、
55004006	蓋我方被灌奠、逝期至矣、
55004007	我已戰善戰、盡程途、守主道、
55004008	今而後有義冕為我而備、義鞫之主、將於乃日賜我、不第我也、亦暨凡慕其顯著者、○
55004009	爾務速就我、
55004010	蓋底馬慕斯世而棄我、往帖撒羅尼迦、革勒士往加拉太、提多往撻馬太、
55004011	惟路加偕我、爾來則攜馬可至、蓋彼之役事、有益於我、
55004012	我已遣推基古往以弗所、
55004013	我在特羅亞 加布家所留之外服、爾來攜之、並諸書、羊革者為尤要、
55004014	銅工亞力山大多方害我、主將依其行而報之、
55004015	爾宜慎防之、以其甚拒我言也、
55004016	我始申訴、無人助我、而皆遺我、願勿罪之、
55004017	然主左右我、剛健我、由我徧宣斯道、俾異邦皆聞之、且我得拯於獅口、
55004018	主將拯我脫諸惡行、救我入於天國、願榮歸之、爰及世世、阿們、○
55004019	問百基拉 亞居拉與阿尼色弗之家安、
55004020	以拉都居哥林多、惟特羅非摩我留之於米利都、因病故也、
55004021	爾務於冬前就我、友布羅 布田 利奴 革老底亞與諸兄弟問爾安、
55004022	願主偕爾靈、恩偕爾曹焉、
56001001	上帝僕耶穌基督使徒保羅、依上帝選民之信、與合乎敬虔真理之識、
56001002	希望無誑之上帝、在永世前所許之永生、
56001003	惟屆期以宣布昭著其道、乃依拯救我儕之上帝命而託我者也、
56001004	書達提多、依共有之信為我真子者、願恩惠平康、由父上帝及我救者基督耶穌歸爾、○
56001005	我留爾於革哩底使正其缺、於諸邑舉任長老、如我所命、
56001006	若無可責、為一婦之夫、子女信道、未有訟其無度不順者、
56001007	蓋監督必無可責、如上帝家宰、不自恃、不輕怒、不酗酒、不毆擊、不黷貨、
56001008	惟厚待賓旅、樂善、貞正、公義、清潔、節制、
56001009	持守所訓之真道、俾能以正教勸誨、折服有違言者、○
56001010	蓋多有不順之人、言虛誕、行欺詐、奉割禮者尤甚、
56001011	宜杜其口、彼為非義之利、教所不當教、傾覆人之家室、
56001012	其族有一先知、曰、革哩底人、恆為誑者、為惡獸、為慵惰之饕餮、
56001013	此證確然、故宜嚴責之、使無疚於道、
56001014	勿聽猶太之虛談、及背真理者之諸誡、
56001015	於潔者則物皆潔、惟於污而不信者、一無所潔、即其志趣天良亦污矣、
56001016	自謂識上帝、行則背之、是為可憎、違逆、自絕於諸善工者、
56002001	惟爾所言、宜符正教、
56002002	使耆老節制、莊重、貞正、於信愛忍而無疚焉、
56002003	使老婦之舉止端肅、毋讒毀、毋役於酒、以善訓人、
56002004	俾迪少婦愛夫愛子、
56002005	貞正、清潔、善良、操作於家、服從其夫、免上帝之道見謗、
56002006	幼男亦當勸以貞正、
56002007	爾凡事自表為善行之模楷、其施教也、無邪而嚴重、
56002008	言正無可咎責、使違逆者自愧、末由以惡議我儕、
56002009	勸僕服其主、凡事悅之、無違言、
56002010	毋私取、惟表其忠、俾凡事修明我救者上帝之道、
56002011	蓋上帝濟救萬人之恩已顯、
56002012	教我儕棄絕不虔、與世俗之慾、而以貞正、公義、敬虔、度生於今世、
56002013	仰慕有福之望、及皇矣上帝我救者基督耶穌之榮顯著、
56002014	彼為我儕捐己、贖我出諸不法、且潔其民以為己業、乃熱衷於善行者也、
56002015	凡此爾宜以諸權言之勸之責之、勿為人輕視焉、
56003001	爾提撕彼眾、當服有位有權者而順從之、以備諸善、
56003002	勿訕謗、勿爭競、惟溫和、以表謙柔於眾、
56003003	蓋我儕素亦無知、悖逆、迷惑、役於情慾佚樂、以狠毒媢嫉度生、見惡於人、亦彼此相惡、
56003004	然我救者上帝慈惠仁愛顯著時、則救我儕、
56003005	非因我行義之功、乃依其矜恤、以重生之盥濯、與聖神之復新、
56003006	即上帝由我救者耶穌基督厚注我儕者、
56003007	俾得以其恩而見義、且依永生之望、成為嗣子、
56003008	誠哉是言、我欲爾於斯事力言之、使信上帝者慎務善工、斯為美、有益於人也、
56003009	惟遠愚詰、譜系、爭辯、及由律之競端、以其無益而虛妄也、
56003010	彼樹黨者、既警之一而再、則擯之、
56003011	蓋知若人乖離獲罪、乃自定擬也、○
56003012	迨我遣亞提馬或推基古就爾、爾務當至尼哥波立就我、緣我定意在彼度冬、
56003013	律師西納與亞波羅、爾宜殷勤餽贐、使無匱乏、
56003014	凡我同人、宜學善工、以資所需、免不結實、
56003015	偕我者皆問爾安、問在道中愛我者安、願恩偕爾曹焉、
57001001	為耶穌基督之囚保羅與兄弟提摩太、書達所愛同勞之腓利門、
57001002	及姊妹亞腓亞、與我同伍之亞基布、暨在爾家之會、
57001003	願恩惠平康、由我父上帝及主耶穌基督歸爾、○
57001004	我恆謝我上帝、於祈禱間念及爾、
57001005	緣聞爾之愛與向主耶穌及眾聖徒之信、
57001006	致爾與眾之信有效、得識爾所有之善、在於基督、
57001007	兄弟歟、我於爾愛、喜慰特甚、因諸聖徒之心、已由爾而怡、○
57001008	故我雖於基督中以所宜者侃侃命爾、
57001009	然以愛故寧求爾、如一老邁之保羅、今且為基督耶穌之囚、
57001010	為我子阿尼西母求爾、乃我於縲絏中所生者、
57001011	彼素無益於爾、今於爾我俱有益、
57001012	我遣之歸爾、彼乃我之腹心、
57001013	我欲留之偕我、於福音之縲絏中代爾事我、
57001014	第不識爾意、我不欲為、致爾之善非出於強、乃出於願、
57001015	彼暫離爾、或俾爾永有之、
57001016	不復如僕、乃逾於僕、為所愛之兄弟、於我且然、況於爾乎、在形軀亦在主也、
57001017	爾若以我為侶、則納之如納我、
57001018	若彼有枉爾負爾者、則歸之於我、我將償之、
57001019	此我保羅之手書也、爾之身負我、我姑弗言、
57001020	兄弟歟、使我於主中得爾助、於基督中怡我心、
57001021	我深信爾之順服、故書遺爾、知爾所為、必過我所言、
57001022	爾亦當為我備館舍、蓋我望由爾祈禱、得就爾也、○
57001023	緣基督耶穌與我同囚之以巴弗、
57001024	及同勞之馬可 亞里達古 底馬 路加皆問爾安、
57001025	願主耶穌基督之恩在爾衷、阿們、
58001001	昔上帝以諸先知多次多方諭列祖、
58001002	今值季世以其子諭我儕、即所立為萬有之嗣、而由之造諸世者、
58001003	彼為上帝榮之光華、質之真像、且以有能之言持載萬有、既潔眾罪、則坐於皇皇在上者之右、
58001004	超越於天使、以其所得之名尊於彼也、
58001005	蓋上帝曾向何天使云、爾乃我子、今日生爾、又云、我將為其父、彼將為我子、
58001006	其使冢子入世時、則曰、上帝之使、皆當拜之、
58001007	言及天使、則曰、上帝令其使為風、其役為火燄、
58001008	惟言及其子、則曰上帝歟、爾之位爰及世世、爾之國柄、正直之柄也、
58001009	爾好義惡惡、故上帝即爾之上帝、以喜樂之膏膏爾、超越爾侶、
58001010	又曰、主歟、爾元始奠地之基、諸天乃爾手之工、
58001011	天地必亡、惟爾恆存、彼皆如衣而漸舊、
58001012	爾將卷之如袍、彼若衣而更易、惟爾依然、爾壽無疆、
58001013	上帝曾向何天使云、爾坐我右、迨我置爾敵為爾足几、
58001014	天使非皆服役之神、奉遣以事蒙救者乎、
58002001	故我儕當益慎所聞者、恐或遺之、
58002002	蓋由天使所言若果鞏固、凡干犯不順者、皆受義報、
58002003	拯救如此之大、我若忽之、胡能逭乎、此乃主始言之、而聞者證於我儕、
58002004	且上帝依己旨、以異兆奇蹟、及萬殊之能、並聖神之頒賜、亦共證之、○
58002005	夫我所言將來之世、上帝未令服於天使、
58002006	但有證者云、世人為誰、爾垂念之、人子為誰、爾眷顧之、
58002007	爾使之少遜於天使、冠之以尊榮、立之於爾手所造者之上、
58002008	使萬物服其足下、既使萬物服之、則不遺一物不服之矣、第迄於今、我儕未見萬物服之、
58002009	惟見少遜於天使之耶穌、緣死之苦、冠以尊榮、致由上帝之恩、為萬人死也、
58002010	蓋萬物所本所歸者、欲引眾子得榮、使救之之君、以苦難而完全、宜也、
58002011	夫聖之者與聖者、皆出於一、故稱之為兄弟而不恥、
58002012	云、我將宣爾名於我兄弟、頌爾於會中、
58002013	又云、我將賴之、又云、試觀我及上帝所賜我之眾子、
58002014	夫眾子既屬血氣、彼亦同之、致得由死而滅秉死之權者、即魔也、
58002015	且釋因畏死而終身屈服者、
58002016	彼不援天使、援亞伯拉罕之裔、
58002017	故凡事宜如兄弟、得於上帝之事、為矜恤忠信之大祭司、為民罪作挽回之祭、
58002018	蓋己曾見試而受難、則能助凡見試者也、
58003001	是以清潔之兄弟、與天之召、宜思我儕所信奉之使者大祭司耶穌、
58003002	彼忠於立己者、如摩西於上帝之家然、
58003003	其受榮逾於摩西、猶造家者之尊於家也、
58003004	蓋家必有造之者、惟造萬有者上帝也、
58003005	夫摩西如僕、忠於上帝家、以證後日將言之事、
58003006	但基督如子、以治其家、我儕若持守果毅、及所誇之望、鞏固至終、則為其家人矣、
58003007	是故如聖神所云、爾今日若聞其言、
58003008	勿剛愎乃心、猶昔之激怒、即試我於野之日、
58003009	爾列祖試我驗我、歷四十年、視我所為、
58003010	故我不悅此代之人曰、其心常迷、不識我路、
58003011	我怒而誓曰、彼必不入我之安息也、
58003012	兄弟乎、爾宜慎、免爾中或懷不信之惡心、背維生之上帝、
58003013	乘有今日、宜日相勸勉、免爾中有因罪惡之詭謀、以致剛愎、
58003014	蓋我儕若持守初信、鞏固至終、則可與於基督矣、
58003015	故曰、爾今日若聞其言、勿剛愎乃心、猶昔激怒時也、
58003016	其聞而激怒者誰耶、非從摩西出埃及之眾乎、
58003017	又四十年彼所不悅者誰耶、非干罰而屍仆於野者乎、
58003018	又誓之不得入其安息者誰耶、非不順從者乎、
58003019	由是觀之、彼不得入、不信故也、
58004001	既有入其安息之許、故宜戒懼、免爾或有不及之者、
58004002	蓋福音宣於我儕、如於彼然、但所聞無益於彼、因聞之者不以信融洽之也、
58004003	夫我儕之信者、得入安息、如上帝所言、我怒而誓曰、彼必不入我安息、然其工自創世時已畢矣、
58004004	蓋論第七日有云、上帝於第七日畢其諸工而安息、
58004005	於此又云、彼必不入我安息、
58004006	既有宜入之人、而先聞福音者、因不順故不入、
58004007	歷年既多、於大衛書復定一日、如上所云、爾今日若聞其言、勿剛愎乃心、
58004008	儻約書亞曾以安息賜之、則後必不復言他日矣、
58004009	由是觀之、尚遺一安息為上帝之民也、
58004010	蓋入其安息者、亦以畢其工而安息、如上帝然、
58004011	故我儕宜黽勉以入此安息、免有效其不順之狀而傾覆者、
58004012	蓋上帝之道活潑靈通、利於兩刃之劍、能剖刺魂與靈、節與髓、亦立辨人之心思意志也、
58004013	無物不顯於其前、萬有呈露於鞫我者之目也、○
58004014	我儕既有大祭司上帝子耶穌、經行諸天、則宜固守所承奉者、
58004015	蓋我之大祭司、非不能體恤我荏弱、乃凡事見試、與我無異、惟無罪耳、
58004016	故當毅然近於恩座、以得矜恤、並承隨時之恩佑焉、
58005001	凡由人間所選之大祭司、乃為人而立以司上帝之事、俾其為罪獻祭與禮、
58005002	己既囿於荏弱、故亦容忍愚昧迷罔之人、
58005003	故當為罪獻祭、為民亦為己耳、
58005004	且無人自取此尊、惟蒙召於上帝、如亞倫者、
58005005	如是基督之為大祭司、亦非自榮、乃上帝語之曰、爾乃我子、今日生爾、
58005006	於他書亦云、爾永為祭司、依麥基洗德之班、
58005007	彼在世時、大呼涕泣、獻其祈禱籲懇於能救之出死者、且因其寅畏而得升聞、
58005008	雖為子、由所歷之苦、而學順服、
58005009	及其完全、則為凡順服之者永救之原、
58005010	上帝稱之為大祭司、依麥基洗德之班焉、○
58005011	論及斯人、我有多辭、難以剖析、以爾鈍於聽聞也、
58005012	蓋以時而論、爾當為師、然尚需人以上帝聖詔小學之始教導爾曹、且為需乳不需粒食者、
58005013	凡食乳者、不悟義理之言、以其為赤子耳、
58005014	惟粒食宜於成人、因其習練、而才識明通、能別夫善惡也、
58006001	故於基督道之始、我姑舍之、惟完全是務、不復置基、有若改悔死行、信奉上帝、
58006002	以及施洗、按手、死者復起、永世之鞫、諸訓是也、
58006003	儻上帝許之、我則行此、
58006004	夫人既蒙光照、得承天賚、共與聖神、
58006005	且承上帝嘉言、及來世之權能、
58006006	後若離棄、則不能使之更新而改悔、因其復釘上帝子於十架而顯辱之、
58006007	蓋地既霑屢降之雨、而生百蔬、適耕者之用、則受祝於上帝、
58006008	若生棘茨則見棄、而近於詛、終見爇矣、○
58006009	愛友乎、我雖言是、然深信爾行必愈乎此、而近乎救也、
58006010	蓋上帝非不義、忘爾之工、及向其名所彰之愛、以爾素役事聖徒、今亦役事之、
58006011	我欲爾各顯此殷勤、終懷充實之望、
58006012	致爾勿怠、惟效由信與忍而承所許者、○
58006013	夫上帝許亞伯拉罕時、因無大於己者可指而誓、乃指己而誓、
58006014	曰、我祝則祝爾、昌則昌爾、
58006015	故亞伯拉罕恆忍、則獲所許、
58006016	蓋人必指大於己者而誓、凡有爭辯、則誓以定之、
58006017	上帝欲於將承所許者、益彰其旨之不易、故實之以誓、
58006018	既有二不易之事、上帝固不能誑我儕、既已逃避、持守所置吾前之望、大得慰藉、
58006019	我有此望、如魂有錨、入於幔內、鞏固不移、
58006020	前驅之耶穌、為我儕進入、永立為大祭司、依麥基洗德之班焉、
58007001	夫此麥基洗德 撒冷王也、為至高上帝之祭司、昔遇亞伯拉罕攻殺諸王而旋、則祝之、
58007002	亞伯拉罕亦以所有者什一贈之、其名初譯為義王、繼為撒冷王、即平康王、
58007003	彼無父母、無譜系、無生始、無壽終、猶上帝子恆為祭司焉、○
58007004	試思先祖亞伯拉罕、以所獲之極品什一贈之、其人之尊為何如耶、
58007005	夫利未子孫受祭司職者、亦奉命依律取什一於民、即出於亞伯拉罕膝下、為其兄弟者、
58007006	但麥基洗德不屬利未譜系、乃取什一於亞伯拉罕而祝其蒙許者、
58007007	卑者受祝於尊、乃不易之理也、
58007008	今之取什一者、乃必死之人、惟彼則有證其為生者、
58007009	且可謂取什一之利未、曾由亞伯拉罕而輸什一、
58007010	蓋麥基洗德遇亞伯拉罕時、利未尚在其先祖之身、○
58007011	昔民在利未人祭司職下受律、若由之而得完全、則何須別興一祭司依麥基洗德之班、而不謂之依亞倫班乎、
58007012	蓋祭司之職既易、則律亦必易、
58007013	此言所指者、乃屬他支、從未侍於壇者、
58007014	我主出自猶大明矣、此支摩西未嘗以祭司職言之、
58007015	既云別興一祭司、猶麥基洗德之狀、其事更昭然矣、
58007016	其立也、非依形軀誡命之律、乃依永生之能、
58007017	有證之者曰、爾永為祭司、依麥基洗德之班、
58007018	夫前誡因荏弱無益而廢、
58007019	蓋律無所成全、遂引入愈善之望、我儕由之而近上帝、
58007020	其立也、非不以誓、
58007021	他祭司則無誓而立、惟斯則以誓、因諭之者云、主誓不悔、爾永為祭司、
58007022	如是、則耶穌為愈善之約之中保矣、
58007023	彼為祭司者固多、因有死而不得恆存、
58007024	惟此以永存故、其職則不易也、
58007025	故凡賴之以近上帝者、悉能救之、以其恆生為之籲求也、○
58007026	夫如是之大祭司、宜乎我儕、乃至聖無惡無污、遠乎罪人、高出諸天、
58007027	非若彼大祭司每日獻祭、先為己罪、後為民罪、蓋一獻己而已足矣、
58007028	律立荏弱之人為大祭司、惟律後之誓言則立子永為完全者、
58008001	夫今之所言、其首要者、即我儕有如是之大祭司、坐於皇皇在天者之右、
58008002	為聖所及真幕之執事、設此幕者、主也、非人也、
58008003	凡大祭司為獻禮與祭而立、故此大祭司亦必有所獻、
58008004	若其在世、則不為祭司、蓋有依律獻禮者在焉、
58008005	彼所奉事、乃在天者之像與影耳、如摩西將造幕時、奉諭云、謹依在山所示爾之式而造諸物、
58008006	今耶穌得更美之執事、以其為中保於愈善之約、乃於愈善之許而立者、
58008007	倘前約無缺、則無庸立後約矣、
58008008	惟視其有缺、則曰、主云、日將至矣、我與以色列家、及猶大家必立新約、
58008009	非依我與其先祖所立之約、即在援其手導之出埃及時者、主云、彼不恆守我約、故我弗眷顧之、
58008010	又云、斯日之後我與以色列家所立之約、乃以我律置其衷銘其心、我於彼為上帝、彼於我為民、
58008011	勿須各訓其鄰里及其兄弟云、宜識主、蓋自卑至尊、皆必識我、
58008012	以我將寬恕其不義、不復記其罪愆、
58008013	約既曰新、則以前者為舊、夫舊而漸衰者、殆近於消滅矣、
58009001	夫前約有崇事之儀、與斯世之聖所、
58009002	蓋設有一幕、其前者稱聖所、內有燈几與案、及陳設之餅、
58009003	二幔之後、其幕稱至聖所、
58009004	有焚香之金鼎、與徧包以金之約匱、內有貯瑪那之金樽、亞倫萌芽之杖、與約版二、
58009005	匱上有榮華之基路伯、覆翼贖罪所、此數者姑弗詳言、
58009006	凡此既備、諸祭司恆入前幕行崇奉之事、
58009007	其內幕惟大祭司歲一入之、無不以血為己及民之愆而獻焉、
58009008	聖神明示前幕尚存時、聖所之路猶未顯也、
58009009	斯乃今時之表式、其所獻之禮與祭、不能使崇事者依良心而得完全、
58009010	夫禮也祭也、以及飲食盥濯、僅為形軀之儀、其設立也、乃待振興之時耳、○
58009011	基督至矣、為將來佳事之大祭司、由於愈大愈全之幕、非手所造、不屬斯世、
58009012	且非以羊與犢之血、乃以己血、一入聖所、遂獲永贖焉、
58009013	若牛羊之血與牝犢灰、灑於不潔者、尚能聖之、致形軀得潔、
58009014	況基督由永生之神、獻己於上帝、無有瑕疵、其血不尤能潔爾良去死行以事維生之上帝乎、
58009015	是以彼為新約之中保、以死而贖前約下之罪愆、俾蒙召者得永業之許、
58009016	凡有遺命、必待命之者死、
58009017	既死則遺命堅矣、命之者尚在、遺命有庸乎、
58009018	故前約之立、非不以血也、
58009019	蓋摩西既依律言諸誡於民、則取犢與羊之血、並水、與絳綿、牛膝草、灑其書以及諸民、
58009020	曰、此乃上帝所命爾約之血、
58009021	又以血灑幕及供事之器、
58009022	且依律則諸物幾皆以血而潔、若無流血、則無赦免、○
58009023	夫在天諸物之像、須以此而潔、但在天之物、當用愈善之祭潔之、
58009024	蓋基督非人手造之聖所、似真聖所之形狀者、乃入於天、今於上帝前為我儕而顯焉、
58009025	亦非屢以己獻、如大祭司歲以非己之血入聖所、
58009026	若然、則自創世以來必屢受苦矣、但今值季世、乃一顯著、獻己為祭、以除人罪、
58009027	夫存乎人者有一死、死後有鞫、
58009028	如是基督一獻己以負眾罪、將以無罪復顯於望之者、以致拯救、
58010001	夫律既為將來佳事之影、非其真形、故不能以歷年恆獻之祭、使近之者完全、
58010002	若然則獻祭之事豈不止乎、蓋崇事者一潔、不復覺罪、
58010003	惟歷年獻祭、使人憶罪耳、
58010004	蓋牛羊之血、不能除罪、
58010005	故基督臨世時曰、祭與禮爾不欲之、乃為我備一身焉、
58010006	燔祭罪祭、爾不悅之、
58010007	我則曰、上帝歟、我來以行爾旨、乃經卷載及我者、
58010008	前既言祭與禮、燔祭罪祭、爾不欲之、且不悅之、是皆依律而獻者、
58010009	後則曰、我來以行爾旨、乃除其先、以立其後也、
58010010	我儕由此旨、賴耶穌基督一獻其身、而得成聖矣、
58010011	凡祭司日立而奉事、屢獻一式之祭、究不能除罪也、
58010012	惟彼既為罪而獻一祭、以至永久、則坐上帝右、
58010013	俟諸敵為其足几、
58010014	蓋以一獻使成聖者永為完全、聖神亦為我證之、
58010015	蓋曰、主既云、斯日後我與彼所立之約、
58010016	乃以我律賦其心銘其衷、
58010017	又曰、我不復憶其罪、及其不法、
58010018	夫既赦之、則不復為罪獻祭矣、○
58010019	兄弟乎、我儕既賴耶穌之血、毅然而入聖所、
58010020	由彼為我儕所闢新且生之路、經乎幔、即其形軀也、
58010021	且既有大祭司宰上帝家、
58010022	則宜以誠心篤信而進、心被灑以除是非之謬誤、身亦為清水所滌、
58010023	持守所承之望而不移、蓋許之者誠信也、
58010024	宜彼此顧恤、激勵於仁愛善行、
58010025	勿輟會集、如彼輟之者、惟相勸勉、見乃日愈近而愈切、○
58010026	我儕既識真理、而故干罪、則無復有贖罪之祭、
58010027	惟戰慄待鞫、及滅諸敵之烈火耳、
58010028	拒摩西之律者、有二三人為證、其死無恤、
58010029	況踐踏上帝子、以所由成聖之約血為俗、且狎侮施恩之神、爾意若人受刑、其重為何如乎、
58010030	蓋曰、伸冤在我、我必報之、又曰、主必鞫其民、此誰所言、我儕固知之矣、
58010031	陷於維生上帝手、可懼哉、○
58010032	爾當憶曩日蒙光照後、所忍諸難之大戰、
58010033	或受詬誶艱辛、為人之戲劇、或人受此苦而己與之、
58010034	蓋人在縲絏、爾體恤之、人奪爾業、爾喜聽之、因知有愈美恆存之業也、
58010035	故勿去爾果毅、蓋有大賞焉、
58010036	爾須忍、致爾既行上帝旨、則得其所許、
58010037	蓋曰、尚有須臾、則來者必來、決不稽遲、
58010038	惟我義者、必由信而生、若其退縮、我心不悅之、
58010039	然我儕非屬退縮而致淪亡者、乃屬信而致靈之得救者也、
58011001	夫信為所望者之基、未見者之據、
58011002	古人以之而得美稱、
58011003	我儕以信而知諸世界乃由上帝之言而造、致所見者、非由可見者而成也、
58011004	亞伯以信而獻祭於上帝、較該隱尤善、由是得證為義、即上帝因其禮而證之、且由此信雖死猶言、
58011005	以諾以信而被徙使之不死、人不復遇焉、上帝徙之故也、蓋未徙之先、已得上帝悅之之證、
58011006	外乎信則不見悅、就上帝者、必信其有、且信其賞賚求之者也、
58011007	挪亞以信而得示以未見之事、寅畏而備方舟、以救其家、由此而罪世、且得依信之義也、
58011008	亞伯拉罕有信、蒙召承順、往於將受為業之地、既出、不知所往、
58011009	以信而旅於所許之地、如在異地、偕共承上帝所許之以撒 雅各居於幕、
58011010	蓋望有基之邑其營之造之者、上帝也、
58011011	撒拉有信、雖逾生育之年、尚能懷妊、以許之者誠信也、
58011012	故自一人猶已死者、生育如天星之繁多、海沙之無數、○
58011013	此皆有信而死、未得所許、惟遙望而迎之、自謂在世為賓旅、為寄寓者、
58011014	夫如是言者、明表其尋求家鄉也、
58011015	若念所出之地、必有機可歸、
58011016	惟其所慕者尤善、即在天者、故上帝不恥稱為彼之上帝、蓋曾為之備邑焉、○
58011017	亞伯拉罕有信、見試時獻以撒、即欣承諸許者、獻其獨生之子、
58011018	主曾語之曰、爾裔將由以撒而稱、
58011019	彼以為上帝能使人自死而起、亦如自死中而反受其子也、
58011020	以撒有信、於將來之事、祝雅各以掃、
58011021	雅各有信、瀕死時、祝約瑟二子、扶杖而拜、
58011022	約瑟有信、臨終時、言及以色列裔之將去此、且以己之骸骨囑之、
58011023	摩西生時、其父母有信、見子美都、匿之三月、不畏王命、
58011024	摩西有信、既長、不願稱為法老女之子、
58011025	寧與上帝民共受艱辛、不欲暫享罪惡之樂、
58011026	以為緣基督受辱、富於埃及所有之財貨、望賞賚故也、
58011027	彼以信而去埃及、不畏王怒、蓋堅忍如見莫能見者、
58011028	以信而設逾越節、及灑血禮、免滅長子者及於民、
58011029	民眾以信而涉紅海、如履陸地、埃及人試行之而沉溺、
58011030	且以信而環巡耶利哥城、歷七日而傾圮、
58011031	娼妓喇合以信、而和平接納偵者、故不與不順者偕亡、
58011032	我又何言哉、如基甸、巴拉、參孫、耶弗他、大衛、撒母耳、與諸先知、若言之、時則不足矣、
58011033	其人以信而服諸國、行公義、得應許、箝獅口、
58011034	滅火勢、避鋒刃、弱而強、戰而勇、破異邦軍、
58011035	有婦得其死者復生、亦有遭酷刑而不受贖、欲得尤善之復起、
58011036	又有受戲玩、鞭扑、縲絏、囹圄之試、
58011037	受石擊、鋸解、磨練、死於鋒刃、衣綿羊山羊之皮而流離、受窮乏、患難、暴虐、
58011038	於荒野、山嶺、洞穴、地窟、轉徙無常、若此之人、斯世不堪有者也、
58011039	是皆以信得美證、而未獲所許、
58011040	蓋上帝為我儕所備尤善、使彼外乎我儕者、不得完全也、
58012001	既有若許之證者、雲集圍我、則宜釋諸重負與糾纏之罪、以恆忍而趨我前程、
58012002	瞻望耶穌、即我信之始終、彼為陳於其前之樂、忍受十架、輕視恥辱、今得坐於上帝右、
58012003	其忍受惡人如此之橫逆、爾宜念之、免至疲倦喪志、
58012004	爾攻罪惡、尚未捍禦至於流血、
58012005	又忘勸爾之言、如諭子曰、吾子乎、主懲爾、勿輕視、受其譴、勿喪志、
58012006	蓋主所愛者懲之、所納之子扑之、
58012007	爾之忍乃為受懲、上帝待爾如子矣、焉有子而父不懲之者乎、
58012008	夫懲眾所共也、而爾無之、則為私生、而非子矣、
58012009	且我生身之父懲我、我尚敬之、況諸神之父、不更宜服之以得生乎、
58012010	彼乃暫依己意而懲、惟此則為我之益、使我與其聖也、
58012011	凡懲之之時、似非樂、而為憂、後則由懲生練而結和平之果、即義也、
58012012	故手垂膝庳者、宜起之、
58012013	為爾足直其徑、免跛者偏離、寧使之愈焉、○
58012014	宜務和平及清潔於眾、蓋非清潔未有見主者、
58012015	慎之哉、恐有失上帝恩者、恐有苦根發萌以擾爾、致眾玷污、
58012016	恐有淫亂者、或輕侮如以掃者、為一餔啜、而鬻長子之分、
58012017	爾知其後欲承祝、雖哭泣以求、終亦見棄、蓋不得改悔之地也、○
58012018	夫爾非至可捫火炎之山、及幽冥、昏暗、暴風、
58012019	號角之音、宣言之聲、聞者求勿復與言、
58012020	蓋眾不克當所命云、傍山者雖獸必石擊之、
58012021	且所見者可畏之甚、致摩西云、我悚懼戰慄、
58012022	爾所至者乃錫安山維生上帝邑、在天之耶路撒冷天軍萬數、
58012023	諸長子會咸集、即名錄於天者、暨鞫眾之上帝、並義人得完全之靈、
58012024	且有新約中保耶穌、與所灑之血、此血所言、較亞伯為尤善、
58012025	語爾者慎勿拒之、蓋拒在地之傳命者、尚不得逭、況違夫自天者乎、
58012026	當時其聲震地、但今則告之曰、尚有其一、我不第震地、亦必震天、
58012027	此所言者、乃指所震必廢、如受造之物、俾不震者恆存、
58012028	故我儕既受不震之國、宜感恩而以虔恭寅畏、崇事上帝、為其所悅、
58012029	蓋我之上帝、乃焚燬之火也、
58013001	兄弟之愛、宜恆存之、
58013002	勿忘寓旅、蓋由是而行、曾有接天使而不覺者、
58013003	宜念囚者如與同囚、念被虐者、因己亦具此身、
58013004	爾眾宜重婚姻、勿玷牀笫、蓋苟合行淫者、上帝必鞫之、
58013005	勿好利、以爾所有為足、蓋上帝嘗云、我必不棄爾、不遺爾也、
58013006	如是我儕毅然曰、主乃我助、我無所畏、人其如我何、○
58013007	導爾而宣上帝道於爾者、宜念之、揆其生平之果效、而法其信、
58013008	夫耶穌基督在昨在今、爰及世世、一也、
58013009	勿為異端諸教所蕩、蓋心堅以恩乃善、非以食耳、行乎此者未獲益也、
58013010	我儕有壇、凡奉事於幕者、不得而食、
58013011	夫犧牲之血、大祭司為罪、攜入聖所、其體則焚於營外、
58013012	如是耶穌欲以己血聖民、亦受苦於邑門之外、
58013013	故我儕宜負其辱、出營外就之、
58013014	蓋我儕於此無恆存之邑、惟求將來者、
58013015	是以當由耶穌獻讚頌之祭於上帝、此即承奉其名、口中之果也、
58013016	勿忘為善、供人所需、如此之祭、乃上帝所悅者、
58013017	導爾者宜順服之、因彼為爾靈儆醒、如將陳訴者、使彼於此樂而不憂、否則於爾無益也、○
58013018	請爾為我儕祈禱、蓋我自信良心素具、凡事欲依正而行、
58013019	我尤切求爾行此、致復就爾尤速也、○
58013020	願平康之上帝、曾以永約之血、使羣羊之大牧、我主耶穌、自死復生、
58013021	俾爾備乎諸善、以行其旨、且於我衷成其所悅者、願榮歸之、爰及世世、阿們、○
58013022	兄弟乎、我今畧書達爾、請容我勸勉之言、
58013023	爾可知兄弟提摩太已見釋、若其速至、我將偕之見爾、
58013024	為問諸導爾者及諸聖徒安、在義大利者問爾安、
58013025	願恩惠偕爾眾、阿們、
59001001	上帝及主耶穌基督之僕雅各、請十二支之散處者安、
59001002	我兄弟乎、爾罹諸試、當悉以為樂、
59001003	因知爾信之經驗、乃致忍也、
59001004	惟使忍成功、致爾完全無缺、○
59001005	爾中若有缺於智者、當求上帝、彼博施於眾、不責乎人、必賜之焉、
59001006	但其求也、宜信而無疑、蓋疑者譬之海浪、風激而蕩漾、
59001007	斯人勿意有獲於主、
59001008	貳心之人、所行無定、○
59001009	兄弟之卑者、當因升高而樂、
59001010	富者降卑亦然、以其如草花將逝也、
59001011	蓋日出風炎、則草枯花謝、秀色云亡、富者於其所為、其衰亦若是、○
59001012	忍試者福矣、蓋既經驗必受維生之冕、即主所許於愛己者、
59001013	見試者勿謂我為上帝所試、蓋上帝不試於惡、亦不試人、
59001014	凡為己慾所誘惑者、乃見試也、
59001015	慾既孕則生罪、罪既成則產死、
59001016	我所愛之兄弟乎、毋迷誤、
59001017	凡美善之施、純全之賚、皆由於上、自光明之父而降、彼無變易、無移影、
59001018	且循己旨、以真道生我儕、俾於其所造者、猶初實之果焉、○
59001019	親愛之兄弟其知之、各宜疾於聽、徐於言、緩於怒、
59001020	蓋人之怒、非成上帝之義也、
59001021	故宜去諸污穢惡慝、以謙和承所種之道、即能救爾靈者、
59001022	惟宜行道、不第聞之而自欺也、
59001023	蓋聞道而不行者、猶人觀本來面目於鏡、
59001024	既觀而往、遂忘其何若矣、
59001025	惟察夫純全之律、乃使人自由者、且恆於是、非聞而忘、乃遵而行者、斯人於其所為、必獲福矣、
59001026	人若自以為虔敬、而不捫其舌、自欺其心、其虔敬虛矣、
59001027	夫眷顧孤寡於患難間、且自守不為斯世所染者、此則於我父上帝前、為純潔無玷之虔敬也、
59002001	我兄弟乎、爾守有榮之主耶穌基督之道、則勿以貌取人、
59002002	爾之會堂、若有金環華服者入、亦有貧而惡衣者入、
59002003	爾顧華服者曰、安坐於此、謂貧者曰、且立於彼、或坐我足几之下、
59002004	豈非爾衷歧異、以惡念判別乎、
59002005	我所愛之兄弟乎、聽之哉、上帝豈非選斯世之貧者、使富於信、而承其所許於愛己者之國乎、
59002006	爾乃辱夫貧者、彼富者非挾制爾、曳爾至公庭乎、
59002007	非謗爾見稱之美名乎、
59002008	然依經所載、愛鄰如己之尊律、爾若盡之、則善矣、
59002009	若以貌取人則為罪、乃律所擬為干犯者、
59002010	人守全律而蹶於一、是干眾律也、
59002011	蓋言毋淫者、亦言毋殺、爾若不淫而殺、則為干律者、
59002012	或言或行、宜如將受鞫於自由之律者、
59002013	蓋未施矜恤者、其受鞫亦不獲矜恤、夫矜恤也、必勝乎鞫、○
59002014	我兄弟乎、人若自謂有信而無行、何益之有、信能救之乎、
59002015	若兄弟姊妹裸體、而日乏食、
59002016	爾中或語之曰、安然而往、願爾溫飽、而不予以身之所需、則何益哉、
59002017	如是信而無行、乃死耳、
59002018	或謂爾有信、我有行、爾其以行外之信示我、我則由我之行以信示爾、
59002019	爾信上帝惟一、善矣、諸鬼亦信之而戰慄、
59002020	虛誕之人歟、豈不知行外之信乃死乎、
59002021	我祖亞伯拉罕獻子以撒於壇、非由行見義乎、
59002022	可見其信與行同工、且信由行而成全、
59002023	乃應經所云、亞伯拉罕信上帝、義遂歸之、且稱為上帝友、
59002024	由是觀之、人見義乃由行、非獨由信也、
59002025	如妓喇合納使者、使出他途、非亦由行見義乎、
59002026	蓋身外乎靈則死、信外乎行亦死也、
59003001	我兄弟乎、勿多為師、蓋知我儕受鞫尤嚴也、
59003002	夫我儕於事多蹶、惟言語無蹶者、是為完人、能範其身、
59003003	若置勒於馬口、使之馴服、則可馭其一身、
59003004	試觀諸舟如彼其大、且為狂風所盪、運以小舵、則隨舵師所欲、
59003005	如是、舌為小體、而誇大焉、些須之火、能燃若大之林、
59003006	舌乃火、於百體中為不義之寰區、玷污一身、爇畢生之行動、其火乃由地獄也、
59003007	蓋凡禽獸昆蟲鱗介皆可制、且已為人制、
59003008	惟舌莫能制、乃不息之惡、充以死毒焉、
59003009	我儕以之祝主即父、亦以詛依上帝形而造之人、
59003010	祝與詛均出一口、我兄弟乎、此非所宜也、
59003011	源泉豈自一穴而出甘苦乎、
59003012	我兄弟乎、無花果樹能結橄欖、葡萄樹能結無花果乎、水之鹹者、亦不能出淡者矣、○
59003013	爾中孰睿而智乎、宜以溫柔之智、自善行而彰其工、
59003014	若心懷嫉很朋黨、則勿誇勿誑、以敵真理、
59003015	此智非自上而來、乃屬地與慾與魔也、
59003016	蓋媢嫉朋黨所在、必有紛亂與諸惡行、
59003017	惟自上之智、則首貞潔、次和平、溫良、柔順、充以矜恤與善果、無貳無偽、
59003018	仁義之果、乃以和致和者之所播也、
59004001	爾中之戰鬥爭競、奚自哉、非自戰於爾百體中之慾乎、
59004002	爾欲而不得、爾殺爾嫉而不能得、戰鬥也、爭競也、爾之無所得者、以爾不求也、
59004003	爾求而不得、以爾妄求、欲用之於爾慾也、
59004004	淫亂者乎、爾豈不知友於世、乃敵上帝乎、凡欲為世之友者、自為上帝敵也、
59004005	爾意經言豈徒然哉、其所使居於我儕之靈、詎戀慕以至媢嫉乎、
59004006	惟彼賜尤大之恩、故曰、上帝拒驕傲者、賜恩於謙卑者、
59004007	是以爾宜服於上帝、惟禦魔、魔則遁、
59004008	近上帝、上帝則近爾、干罪者淨乃手、二心者潔乃心、
59004009	宜負苦悲泣、易笑為哀、易樂為憂、
59004010	自卑於主前、主則升爾、○
59004011	兄弟乎、毋相詆、詆兄弟擬兄弟者、是詆律擬律也、爾若擬律、則非守律者、乃擬之者矣、
59004012	立律而擬之者惟一、能救能滅者是也、爾為誰而擬人乎、○
59004013	噫、爾言今日明日將往某邑、寓彼一年、貿易獲利、
59004014	但明日如何、爾不知也、爾生命伊何、猶雲霧耳、暫見而即無矣、
59004015	寧言若主有旨、我儕且生、行此行彼、
59004016	今爾以虛誕自詡、凡此者非善也、
59004017	蓋知善而不行者罪也、
59005001	噫、富者歟、宜悲泣號咷、因苦難將臨於爾也、
59005002	爾財壞矣、爾衣蠹矣、
59005003	爾金銀銹矣、其銹將為證於爾、且如火而蝕爾肉、爾已積財於末日也、
59005004	刈爾田之工值、爾以詭譎不給、有聲籲呼、且刈者之呼號、已入萬軍之主之耳矣、
59005005	爾在世奢侈宴樂、饜爾心於宰割之日、
59005006	爾罪義者而殺之、彼不拒爾、○
59005007	兄弟乎、宜恆忍以待主臨、試觀農人冀地之嘉產、恆忍以待、至得前後之雨、
59005008	爾亦宜恆忍、堅乃心、蓋主之臨伊邇也、
59005009	兄弟乎、勿相嗟怨、免爾受鞫、鞫者已立門前矣、
59005010	兄弟乎、取奉主名而言之諸先知、為受苦恆忍之模範、
59005011	恆忍者、謂之有福、約伯之忍、爾聞之矣、主究竟如何、爾見之矣、蓋主極其慈悲矜恤也、○
59005012	我兄弟乎、天也、地也、他物也、勿指之而誓、惟是則是、否則否、免陷於鞫也、○
59005013	爾中有憂苦者、則祈禱、有喜樂者、則歌頌、
59005014	有病者、則請會中長老奉主名膏之以膏、為之祈禱、
59005015	夫由信之祈禱、可救病者、主將起之、或干罪、亦將赦之、
59005016	宜彼此認罪、互相祈禱、致可得愈、蓋義者之懇求、大有成效也、
59005017	以利亞為人、情同我儕、切求不雨、則不雨於地、歷三年有六月、
59005018	再求、則天賜雨、而地出其產、○
59005019	兄弟乎、爾中或迷失真道、而有使之反正者、
59005020	當知使罪人反自迷途、乃救一人免死、掩罪多矣、
60001001	耶穌基督之使徒彼得、書達散處於本都 加拉太、加帕多家、亞西亞、庇推尼之客旅、
60001002	依父上帝預知而蒙選、由聖神而成聖、以致順服、灑以耶穌基督之血者、願恩惠平康、益增於爾、○
60001003	祝頌我主耶穌基督之父上帝、依其鴻慈、由耶穌基督自死復起、重生我儕、致獲維生之望、
60001004	而得不壞不玷不衰之業、為爾存之於天、
60001005	由上帝之能、以信而得守護、致蒙拯救、將顯於季世者、
60001006	爾於此則喜甚、但今或須受諸試而暫憂、
60001007	使爾信之驗、寶於火煉可壞之金、於耶穌基督之顯著、得厥讚美、與尊與榮、
60001008	夫爾未見而愛之、今雖不見而信之、則喜甚、其樂也、乃言不能罄、榮莫與京者也、
60001009	得爾信之效、即爾靈之救、
60001010	斯救也、諸先知預言將臨於爾之恩者、且探索而研究之、
60001011	乃考基督之神在其衷者、預證基督受苦、而後得榮、所指何時、何如時、
60001012	彼得啟示、非為己、乃為爾曹而役斯事、即今宣福音者、賴自天所遣之聖神、告爾此事也、天使亦欲詳察之、○
60001013	故宜束爾志、制爾心、專望於耶穌基督顯時、將錫之恩、
60001014	如順命之子、不狥昔時無知之慾、
60001015	召爾者聖矣、爾之諸行亦宜效其聖、
60001016	蓋記云、爾將為聖、因我聖也、
60001017	爾若籲不以貌視人、依行而鞫之父、則旅居斯世、自當儆惕、
60001018	緣知爾見贖、脫祖父所傳之妄行、非以金銀可壞之物、
60001019	乃以寶血、如無疵無玷之羔、即基督之血也、
60001020	彼於創世之先、固為上帝所預知、但在季世、為爾藉之信上帝者而顯焉、
60001021	上帝自死起之、予之榮、致爾信爾望皆在上帝、
60001022	爾既循真理以潔乃心、致愛兄弟無偽、則宜切心相愛、
60001023	以爾重生、非由可壞之種、乃於不可壞者、即上帝之道、生而恆存者也、
60001024	蓋曰、世人如草、其榮如花、草枯花謝、
60001025	惟主道永存、斯道也、即所宣於爾之福音也、
60002001	爾既霑主之仁澤、去諸惡慝、詭譎、偽善、媢嫉、毀謗、
60002002	宜如甫生之嬰、戀純而合宜之乳、使爾由之漸長、以至蒙救、
60002003	
60002004	主乃活石、為人所棄、而上帝則選而寶之、
60002005	爾既就之、亦如活石、築成靈室、為聖祭司、以獻靈祭、由耶穌基督而嘉納於上帝、
60002006	經云、我以所選而寶之屋隅首石、置於錫安、信之者不啟羞、
60002007	於爾信者則為寶、於不信者、則曰、工師所棄之石、為屋隅首石、
60002008	且為躓石、為礙磐、以其背道而蹶焉、此亦預定者也、
60002009	惟爾乃蒙選之族、王室之祭司、維聖之國、特設之民、俾彰召爾出幽暗入奇光者之德、
60002010	素非為民、今為上帝民、素未蒙恤、今蒙恤矣、○
60002011	愛友乎、爾若客旅、若寄居、我勸爾戒形軀之慾、即攻爾心者也、
60002012	於異邦宜正爾行、使素謗爾為惡者見之、則榮上帝於眷顧之日、
60002013	為主故、服人諸制、或在上之王、
60002014	或王所遣罰惡彰善之方伯、
60002015	蓋上帝之旨、欲以善行杜愚人無知之口、
60002016	爾得自由、勿以自由而掩惡、惟如上帝之僕、
60002017	宜敬眾人、愛兄弟、畏上帝、尊君王、○
60002018	為僕者宜以敬畏服爾主、不惟於溫良者、即於邪僻者亦然、
60002019	緣有對上帝之良、雖受枉而忍憂、則見納矣、
60002020	爾干罪見撻而忍、何譽之有、若行善受苦而忍、此乃上帝所嘉也、
60002021	爾之見召、因基督為爾受苦、遺法於爾、使踐其迹、
60002022	彼未干罪、口無詭譎、
60002023	見詬不反詈、受苦無厲言、乃自託於依義而鞫者、
60002024	身負我儕之罪而懸於木、致我既死於罪、而生於義、因彼之損傷、而爾得醫、
60002025	蓋爾素如歧路之羊、今歸爾靈之司牧監督矣、
60003001	為婦者、宜服爾夫、或夫不從道、致外乎道、由婦所行、亦可得之、
60003002	蓋見爾貞潔之行及敬畏也、
60003003	爾之飾、毋在外、如辮髮、佩金、衣美衣、
60003004	乃在溫柔恬靜之性、隱之於心、不可壞者、此在上帝前為至寶、
60003005	古昔聖女、上帝是望、亦以是自飾、服於其夫、
60003006	如撒拉順從亞伯拉罕、稱之為主、爾若行善、無所畏懼、則為其女矣、○
60003007	為夫者亦宜循理、與婦同居、視猶弱器、共承維生之恩、爾其尊之、免爾之祈禱有所阻也、○
60003008	要之、僉宜同心、體恤、友愛、慈憐、謙遜、
60003009	毋以惡報惡、詬報詬、反為祝嘏、蓋爾為此見召、致可得福、
60003010	故曰、凡欲愛生而見佳日者、宜禁其舌於惡、其口於譎、
60003011	避惡行善、求和平而追隨之、
60003012	蓋主目顧義人、耳聽其祈、惟主之面、鑒彼惡人、
60003013	爾熱衷為善、害爾者其誰、
60003014	若因義受苦、則福矣、勿畏其威、勿為所撼、
60003015	中心尊主基督為聖、素備應對、以答凡詰爾衷所望之故者、惟宜溫柔敬懼耳、
60003016	既懷無虧之良、及受謗言、使讒爾宗基督之善行者、自覺羞愧、
60003017	若為上帝之旨、則爾行善受苦、愈於行惡受苦矣、
60003018	蓋基督亦一次為罪受苦、義者代不義者、以導我儕歸上帝、其身雖受死、其靈則見甦、
60003019	且以靈往而宣道於獄中諸靈、
60003020	即昔之背逆者、上帝於挪亞備舟之日、恆忍以待之、時、由水得救者無幾、惟八人耳、
60003021	今之洗禮、乃其影像、以救爾曹、非去形軀之污、惟求無虧之良於上帝前、乃因耶穌基督之復起也、
60003022	彼已昇天在上帝右、凡天使與有權有能者咸服之、
60004001	基督既以身受苦、爾亦宜以此志自衛、蓋受苦於身者、則與罪絕矣、
60004002	俾不再循人慾、惟循上帝之旨、以度餘年、
60004003	爾往時從異邦人之欲、而行邪侈、縱恣、沉湎、荒宴、盤樂、及違理拜像之事亦足矣、
60004004	彼見爾不同其流蕩無度、則異而謗之、
60004005	若輩必自陳於鞫生者死者之主、
60004006	是以福音曾宣於死者、使其身如人而受鞫、其靈依上帝而得生、○
60004007	夫萬物之終伊邇、故宜端正節制而祈禱、
60004008	首要者、宜切心相愛、蓋愛蔽多罪、
60004009	互相接納而勿吝、
60004010	各依所受恩賜以相施、如忠信之執事、司上帝鴻恩者、
60004011	或宣道則依上帝之詔、或執事則依上帝所賜之能、致上帝由耶穌基督凡事受榮、願榮與權歸之、爰及世世、阿們、○
60004012	愛友乎、若遇火煉之試、勿以為不測而奇之、
60004013	爾既與基督之苦、當以為樂、俾於其榮顯著時、亦可歡欣踴躍、
60004014	若為基督名見詬、則福矣、蓋上帝有榮之神止於爾、
60004015	爾中勿因兇殺、竊盜、惡行、妄預、而受苦、
60004016	惟因為基督徒而受苦、則毋愧、乃緣此名歸榮上帝也、
60004017	蓋時至則鞫自上帝之家始、若自我儕始、彼不服上帝福音者、其終將何如哉、
60004018	若義者僅得救、不虔不善者、將處於何地乎、
60004019	故循上帝旨而受苦者、宜以善行託己靈於誠信造化之主也、
60005001	我勸爾中諸長老、我亦同為長老、證基督受苦、共與將顯之榮者、
60005002	宜牧爾中上帝羣而督之、非由強、乃由願、非趨利、乃樂為、
60005003	勿主持所託、乃模範於眾、
60005004	於牧長顯著時、必得不敝之榮冕、
60005005	幼宜服長、爾曹謙以自束、互相服役、蓋上帝拒驕泰者、賜恩卑遜者、
60005006	故於上帝大能之下、爾當自卑、俾得屆期擢爾、
60005007	以凡所慮者託之、蓋彼眷顧爾也、
60005008	宜節制儆醒、爾敵乃魔、如吼獅徧行、覓可吞噬者、
60005009	宜堅於信以禦之、知爾兄弟在世亦經此苦、
60005010	施諸恩之上帝、緣基督召爾享其永榮、俾爾於暫苦後、完全、堅固、強健、
60005011	願權勢歸之、爰及世世、阿們、○
60005012	我畧書此、由我視為忠信之兄弟西拉、遺爾以為勸、且證此為上帝真恩、爾宜堅立其中、
60005013	在巴比倫之會、與爾共蒙選者、及吾子馬可問爾安、
60005014	宜接吻以愛、互相問安、願爾宗基督者獲平康焉、
61001001	耶穌基督之僕使徒西門彼得、書達與我儕同獲此寶信、在我上帝、我救者、耶穌基督之義也、
61001002	願恩惠平康、因識上帝及我主耶穌、益增於爾、
61001003	蓋其神能錫我一切關乎維生虔敬之事、乃因識夫以榮以德召我者也、
61001004	且由是錫以寶貴豐厚之許、俾爾得脫在世因慾之敗壞、克與夫上帝之性、
61001005	緣此、爾當殷勤、於信益德、於德益智、
61001006	於智益節、於節益忍、於忍益虔、
61001007	於虔益友愛、於友愛益仁慈、
61001008	爾有此而擴充之、則必使爾於識我主耶穌基督、不怠不荒、
61001009	無此者則盲、僅視所近、已忘舊罪之潔、
61001010	是故兄弟、愈當殷勤、以堅爾召爾選、爾若行此、則永不蹶躓、
61001011	蓋於我主我救者耶穌基督永久之國、必錫爾裕然而入、○
61001012	爾雖知此、且堅定於所得之真理、我必恆使爾憶之、
61001013	我尚在此幕時、勉爾記憶、宜也、
61001014	蓋知去我幕之日速矣、一如我主耶穌基督所示我者、
61001015	我且殷勤、使爾於我逝後、時能憶斯、
61001016	我儕以我主耶穌基督之能、與其降臨示爾、非從巧飾虛詞、乃曾目擊其大威、
61001017	蓋彼由父上帝得尊榮時、有聲自大榮臨之、曰、此我愛子、我所欣悅者、
61001018	此自天之聲、我儕偕彼於聖山時聞之、
61001019	且有更確之預言、爾宜顧之、如燈燭暗、迨日始旦、明星照爾心矣、
61001020	首要者、宜知經之預言、未有出於臆說者、
61001021	蓋預言非由人意而來、乃感於聖神者、由上帝而言也、
61002001	昔有偽先知起於民間、爾中亦將有偽師、私傳左道以陷人、拒贖之之主、自取速亡、
61002002	將有多人從其淫妄、真道因之而受謗、
61002003	彼由貪婪、將以飾言漁爾之利、自昔其鞫不遲、淪亡不寢、
61002004	夫上帝既不惜干罪之天使、投之暗府、付之幽坎、守以待鞫、
61002005	又不惜上古之世、降洪水於不虔者、惟存宣義之挪亞八人、
61002006	又灰燼所多瑪 蛾摩拉二邑、以傾陷定其罪、以為後之不虔者鑒、
61002007	惟拯義者羅得、即以惡人之淫佚為殷憂者、
61002008	蓋此義者居其中、且見且聞、以其不法之行、日傷公義之心、
61002009	主知拯虔者於試中、而留不義者於刑下、以待鞫日、
61002010	彼狥形軀、縱污慾、輕視執政為尤甚、乃果敢自恃、謗讟尊榮、而不戰慄、
61002011	夫天使雖權力尤大、而於主前尚不詬詈以訟之、
61002012	但此輩乃無知之物、生性如畜、為人所執而屠者、謗讟其所不知、將於所敗者而見敗、
61002013	其受非義、乃非義之值也、彼以白晝宴樂為快、乃玷乃垢、與爾同餐時、則於愛筵而宴樂也、
61002014	其目充淫色、不已於罪、煽惑不堅之人、心習貪婪、是為受詛之子、
61002015	棄正道而迷罔、從比珥子巴蘭之道、即愛不義之值者也、
61002016	為己過愆見責、瘖驢作人聲、禁先知之狂妄、
61002017	若輩猶枯泉、狂風所蕩之霧、有晦而暗者待之、
61002018	蓋其言矜誇虛誕、由形軀之慾、以淫邪誘惑甫脫妄行者、
61002019	許之以自由、而己則為邪慝之奴、蓋為其所勝者、即為其奴也、
61002020	人既因識主救者耶穌基督、得脫世污、若復為其所累所勝、則後患尤劇於前、
61002021	蓋未識義路、較識之而背所受之聖誡猶愈也、
61002022	斯人也、如諺所云、犬既吐而轉食之、豕既浴而復淖之、
61003001	愛友乎、我今以此後書遺爾、俱以勵爾誠心、俾爾記憶、
61003002	即念夫聖先知往昔之言、及主救者藉爾之使徒所命、
61003003	首焉者、宜知季世將有戲謔者出而戲謔、從己慾而行、
61003004	謂降臨之許安在、自列祖寢時、萬物與初創無異、
61003005	彼甘忘太古以上帝命而有諸天及地自水而出、以水而結、
61003006	故當時之世、為水氾濫而沒、
61003007	但今之天地、以是命而存以待火、留至鞫日、即惡人淪亡之日也、○
61003008	愛友乎、勿忘斯事、在主一日猶千年、千年猶一日、
61003009	主不延緩其所許、若有視為延緩者、乃寬忍爾曹、不欲一人沉淪、惟欲人皆改悔、
61003010	然主日將至、如盜然、是日諸天訇然而逝、體質俱為烈火所化、地與其間之造作盡爇焉、
61003011	諸物既將如是消滅、則爾之為人、當如何清潔虔敬哉、
61003012	企慕上帝之日至、諸天因而焚毀、有體質者悉以烈火銷鎔之、
61003013	我儕依其所許、希望新天新地、義寓其中焉、○
61003014	愛友乎、爾既望此、則宜殷勤、俾獲平康、無玷無疵於其前、
61003015	且視我主之寬忍為拯救、如我儕所愛之兄弟保羅、依所賦之智、嘗以書遺爾、
61003016	彼之諸書亦論及此、中有難明者、而不學不固之輩強解之、於他經亦然、乃自取淪亡也、○
61003017	愛友乎、既預知之、則宜謹慎、免為惡者之謬所誘、失爾堅也、
61003018	惟宜增益於恩、及識夫我主救者耶穌基督、願榮歸之、自今以至永世、阿們、
62001001	維生之道、太初而有、我儕所聞所見、所瞻視而手捫者、
62001002	此生顯著、我儕曾見之而為證、且以語爾、即永生也、乃原偕父而顯著於我儕者、
62001003	夫我以所見所聞者語爾、使爾心交於我儕、我儕亦心交於父、及其子耶穌基督、
62001004	我書此、俾我儕喜樂充盈、○
62001005	夫上帝乃光、無少暗昧、此我聞於彼、而報於爾之示諭也、
62001006	若言心交於彼、而行於暗昧、則誑而不循真理、
62001007	若行於光、猶彼在光、則互有心交、而其子耶穌之血、潔我諸罪矣、
62001008	若言無罪則自欺、而真理不在我衷、
62001009	若承我罪、彼乃信義、必赦我罪、潔我諸不義矣、
62001010	若言我未干罪、則以彼為誑、其道不在我衷矣、
62002001	我小子乎、我書此遺爾、免爾干罪、人若干罪、則我儕於父前有代言者、即義者耶穌基督也、
62002002	彼為我罪作挽回之祭、不第為我亦為舉世焉、
62002003	我若守其誡、則自知識之也、
62002004	人自謂識之、而不守其誡則為誑、真理不在彼衷矣、
62002005	惟守其道者、則上帝之愛、誠成全於彼矣、以是知我儕在主中也、
62002006	自謂恆在主中者、其所行當如彼所行也、○
62002007	愛友乎、我書予爾者非新誡、乃爾自初所有之舊誡、舊誡也者、即爾所聞之道也、
62002008	再者我以新誡書予爾、其事在彼為真、在爾亦然、因幽暗漸逝、真光已照、
62002009	人自謂在光中、而惡兄弟、乃尚在暗中也、
62002010	愛兄弟者、乃居光中、無由傾躓、
62002011	惟惡兄弟者、乃在暗中、且行於暗中、不知所往、因暗盲其目也、○
62002012	小子乎、我書予爾、以爾諸罪、因其名見赦矣、
62002013	父老乎、我書予爾、以爾識自始而有者、少者乎、我書予爾、以爾已勝惡者、孺子乎、我曾書予爾、以爾識父、
62002014	父老乎、我曾書予爾、以爾識自始而有者、少者乎、我曾書予爾、以爾剛健、且上帝之道、恆在爾中、而爾已勝惡者、
62002015	勿愛斯世與在世之物、人若愛世、則父之愛不在其衷、
62002016	蓋凡在世者、如形軀之慾、眼目之慾、並此生之驕矜、皆非由父、乃由世也、
62002017	且世漸逝、其慾亦然、惟行上帝旨者永存、○
62002018	孺子乎、斯乃末時、爾嘗聞有敵基督者至、今已多有敵基督者興起矣、是以知為末時也、
62002019	彼自我而出、但非屬我者、若其屬我、則恆偕我矣、然其出也、乃顯其皆非屬我也、
62002020	爾受膏於聖者、無不知也、
62002021	我書予爾、非因爾不識真理、乃因爾識之、且凡虛誑、非由於真理也、
62002022	誑者誰耶、非不認耶穌為基督者乎、其不認父與子者、即敵基督者也、
62002023	凡不認子者、不有父也、認子者即有父也、
62002024	爾曹自始所聞者、當恆在爾衷、若然、則爾亦恆在子及父中矣、
62002025	此其所許我者即永生也、
62002026	我書此遺爾、乃指惑爾之人、
62002027	惟爾自主所受之膏、恆在爾衷、則不須人訓爾、彼之膏、即以諸事訓爾、是乃真而無誑、爾曹當依其所訓、恆在彼中矣、
62002028	小子乎、今宜恆在彼中、迨彼顯著、我儕於其降臨時、可毅然而無愧、
62002029	爾若知彼為義、則知凡行義者、由之而生也、
62003001	試觀父以如何之愛賜我儕、俾得稱為上帝子、我儕誠是也、斯世不識我、因其不識彼也、
62003002	愛友乎、今我儕為上帝子、將來若何、尚未顯明、所可知者、彼顯著時我克肖之、蓋將見之、如其固然也、
62003003	且凡於彼有此望者、則潔己如彼之潔然、
62003004	凡行罪者亦行不法、罪即不法也、
62003005	爾知彼曾顯見、以除諸罪、而於彼無罪也、
62003006	凡恆在彼中者不干罪、干罪者未嘗見之、亦未嘗識之、
62003007	小子乎、勿為人所惑、行義者乃義、如彼之義然、
62003008	行罪者乃由於魔、蓋魔自始干罪、上帝子所以顯見者、為毀魔之工也、
62003009	凡由上帝而生者不行罪、以其種恆在厥衷、其不能干罪者、因由上帝而生也、
62003010	上帝子與魔之子、於此而顯、凡不行義者、非由上帝也、不愛兄弟者亦然、
62003011	爾自初所聞之諭、即我儕宜相愛也、
62003012	非若該隱由夫惡者而殺其弟、其殺之也何故、因其行惡而弟義也、○
62003013	兄弟乎、世若惡爾、勿以為奇、
62003014	我儕因愛兄弟、知已出死入生、不愛者仍居於死、
62003015	凡惡兄弟、乃殺人者也、爾知殺人者、永生不寓其衷、
62003016	主為我舍生、我於此而知愛、亦宜為兄弟舍生也、
62003017	凡有斯世之財產者、視兄弟匱乏、自塞其矜恤之心、則上帝之愛烏得寓其衷哉、
62003018	小子乎、我儕之愛、勿以言以舌、乃以行以誠也、
62003019	於此知我儕由於真理、凡我心所自責者、則將安之於上帝前、
62003020	因上帝大於我心、而無所不知也、
62003021	愛友乎、我心若不自責、則可毅然於上帝前、
62003022	且凡所求者必得之、因我守其誡、而行其所悅之事也、
62003023	其誡也、即我儕宜信其子耶穌基督之名、而相愛依其所命也、
62003024	守其誡者、恆在彼中、彼亦恆在其中、由彼所賜我之聖神、知彼恆在我中也、
62004001	愛友乎、勿凡靈是信、當驗其靈由上帝否、蓋偽先知多出於世也、
62004002	凡靈之認耶穌基督成人身而臨者、乃由上帝、於此可知上帝之神矣、
62004003	凡靈之不認耶穌者、非由上帝、乃敵基督者也、爾曾聞其將至、今已在世矣、
62004004	小子乎、爾曹乃由上帝、已勝彼眾、蓋在爾衷者、大於在世者也、
62004005	彼眾由乎世、故所言亦由世、而世聽之、
62004006	我儕乃由上帝、識上帝者聽我、非由上帝者則否、真理之神、與謬妄之神、於此可識矣、○
62004007	愛友乎、我儕宜相愛、蓋愛由於上帝也、凡愛者由上帝而生、且識上帝、
62004008	不愛者、不識上帝、蓋上帝即愛也、
62004009	上帝遣獨生子入世、使我儕賴之而生、其愛由是而顯、
62004010	非我嘗愛上帝、乃上帝愛我、遣其子為我罪作挽回之祭、愛即在於此也、
62004011	愛友乎、上帝既如是愛我儕、則我亦當相愛、
62004012	從未有見上帝者、若相愛、則上帝恆在我中、而其愛亦成全於我中矣、
62004013	由是知我儕恆在彼中、彼恆在我中、因已賜其神於我也、
62004014	父遣子為救世者、此我儕所見而證者也、
62004015	凡認耶穌為上帝子者、上帝恆在彼中、而彼恆在上帝中、
62004016	上帝於我之愛、我既知而信之矣、夫上帝乃愛也、恆於愛者、則恆在上帝中、而上帝亦恆在彼中、
62004017	如是、則愛成全於我儕、俾我毅然於鞫日、蓋彼如何、我儕在世亦然、
62004018	愛中無懼、愛既全、斯去懼矣、蓋懼有刑、懼者未成全於愛耳、
62004019	我而有愛、因上帝先愛我也、
62004020	或謂我愛上帝而惡兄弟、則誑矣、蓋不愛既見之兄弟、不能愛未見之上帝也、
62004021	愛上帝者亦宜愛兄弟、此我儕所受之誡也、
62005001	凡信耶穌為基督者、由上帝而生也、凡愛生之者、亦愛其所生者也、
62005002	我儕若愛上帝而行其誡、則知愛上帝諸子矣、
62005003	夫愛上帝也者、守其誡是也、且其誡非難任也、
62005004	蓋凡由上帝而生者勝乎世、其所以勝世者、我之信也、
62005005	勝世者誰、非信耶穌為上帝子者乎、
62005006	此乃以水以血而來者、即耶穌基督也、非獨以水、乃以水與血、
62005007	證之者聖神也、聖神即真理也、
62005008	蓋為證者三、神也、水也、血也、此三者合於一也、
62005009	夫人之證、我若受之、則上帝之證為尤大、此上帝之證、即證其子也、
62005010	信上帝子者、在己有證、不信上帝者、則以之為誑、因不信上帝為其子之證也、
62005011	其證即上帝以永生賜我儕、而此生在其子也、
62005012	有子者則有生、未有上帝子者、未有生也、○
62005013	我書此遺爾信上帝子之名者、俾知有永生、
62005014	我儕若依其旨而求、彼必聽我、此我儕毅然於其前也、
62005015	若知有求必聽、即知所求於彼者則得之、
62005016	人見兄弟干罪不至於死、則祈求之、上帝必予之以生、即予干罪不至於死者、有至於死之罪者、我言祈求、非指此也、
62005017	凡不義皆罪也、亦有罪不至於死者、○
62005018	我知凡由上帝而生者不干罪、
62005019	惟生於上帝者則自守、而惡者無從措手也、且知由於上帝、而舉世附於惡者、
62005020	又知上帝子已至、賜我頴悟、使知真者、我儕在真者中、即其子耶穌基督中也、此乃真上帝、亦永生也、
62005021	小子乎、宜自守、而遠偶像、
63001001	為長老者書達蒙選之夫人、暨其子女、乃我所誠愛者、不第我也、凡識真理者亦然、
63001002	此愛乃緣真理、即恆於我儕、永偕我儕者也、
63001003	願恩惠矜恤平康、由父上帝及其子耶穌基督、以真以愛、而偕我儕焉、○
63001004	我見爾子有行於真理者、一如我儕自父所受之誡、則喜甚、
63001005	今求夫人宜相愛、此非若書新誡予爾、乃自始而有者也、
63001006	愛也者、即依諸誡而行也、此誡即宜行之於愛、如爾自始所聞者也、
63001007	蓋多有惑人者出世、不認耶穌基督成人身而臨、此乃惑人、且敵基督者也、
63001008	爾宜慎之、勿失我儕所勞者、則得全賞焉、
63001009	凡競進不恆於基督之訓者、不有上帝也、恆於其訓者、則有父及子矣、
63001010	人若就爾、不持此訓、勿接之於家、亦勿問其安、
63001011	蓋問其安者、即與其惡行也、○
63001012	我尚有多端書予爾、不欲以紙墨、乃望就爾晤談、使爾喜樂充盈焉、
63001013	爾蒙選之妹之子女問爾安、
64001001	為長老者書達愛友該猶、我所誠愛者也、○
64001002	愛友乎、我所祈者、願爾凡事暢遂安康、如爾心之暢遂然、
64001003	有兄弟來、證爾真誠、即依真理而行、我則喜甚、
64001004	我聞我子女行於真理、樂莫大焉、○
64001005	愛友乎、凡爾行於兄弟之為賓旅者、乃忠信之行也、
64001006	彼於會中證爾之愛、若宜乎上帝而送之行、斯為善矣、
64001007	蓋彼為其名而出、無所取於異邦人也、
64001008	若此者、我儕當接之、使我與真理同勞焉、○
64001009	我昔畧以書達於會、但其中有好為首之丟特腓、不接我儕、
64001010	我若來、將指陳其所行、彼以惡言妄論我儕、尚不以為足、己不接兄弟、有欲接者則禁之、逐之出會、
64001011	愛友乎、勿效惡、當效善、行善者由上帝、行惡者未見上帝也、
64001012	低米丟為眾及真理所證、我儕亦證之、爾知我儕之證乃真也、○
64001013	我本有多端欲書予爾、但不願以筆墨書之、
64001014	乃望速見爾、與爾晤談、
64001015	願平康歸爾、諸友問爾安、爾其依名問諸友安、
65001001	耶穌基督之僕、雅各之弟猶大、書達諸見召者、即在父上帝中見愛、為耶穌基督而得保守者、
65001002	願矜恤平康仁愛、增於爾曹、○
65001003	愛友乎、我方以我儕共得之拯救、殷勤書於爾、遂不得已以書勸爾、為道力爭、即授於諸聖一次而已者、
65001004	蓋有數人潛入、即自昔所預載以服此鞫者、彼乃不虔之人、以我上帝之恩、反縱其慾、而不認唯一主宰及我主耶穌基督、○
65001005	爾雖悉知之、我今欲令爾憶之、即主救民出埃及地、後滅其不信者、
65001006	又有天使不守職位、去其居所、主以縲絏永拘之於幽冥、以待大日之鞫、
65001007	又如所多瑪 蛾摩拉及四鄰之邑亦效之、縱淫亂、耽異色、則舉以為戒、而受永火之刑、
65001008	但斯人於夢幻中、亦如是污衊形軀、藐忽執政、謗讟尊榮、
65001009	然天使長米迦勒為摩西屍與魔爭辯時、尚不敢謗讟以罪之、第曰、主其責爾、
65001010	惟斯人謗讟其所不知、且其本性之所悟、一如無理之禽獸、於此則見滅矣、○
65001011	禍哉斯人也、以其行該隱之途、且為利而趨巴蘭之謬、淪亡於可拉之違言、
65001012	彼與爾同餐、則於爾之愛筵、有如暗礁、為無懼之牧者、惟己是飼、為無雨之雲、因風飄蕩、為無果之秋樹、再死根拔、
65001013	為海之狂波、沫噴其辱、為流蕩之星、而幽暗冥冥、永留以待、
65001014	亞當七世孫以諾、預言斯人云、主偕其萬聖而來、
65001015	行鞫於眾、質責諸不虔者、因以不虔而行不虔之行、及凡不虔之罪人、所言剛愎敵主之語、
65001016	斯人依慾而行、訾議怨尤、口出誇張、為利判人、○
65001017	愛友乎、當憶我主耶穌基督使徒之預言、
65001018	語爾曰、末時將有戲謔之徒、依己不虔之慾而行、
65001019	若輩乃樹黨者、血氣是從、無有聖神也、
65001020	愛友乎、宜於爾至聖之道而自建、於聖神而祈禱、
65001021	於上帝之愛而自守、企望我主耶穌基督之矜恤、以至永生、
65001022	有疑貳者、爾當恤之、
65001023	有當奪於火而救之者、亦有當以儆懼而恤之者、即其衣為形軀所污、爾亦惡之、○
65001024	夫能保爾無蹶、立爾於其有榮之前、歡然無瑕、獨一之上帝、我之救者、
65001025	願榮威權力、由我主耶穌基督歸之、先乎萬古以迄於今、至於世世、阿們、
66001001	耶穌基督之啟示、乃上帝所賜以示其諸僕、即必速成之事也、且遣厥使、曉諭其僕約翰、
66001002	乃於上帝之道、與耶穌基督之證、即凡所經見者而證之、
66001003	讀此預言、及聞而守其中所記者、福矣、蓋時邇矣、○
66001004	約翰書達亞西亞之七會、願恩惠平康、自昔在今在而將來者、及其座前之七神、歸於爾曹、
66001005	並自耶穌基督、即忠信之證、由死而首生、為世上諸王之主者也、彼愛我儕、以其血釋我諸罪、
66001006	使我儕為國、為其父上帝之祭司、願榮與權歸之、以至世世、阿們、
66001007	彼將乘雲而來、眾目必見之、刺之者亦然、世上諸族、將為之哀哭、有如是也、阿們、○
66001008	始、我也、終、亦我、而今而昔而將來、全能者也、主上帝言之矣、○
66001009	我約翰、爾曹之兄弟、與爾共與耶穌之難與國與忍者、為上帝之道及耶穌之證、昔在一島曰拔摩、
66001010	適主日、我感於聖神、聞大聲於我後如號角、曰、
66001011	爾所見者當筆之於書、寄於七會、即以弗所、士每拿、別迦摩、推雅推喇、撒狄、非拉鐵非、老底嘉、
66001012	我回顧之、欲知與我言之聲、則見金檠七、
66001013	其間有似人子者、身衣長衣及足、胸束金帶、
66001014	首與髮白如羊毛如雪、目如火焰、
66001015	足似明銅、如煉於冶者、聲如眾水之聲、
66001016	七星在其右手、口出雙鋒利劍、容如烈日之射、
66001017	我見之而仆其足前如死、彼以右手撫我曰、勿懼、
66001018	始者、終者、生者、我也、我曾死、今則生、至於世世、且有死亡陰府之鑰、
66001019	爾當書所見者、及今所有後必成之事、
66001020	爾所見我右手七星、與金檠七之奧、夫七星即七會之使、七檠即七會也、
66002001	當書達以弗所會之使者云、右手執七星、行於七金檠間者、曰、
66002002	我知爾諸行、勤勞忍耐、彼惡者爾不能容、自謂使徒而非然者、爾曾試之、知其偽矣、
66002003	爾有忍耐、嘗因我名、容忍而不倦、
66002004	然我有所責爾者、以爾初時之愛已棄之矣、
66002005	故當憶爾何自而隕、且改悔、行爾初行、否則我將至、遷爾檠離其所、
66002006	然爾尚有可取者、以爾惡尼哥拉黨之行、我亦惡之、
66002007	有耳者宜聽聖神所語諸會者、獲勝者、我將以維生之樹食之、即在上帝樂園者也、○
66002008	當書達士每拿會之使者云、為始為終、既死而生者曰、
66002009	我知爾患難貧乏、而實富有、且知自謂猶太人者之謗讟、然非猶太人、乃撒但之黨、
66002010	勿懼爾將受之苦、魔將投爾中數人於獄以試之、爾將受難十日、宜忠信至死、我則賜爾以維生之冕、
66002011	有耳者宜聽聖神所語諸會者、獲勝者不見傷於二次之死、○
66002012	當書達別迦摩會之使者云、其有雙鋒利劍者曰、
66002013	我知爾居所、乃撒但之座所在、昔我忠信之證者安提帕、見殺於爾中、即撒但之所居、爾則持我名、亦未嘗拒我道、
66002014	然我有數端責爾、因爾處有持巴蘭之訓者、昔巴蘭訓巴勒投躓石於以色列民前、使食祭像之物並行淫、
66002015	又有持尼哥拉黨之教者亦若是、
66002016	故當改悔、不然、我速就爾、以口中之劍與之戰矣、
66002017	有耳者宜聽聖神所語諸會者、獲勝者我則賜以所藏之瑪那、且賜之白石、上書新名、受者之外無識之者、○
66002018	當書達推雅推喇會之使者云、上帝子目如火焰、足如明銅者曰、
66002019	我知爾諸行、與愛、與信、役事、忍耐、且爾後之所為、較勝於前、
66002020	然我有所責爾者、以爾容自稱先知之婦耶洗別、彼誨我諸僕、誘之行淫、且食祭像之物、
66002021	我予以改悔之機、然彼終不改其淫行、
66002022	我將投之於牀、與之行淫者、若不改其所為、我亦投之於大難、
66002023	且斃其子女、俾諸會知我乃察人心腸者、依爾曹所行而施之也、
66002024	惟我語爾、在推雅推喇之餘眾、凡未受此訓、亦不識所謂撒但之深邃者、我不以他任委諸爾、
66002025	惟當守爾所有以待我來、
66002026	獲勝者與終守我行者、我將賜之權以制列邦、
66002027	將牧以鐵杖、如碎陶人之器、猶我亦承受於我父然、
66002028	我又以晨星賜之、
66002029	有耳者宜聽聖神所語諸會者、
66003001	當書達撒狄會之使者云、有上帝之七神、及七星者、曰、我知爾諸行、名生而實死、
66003002	爾宜儆醒、堅定餘事、即將及於死者、蓋我未見爾之諸行、有所完全於我上帝前也、
66003003	故宜憶所受所聞如何、且守之而改悔、倘不儆醒、我將至如盜然、爾不知我何時而至也、
66003004	然爾曹在撒狄者、有數人未污其衣、彼將衣白偕我遊、蓋其所堪也、
66003005	獲勝者亦將如是衣白衣、我必不塗其名於維生之册、而認之於我父及諸使者前、
66003006	有耳者宜聽聖神所語諸會者、○
66003007	當書達非拉鐵非會之使者云、維聖維誠、持大衛之鑰、開則無能闔之、闔則無能開之曰、
66003008	我知爾諸行、爾有微能、已守我道、未棄我名、我於爾前、賜以既開之門、無能闔者、
66003009	撒但之黨、自謂猶太人而非然者、乃誑耳、我必使之來、拜爾足前、而知我已愛爾焉、
66003010	爾既堅忍守我之道、我亦將守爾、免乎受試之時、此時將臨於寰宇、以試凡宅地之人、
66003011	我速至矣、爾所有者、宜持守之、免有奪爾冕者、
66003012	獲勝者我將使之為柱、於我上帝殿中、決不復出、亦必以我上帝之名、及我上帝邑新耶路撒冷之名、乃自天由我上帝而降者、並我之新名、皆書於其上、
66003013	有耳者宜聽聖神所語諸會者、○
66003014	當書達老底嘉會之使者云、為阿們、忠信誠實之證、上帝創造之始、曰、
66003015	我知爾諸行、乃不寒不熱、我願爾或寒或熱、
66003016	爾既為溫、不熱不寒、我必吐爾出諸口、
66003017	蓋爾云、我富矣、已獲富有而無所需矣、不知爾乃困苦、堪悲、貧乏、瞽目、裸體、
66003018	我為爾謀、宜向我市火煉之金、致得富、市白衣自衣、致爾裸體之羞不露、市目膏以膏爾目、致得見、
66003019	凡我所愛者、我責而懲之、故宜奮然改悔、
66003020	我立於門而叩、有聞我聲而啟者、我必入就之、偕彼而餐、彼亦偕我焉、
66003021	獲勝者我將使之偕坐於我座、如我獲勝、而偕我父坐於其座也、
66003022	有耳者宜聽聖神所語諸會者、
66004001	此後、我見有門啟於天、初聞之聲如號角者、與我言曰、升此、我將以後必成之事示爾、
66004002	我忽感於聖神、見有座設於天、有居其上者、
66004003	視之如碧玉、如瑪瑙、有虹環其座、視之如葱珩、
66004004	座之四周、有二十四座、居其上者、二十四長老、身衣白衣、首戴金冕、
66004005	有電與聲與雷、出自座中、亦有火燈七、燃於座前、即上帝之七神也、
66004006	座前有若玻璃海、如水晶然、座中及座之四周、有生物四、前後滿目、
66004007	一若獅、二若犢、三貌如人、四若飛鷹、
66004008	各有六翼、遍體有目、晝夜不憩、言曰、聖哉、聖哉、聖哉、主上帝全能者、昔在今在而將來者也、
66004009	生物以榮、以尊、以謝、歸諸座者、即維生世世者也、
66004010	時、二十四長老、必伏居於座者之前、崇拜維生世世者、且投其冕於座前、曰、
66004011	我主我上帝、爾堪受榮與尊與能、蓋昔爾造萬有、其有也、造也、乃因爾旨也、
66005001	我見居於座者、右手擎卷、內外書文、緘以七印、
66005002	又見有力之使者、大聲呼曰、誰堪啟卷而揭其印乎、
66005003	在天與地暨地下、無能啟卷、或從而視之、
66005004	我即大哭、因未遇堪啟其卷、或視之者也、
66005005	長老之一遂謂我曰、勿哭、猶大支之獅、大衛之根、已獲勝、以啟此卷、及其七印、
66005006	我則見座中及四生物、與諸長老中、有羔立焉、如曾見殺、有七角七目、即上帝遣於天下之七神、
66005007	彼前取卷、自居座者之右手、
66005008	既取之、則四生物與二十四長老、伏於羔前、各執琴與金盂滿以香、即諸聖徒之祈禱、
66005009	皆唱新歌曰、爾堪取卷而啟其印、因爾見殺、曾以爾血、自各族各方各民各國之中、購人以歸上帝、
66005010	使之為國、為祭司、歸我上帝、且王於地、
66005011	我又見於座與生物及長老四周之眾使者、其數萬萬千千、
66005012	聞其大聲曰、見殺之羔、堪得其能、其富、其智、其力、其尊、其榮、其頌、
66005013	又聞在天與地暨地下海中受造之物、及其中所有者、僉云、頌與尊與榮與權、歸居於座者與羔、至於世世、
66005014	四生物曰、阿們、諸長老遂伏而拜、
66006001	我見羔啟七印之一時、聞四生物之一、其聲如雷曰、來、
66006002	我見有白馬、乘之者執弓、予之以冕、遂出、無往不勝也、○
66006003	啟二印時、我聞第二生物曰、來、
66006004	又有赤馬出、使乘之者奪和平於地、致人相殺、且予之巨刃、○
66006005	啟三印時、我聞第三生物曰、來、見有黑馬、乘之者手執權衡、
66006006	我聞四生物中、若有聲曰、金一錢得麥一升、又金一錢得麰三升、油與酒爾勿壞之、○
66006007	啟四印時、我聞第四生物之聲曰、來、
66006008	遂見有灰馬、乘之者名曰死、陰府隨之、予之以權、於地上四分之一、以劍、以饑、以疫、以地之野獸而殺之、○
66006009	啟五印時、我見壇下有為上帝道及所執之證、而見殺者之靈、
66006010	大聲呼曰、聖且誠之主宰乎、不鞫宅地之人、伸我流血之冤、至幾何時乎、
66006011	遂各予之白衣、且語之、使少安、待同僕與兄弟亦將如彼見殺者、畢乃事焉、○
66006012	我又見啟六印時、地大震、日黑如褐、月變為血、
66006013	天星隕地、如無花果樹為大風所撼、而落未熟之果、
66006014	天遂見徙、如卷被捲、山島見移、皆離其所、
66006015	世之諸王、大夫、將帥、富人、力士、為奴者、自由者、皆自匿於山洞山巖、
66006016	謂山與巖曰、傾而匿我、以避居於座者之面及羔之怒、
66006017	蓋其怒之大日至矣、誰能立哉、
66007001	此後我見使者四、立於地之四隅、握地之四風、使勿吹於地於海於樹、
66007002	又見他使自日出處而上、執維生上帝印、大聲呼有權傷地及海之四使曰、
66007003	勿傷地或海或樹、待我印我上帝諸僕之額、
66007004	我遂聞受印者之數、以色列裔各支中、計印者十四萬四千、○
66007005	猶大支中、萬二千、流便支中萬二千、迦得支中萬二千、
66007006	亞設支中萬二千、拿弗他利支中萬二千、瑪拿西支中萬二千、
66007007	西緬支中萬二千、利未支中萬二千、以薩迦支中萬二千、
66007008	西布倫支中萬二千、約瑟支中萬二千、便雅憫支中萬二千、○
66007009	此後我見大眾不可勝數、自諸國諸族諸民諸方、立於座前、及羔之前、衣白衣、執椶枝、
66007010	大聲呼曰、拯救歸於居座者、上帝及羔矣、
66007011	諸使環座與長老四生物而立、皆面伏座前、拜上帝曰、
66007012	阿們、頌也、榮也、智也、謝也、尊也、能也、力也、咸歸我上帝、爰及世世、阿們、
66007013	長老之一謂我曰、衣白衣者為誰、適從何來、
66007014	對曰、我主乎、爾自知之、曰、此乃出乎大難而來、曾以羔之血滌其衣而白之矣、
66007015	故於上帝座前、晝夜事之殿中、居於座者、將庇之以幕、
66007016	彼不復飢渴、日與熱必不侵之、
66007017	蓋座中之羔將牧之、導至維生之水源、其目之淚、上帝盡拭之、
66008001	啟七印時、天中寂靜約二刻、
66008002	我見七使者、立於上帝前、予之以號角七、
66008003	又有一使者來、立於壇側、執金爐、有以多香予之、俾與諸聖徒之祈禱、同獻於座前之金壇、
66008004	香煙與聖徒之祈禱、自使者手升於上帝前、
66008005	使者取爐、滿以壇上之火、傾於地、遂有雷與聲與電及地震、○
66008006	執七號角之七使、自備以吹、
66008007	第一使者吹之、遂有雹與火、雜以血擲於地、地焚三分之一、樹焚三分之一、百草盡焚、○
66008008	第二使者吹之、遂有如火焚之大山投於海、海三分之一變為血、
66008009	海中之生物、三分死其一、舟亦三分壞其一、○
66008010	第三使者吹之、遂有大星其焰如炬、自天隕於江河三分之一、及諸水源、
66008011	星名曰茵蔯、水三分之一變為茵蔯、人多因諸水而死、緣其苦也、○
66008012	第四使者吹之、日月星三分之一被擊、致變暗、晝三分之一無光、夜亦如是、○
66008013	我又見一鷹飛於天、聞其大聲曰、禍哉、禍哉、禍哉、宅地之人乎、因其餘之三使、將吹號角之聲也、
66009001	第五使者吹之、我遂見一星自天隕地、予之以淵窟之鑰、
66009002	乃啟淵窟、有煙自窟而上、如洪爐之煙、日與穹蒼因之而暗、
66009003	有蝗自煙出於地、且予之權如地之蠍然、
66009004	且語之、地之草木及諸蔬則勿傷、惟額上無上帝之印者耳、
66009005	然不許殺之、祇令其痛苦五月、如蠍螫之痛苦然、
66009006	斯時也、人將求死弗得、欲死而死避之、
66009007	蝗之狀似備戰之馬、其首若戴金冕、面如人面、
66009008	髮如女髮、其牙如獅、
66009009	又有胸甲如鐵甲、其翼之聲、如車馬紛紜、疾趨以戰、
66009010	有尾似蠍、亦有蠆、其權在尾、傷人五月、
66009011	為其王者、淵之使也、希伯來音曰亞巴頓、希利尼音曰亞玻倫、○
66009012	一禍往矣、尚有二禍將至、
66009013	第六使者吹之、我聞有聲自上帝前金壇之四角而出、
66009014	謂執號角之第六使者曰、繫於百拉大河之四使者、爾其釋之、
66009015	四使見釋、即所備於其年月日時以殺人三分之一者、
66009016	騎軍之數二萬萬、我既聞之矣、
66009017	於是我在異象中見軍馬、及乘之者、有胸甲若火、若紫玉、若硫磺、馬首如獅、火與煙與硫出其口、
66009018	此三災殺人三分之一、以其口所出之火與煙與硫也、
66009019	蓋馬之權在口又在尾、因其尾似蛇、且有首、用以傷人、
66009020	其餘未死於此災者、不悔其手之所為、仍拜諸鬼與金銀銅木石之偶、乃不能見不能聞不能行者也、
66009021	亦不悔其兇殺巫術淫亂竊盜焉、
66010001	我又見有力之使者、自天而降、衣以雲、首有虹、容如日、足如火柱、
66010002	手執已展之小卷、右足著海、左足著地、
66010003	大聲而呼、如獅吼焉、呼時七雷發厥聲、
66010004	發聲時、我將書之、聞自天有聲曰、七雷所發者、緘之勿書、
66010005	我所見立於海與地之使者、舉右手向天、
66010006	指生至世世、造天地海與其中之物者、誓曰、時不復延矣、
66010007	惟於第七使者發聲之日、將吹之時、上帝之奧妙遂成、如所宣嘉音於其僕諸先知也、
66010008	聞自天之聲復語我曰、立於海及地之使者、手執已展之小卷、汝往取之、
66010009	我遂就使者曰、以小卷予我、彼則曰、取而食之、必苦爾腹、在爾口則甘如蜜、
66010010	於是我自使者之手取小卷食之、在口甘如蜜、既食、我腹則苦、
66010011	又語我曰、爾當復指諸民諸邦諸方諸王而預言、
66011001	有予我以葦似杖、曰、起量上帝殿與壇、及其中崇拜者、
66011002	殿外之院、舍之勿量、蓋已予列邦、彼將踐踏聖邑、四十有二月、
66011003	我將使我二證者、衣麻預言、凡一千二百六十日、
66011004	此乃二橄欖樹二檠、立於全地之主前者也、
66011005	若有欲害之者、則有火出其口而吞其敵、凡欲害之者、必如是見殺也、
66011006	彼有權閉天、使於其預言之日不雨、亦有權治諸水、變之為血、且隨其所欲、以各災擊地、
66011007	其證既畢、自淵而上之獸、將與之戰、勝而殺之、
66011008	屍仆大邑之衢、斯邑譬之所多瑪與埃及、即其主釘十架之處也、
66011009	且自諸民諸族諸方諸邦、觀其屍者、三日有半、不許葬之於墓、
66011010	宅地之人、為之欣喜歡忭、互相餽贈、蓋此二先知、曾苦宅地之人也、
66011011	越三日有半、生氣出自上帝者入之、遂起立、觀者大懼、
66011012	證者聞大聲自天語之曰、升於此、彼遂乘雲升天、其敵亦觀之、
66011013	是時也、地大震、邑圮十分之一、死者七千人、餘皆恐懼、歸榮於在天之上帝、○
66011014	二禍既往、三禍速至、
66011015	第七使者吹之、自天遂有大聲云、世之國已為我主及其基督所有、彼將秉權以至世世、
66011016	在上帝前居厥座之二十四長老、面伏而拜、
66011017	曰、主上帝全能者乎、今在昔在者、我儕謝爾、因爾既握大權而王也、
66011018	列邦逞怒、爾之怒遂臨、鞫乎死者、且賞賚爾僕、諸先知諸聖徒、及畏爾名者、或卑或尊、又敗壞乎敗壞於地者、其時已屆矣、○
66011019	上帝之殿、在於天者啟矣、其約之匱、見於殿中、即有電與聲與雷及地震大雹、
66012001	又見大兆於天、一婦衣日踏月、首戴十二星之冕、
66012002	懷孕將產、艱難痛苦而呼號、
66012003	又有兆見於天、一大赤龍、七首十角、首戴七冕、
66012004	尾曳天星三分之一、投之於地、龍立於將產之婦前、待其既產、而吞其子、
66012005	其產也男、將以鐵杖牧萬邦者、子見攝至上帝座前、
66012006	婦則逃入曠野、在彼有上帝所備之所、使養之、一千二百六十日、○
66012007	在天有戰、米迦勒偕其使與龍戰、龍亦偕其使以戰、
66012008	弗克、在天不復有其所、
66012009	大龍即老蛇、亦名曰魔、曰撒但、迷惑普世者、見投於地、其使亦與焉、
66012010	我聞大聲在天云、我上帝之救與能與國、及其基督之權、今則至焉、蓋訟我兄弟者已見投、即晝夜訟之於我上帝前者、
66012011	諸兄弟因羔之血並所證之道勝之、乃不愛己生以至於死也、
66012012	是故諸天與居其中者宜喜樂也、惟地與海禍矣、因魔恚甚、已臨於爾、蓋自知其時無幾也、○
66012013	龍既見投於地、則窘迫產男之婦、
66012014	有以大鷹之雙翼授婦、使飛入曠野、至其所、以避蛇、在彼就養、歷一載、二載、又半載、
66012015	蛇於婦後、吐水如河、欲漂沒之、
66012016	地坼、吸龍所吐之河以助婦、
66012017	龍怒婦滋甚、遂往與其餘裔戰、即守上帝誡與耶穌之證者、時、龍立於海沙、
66013001	我又見一獸自海而上、十角七首、角戴十冕、首有謗讟之名、
66013002	所見之獸似豹、足如熊、口如獅、龍以其能其座與大權予之、
66013003	我見其一首、若受傷瀕死、而得醫愈、全地遂奇而從之、
66013004	又拜龍、因以其權予獸、亦拜獸、曰、孰似獸哉、孰能與之戰哉、
66013005	又予之口、言諸大事、及諸謗讟、又予之權、凡四十有二月、
66013006	遂啟口出謗讟上帝之言、即其名其幕、並居於天者、
66013007	又予之權、戰諸聖徒而勝之、且治諸族諸民諸方諸邦、
66013008	宅地之人、其名自創世時未錄於見殺之羔維生之册者、皆將拜獸、
66013009	有耳者宜聽之、
66013010	凡宜見虜者則見虜、以刃殺人者、則必見殺於刃、諸聖徒之忍與信在此矣、○
66013011	我又見一獸由地而上、兩角如羔、其言如龍、
66013012	悉行前獸之權於其前、又使地與宅地之人、拜劇創得愈之前獸、
66013013	又行大兆於人前、使火自天降地、
66013014	因所予行於獸前之兆、以惑宅地之人、告之宜造刃傷仍生之獸像、
66013015	又予之權、使以生氣賦於像、使之能言、且令凡不拜獸像者見殺、
66013016	亦令卑與尊、貧與富、主與僕、皆受印誌、或於右手、或於額上、
66013017	若無其印誌、即獸之名、或其名之數、則不得買與賣也、
66013018	智在於此、有穎悟者可計獸之數、蓋人數也、即六百六十有六、
66014001	我又見羔立於錫安山、偕之者十四萬四千人、咸有其名、與其父之名書於額、
66014002	我聞自天有聲如眾水聲、如大雷聲、又如鼓琴者鼓其琴、
66014003	眾歌新詩於座前、及四生物長老前、其歌無能學之者、惟蒙贖出乎地之十四萬四千人而已、
66014004	彼猶處子、不浼於色、羔之所往、則皆從之、此乃於眾中蒙贖、為初實之果、獻於上帝及羔者、
66014005	其口無誑、亦無瑕疵也、○
66014006	我又見使者飛於中天、有永存之福音、宣諸宅地之人、亦於諸國諸族諸方諸民、
66014007	乃大聲曰、宜畏上帝而榮歸之、蓋其鞫時至矣、亦宜拜造天地海及水源者、○
66014008	又有第二使者從之曰、傾矣乎、傾矣乎、大巴比倫、使萬國飲其淫亂干怒之酒者也、○
66014009	又有第三使者從之、大聲曰、如有拜獸與其像、及受印誌於額或於手者、
66014010	則必飲上帝恚怒之酒、純然無雜、酌於恚怒之杯者、又將於聖使及羔前、受火與硫之痛苦、
66014011	其痛苦之煙上騰、以至世世、凡拜獸與其像、及受其名之印誌者、晝夜無憩息也、
66014012	諸聖徒之忍在此矣、是乃守上帝之誡、及耶穌之道者也、○
66014013	我聞自天有聲曰、書之、今而後宗主而死者福矣、聖神曰、然、彼息諸勞、而諸行隨之、○
66014014	我又見白雲、乘之者有若人子、首冠金冕、手執利鐮、
66014015	又有使者自殿而出、大聲謂乘雲者曰、發爾鐮而刈、蓋其時已至、地之穡熟已久矣、
66014016	乘雲者投其鐮於地、而穡刈矣、
66014017	又有使者出自在天之殿、亦執利鐮、
66014018	又有使者自壇而出、掌火之權、大聲謂執利鐮者曰、發爾鐮、收葡萄樹之果、蓋已熟矣、
66014019	使者遂投其鐮於地、而收地之葡萄、投入上帝恚怒之大醡、
66014020	其醡見踐於邑外、血自醡出、高至馬勒、長約六百里、
66015001	我又見他兆於天、大而且奇、即七使掌末次之七災、蓋上帝之恚怒盡於此也、
66015002	我又見若玻璃海、雜以火、有獲勝於獸及其像與其名數而來者、皆傍海而立、執上帝之琴、
66015003	唱上帝僕摩西之歌及羔之歌云、主上帝全能者乎、爾之所為大且奇哉、歷世之王乎、爾之程途義且真哉、
66015004	主歟、誰不畏懼而榮爾名乎、惟爾乃聖、萬邦必來拜於爾前、蓋爾之義端彰著矣、○
66015005	此後我見在天之殿已開、內有為證之幕、
66015006	有掌災之七使、自殿而出、身佩寶石、清潔光明、胸束金帶、
66015007	四生物之一、予七使以金盂七、滿盛上帝之怒、彼乃生至世世者也、
66015008	自上帝之榮與能、殿充以煙、無能入之者、待七使之七災盡焉、
66016001	我聞大聲自殿而出、謂七使曰、往哉、以上帝恚怒之七盂傾之於地、○
66016002	其一遂往、傾盂於地、即成惡毒之瘍、生於受獸印誌、及拜其像者、○
66016003	其二傾盂於海、海即變如死人之血、其中之生物盡死、○
66016004	其三傾盂於江河、及諸水源、遂皆變血、
66016005	我聞掌水之使者云、義哉、今在昔在維聖者歟、因爾如是而鞫也、
66016006	以彼流聖徒及先知之血、今爾以血飲之宜也、
66016007	我又聞於壇曰、然、主上帝全能者歟、誠且義哉、爾之鞫也、○
66016008	其四傾盂於日、日遂以火曝人、
66016009	人為酷熱所曝、遂謗讟掌此諸災上帝之名、又弗改悔、而以榮歸之、○
66016010	其五傾盂於獸之座、其國遂暗、人因痛而齕舌、
66016011	且因其痛其瘍謗讟在天之上帝、而不悔其所行、○
66016012	其六傾盂於百拉大河、其水即涸、致為東方列王備路、
66016013	我又見邪鬼若蛙者三、出自龍口與獸口、及偽先知之口、
66016014	彼乃諸鬼之靈、能行諸兆、出附天下諸王、集於全能上帝大日之戰、
66016015	我來如盜、儆醒而守其衣者福矣、免裸行而見羞也、
66016016	彼集列王於一處、希伯來音曰哈米吉多頓、○
66016017	其七傾盂於空氣、遂有大聲自座而出於殿、曰、畢矣、
66016018	又有電與聲與雷、地亦大震、自生民以來、其震未有若是之大也、
66016019	大邑遂裂為三、列邦諸邑傾圮、且大巴比倫見憶於上帝前、致以恚怒之杯酒予之、
66016020	各島皆遁、諸山不見、
66016021	且有大雹、自天而降、各重一鈞、人因雹災、謗讟上帝、蓋其災甚大也、
66017001	執七盂者七使之一就我曰、來、我以坐於眾水大妓之鞫示爾、
66017002	世上諸王與之行淫、宅地之人、由其淫亂之酒而醉、
66017003	我感於聖神被攜適野、見一婦乘絳獸、七首十角、遍有謗讟之名、
66017004	婦衣紫絳、飾以金玉珠璣、手執金杯、滿貯穢惡、即其淫污也、
66017005	額書厥名曰奧秘、大巴比倫、地上諸妓諸穢惡之母、
66017006	又見此婦醉於聖徒及證耶穌者之血、我見之則奇甚、
66017007	使者謂我曰、爾何奇耶、婦與所乘首七角十之獸、我將以奧秘告爾、
66017008	爾所見之獸昔有今無、且將自淵而上、歸於淪亡、宅地之人、其名自創世時未錄於維生之册者、見獸昔有今無且將復來、則必奇之、
66017009	智者之心思在此矣、七首者、乃婦所坐之七山也、
66017010	又為七王、已傾者五、尚在者一、未至者一、至則暫存耳、
66017011	昔有今無之獸、乃為其八、亦出乎其七、而歸淪亡、
66017012	爾所見之十角、乃十王未嘗受國者、但偕獸受權如王僅半時耳、
66017013	其心咸同、以己能與權予獸、
66017014	彼將與羔戰、羔將勝之、蓋羔乃諸主之主、諸王之王、偕之者乃見召蒙選忠信之人也、
66017015	使者又謂我曰、爾見妓所坐之水、乃諸民諸部諸邦諸方、
66017016	又爾所見之獸、與其十角、將惡此妓、使之荒墟裸體、食其肉、且盡焚之、
66017017	蓋上帝曾使其心、同懷一意、以行己旨、且以其國予獸、待上帝之言皆應、
66017018	爾所見之婦、即大邑秉權於世之諸王者也、
66018001	此後我見一使自天而降、秉大權、因其榮而光耀於世、
66018002	大聲呼曰、傾矣乎、傾矣乎、大巴比倫也、成為羣魔之居所、及凡邪鬼與污鳥可憎者之囹圄、
66018003	蓋萬邦因其淫亂干怒之酒而傾、世上諸王、與之行淫、諸商因其奢華之甚而致富、○
66018004	我又聞有聲自天曰、我民乎、宜出乎彼、免與其罪而受其災、
66018005	蓋厥罪滔天、上帝憶其不義、
66018006	彼之加諸人者、亦加諸彼、依其所行而倍之、於其所調之杯、亦倍調予之、
66018007	彼昔自榮與奢華若何、使之痛苦悲哀亦若何、蓋彼自謂我位后矣、非嫠也、決不至悲哀也、
66018008	故一日間、諸災並臻、即死亡悲哀饑荒、盡焚以火、蓋鞫之之主上帝、乃有能者也、
66018009	世上諸王、素與行淫而奢華者、見所焚之煙、則為之哭而擗、
66018010	因其痛苦而懼、則遠立曰、禍哉、禍哉、大巴比倫鞏固之邑乎、半時間爾之鞫至矣、
66018011	世上諸商、亦為之哭而哀、因不復見有人購其貨也、
66018012	斯貨也、若金銀、寶石、珠璣、枲布、紫料、絲帛、絳料、香松諸木、象牙諸器、及佳木銅鐵白石諸器、
66018013	亦有肉桂、荳蔻、香料、香膏、乳香、酒、油、麵、麥、牛、羊、馬、車、及人之身與靈也、
66018014	爾心所嗜之果已去、爾之珍饈華采皆亡、不復見之、
66018015	諸商因之致富者、以其痛苦、懼而遠立、哀哭之、
66018016	曰、禍哉、禍哉、大邑乎、素衣枲布紫絳、飾以金珠寶石者乎、
66018017	蓋半時間、如此之巨富、成為荒墟也、各舟長與航海者及舟子、並凡恃海為業者、
66018018	見所焚之煙、皆遠立、呼曰、孰若此大邑乎、
66018019	又以塵蒙首哭而哀、呼曰、禍哉、禍哉、大邑乎、凡有舟於海者、自其豐厚而致富、半時間成為荒墟矣、
66018020	天乎、諸聖徒與使徒及先知乎、宜因之而樂、蓋上帝以爾之鞫鞫彼也、○
66018021	有大力之使者、舉石如大磨、投之於海、曰、巴比倫大邑、將如此猛然被投、不復見矣、
66018022	鼓琴奏樂品簫吹角之聲、不復聞於爾間、百工不復見於爾間、磨聲不復聞於爾間、
66018023	燈光不復照於爾間、新郎新婦之聲、不復聞於爾間、蓋爾諸商素為世之尊者、萬國亦以爾巫術而受惑矣、
66018024	在彼見有諸先知聖徒、及凡世上見殺者之血、
66019001	此後我聞在天若羣眾之大聲、曰、哈利路亞、救與榮與能、皆歸我之上帝、
66019002	以其鞫真且義也、蓋曾鞫以淫污世之大妓、且於彼身伸其諸僕流血之冤、
66019003	又曰、哈利路亞、焚彼之煙上騰、以至世世、
66019004	二十四長老、與四生物、遂伏拜居於座之上帝曰、阿們、哈利路亞、
66019005	有聲自座出、曰、凡為其僕而畏之者、卑與尊皆宜頌我上帝、
66019006	我又聞若羣眾之聲、眾水之聲、大雷之聲、曰、哈利路亞、蓋主我上帝全能者王矣、
66019007	我儕當欣喜歡樂、以榮歸之、蓋羔之婚期已至、其婦已自備矣、
66019008	且令其自衣以枲、光而潔、蓋枲乃聖徒之義行也、
66019009	又謂我曰、書之、凡見召赴羔之婚筵者福矣、又曰、此乃上帝誠實之言也、
66019010	我遂伏其足前拜之、彼謂我曰、毋以為也、我與爾及爾諸兄弟、有耶穌之證者、同為僕、爾當拜上帝也、蓋耶穌之證、乃預言之大旨也、○
66019011	我又見天開、有白馬焉、乘之者稱為忠信誠實、其鞫其戰、無不義焉、
66019012	目如火焰、首戴數冕、且書以名、己之外無識之者、
66019013	衣以灑血之衣、其名稱為上帝道、
66019014	在天眾軍、乘白馬而從之、皆衣枲、白且潔、
66019015	口出利劍、將以擊列邦、且以鐵杖牧之、全能上帝恚怒之酒醡、彼亦踐之、
66019016	其衣及股、有名書曰、諸王之王、諸主之主、○
66019017	我又見一使立於日中、大聲而呼、謂凡飛於天空之鳥曰、來、集赴上帝之盛筵、
66019018	俾得食君王將帥勇士、及馬與乘之者、或自主為奴、與卑者尊者之肉、○
66019019	我又見獸及世上諸王、並其軍咸集、欲與乘馬者及其軍戰、
66019020	獸被執、偽先知亦然、即昔行異蹟於獸前、以惑受獸印誌而拜其像者、二者生投於火湖、以硫焚之、
66019021	餘皆見殺於乘馬者口出之劍、眾鳥皆飽其肉焉、
66020001	我又見一使自天而降、手有深淵之鑰與大鏈、
66020002	遂執龍、即老蛇、亦為魔為撒但者、縛之以至千年、
66020003	投之於淵、閉而加印其上、使不再惑列邦、迨千年後、必暫釋之、○
66020004	我又見諸座、居其上者、得權以鞫人、又見因耶穌之證、及上帝之道、而被斬者之靈、與未拜獸及其像、未受其印誌於額於手者、彼皆得生、與基督共王千年、
66020005	此乃第一復起也、其餘死者尚未得生、迨屆千年焉、
66020006	與於第一復起者、福且聖矣、二次之死無權於彼、將為上帝及基督之祭司、與基督共王千年、○
66020007	既屆千年、撒但將釋於囹圄、
66020008	出惑在地四極之邦、即歌革與瑪各也、且集之以戰、其數如海沙焉、
66020009	遂遊行地上、圍聖徒之營、與蒙愛之邑、有火降自天而滅之、
66020010	惑之之魔、被投於火與硫之湖、獸及偽先知亦在焉、晝夜痛苦、以至世世、○
66020011	我又見一座大而且白、及居其上者、地與天自其前而遁、不得其所、
66020012	我見死者尊與卑均立座前、諸書遂展、又有他書展焉、即維生之書也、死者依其行、如書所載而被鞫、
66020013	海及死與陰府、亦出其中之死者、各依其行而被鞫、
66020014	死與陰府亦見投於火湖、即二次之死也、
66020015	未錄於維生之書者、則見投於火湖焉、
66021001	我又見天地一新、蓋前之天地已逝、海亦不復有矣、
66021002	又見聖邑新耶路撒冷由上帝自天而降、如新婦妝飾、特備以待其夫、
66021003	我聞大聲自座而出、云、上帝之幕在於人間、將與之同居、彼將為其民、上帝必偕之、為其上帝、
66021004	且盡拭其淚、死不復有、哀也泣也苦也、亦不復有、蓋前事已逝矣、
66021005	居於座者曰、我更新萬有、又曰書之、此言信且真也、
66021006	又謂我曰、悉成矣、我乃始與終、本與末、凡渴者將以維生之水源予之、而無費也、
66021007	獲勝者將承此、我為彼上帝、彼為我有、
66021008	但畏怯、不信、可憎、兇殺、淫亂、巫術、拜像、及凡言誑之人、其分乃在焚火與硫之湖、此即二次之死也、○
66021009	手執七盂、滿盛七末災之七使、其一就而語我曰、來、我將示爾以新婦、即羔之妻也、
66021010	我遂感於聖神、被攜至一大且高之山、示我以聖邑耶路撒冷、由上帝自天而降、
66021011	有上帝之榮、其光似至寶之石、有若碧玉、明如水晶、
66021012	有垣大而且高、十有二門、門有十二使者、上書以色列十二支之名、
66021013	南北東西、各有三門、
66021014	邑垣十二基、上書十二使徒之名、即羔之使徒也、
66021015	與我言者執金葦為度、以度其邑與門與垣、
66021016	邑形四方、長闊相等、以葦度之、得四千里、長闊高相同、
66021017	度垣得一百四十四尺、使者之度、乃人之度也、
66021018	垣築以碧玉、邑為澄金、其澄若玻璃焉、
66021019	邑垣之基、飾以各種寶石、一碧玉、二藍玉、三蒼玉、四青玉、
66021020	五紅玉、六瑪瑙、七黃玉、八水蒼玉、九淡黃玉、十翡翠玉、十一赤玉、十二紫玉、
66021021	十二門乃十二珠、門各一珠、邑衢為澄金、明澈如玻璃、
66021022	我不見邑中有殿、蓋主上帝全能者及羔為其殿也、
66021023	邑不需日月之照、蓋上帝之榮燭之、其燈乃羔也、
66021024	列邦將藉其光而行、世上諸王、以其榮歸之、
66021025	其門白晝不閉、於彼蓋無夜也、
66021026	人將以列邦之榮與尊歸之、
66021027	凡不潔可憎及誑者、決不得入、惟錄於羔之維生書者入焉、
66022001	使者又以城衢中維生水之河示我、其水光明如晶、自上帝及羔之座而出、
66022002	河之左右、有維生之樹、其果十有二種、月結其實、其葉以醫列邦、
66022003	咒詛不復有、上帝及羔之座在焉、其僕將事之、
66022004	且覲主面、主名亦在其額、
66022005	不復有夜、無需燈光日光、蓋主上帝光耀之、且彼眾秉權、以至世世、○
66022006	又謂我曰、此言信且真也、主即感諸先知之上帝、遣其使者、以必速成之事示其諸僕、
66022007	我必速至、守此書之預言者福矣、○
66022008	於此事聞且見者、我約翰也、既聞見之、遂伏拜示我此事之使者前、
66022009	彼謂我曰、毋以為也、我與爾及爾諸兄弟即先知、並守此書之言者同為僕、爾當拜上帝也、○
66022010	又曰、勿緘此書之預言、蓋時近矣、
66022011	不義者仍為不義、污穢者仍為污穢、義者仍為義、聖者仍為聖、
66022012	我必速至、攜其值、各依其工而報之、
66022013	我為始與終、先與後、本與末、
66022014	滌其袍者福矣、俾得權於維生之樹、由諸門而入邑、
66022015	其外則有犬類、巫術、淫亂、兇殺、拜像、及好誑而行之者、○
66022016	我耶穌已遣我使、為諸會以此事證於爾曹、我乃大衛之根株苗裔、及光明之晨星、○
66022017	聖神與新婦皆曰來、聞者亦當曰來、渴者當來、願之者可不費而得維生之水、○
66022018	我語凡聞此書之預言者、或加增之、上帝將以此書所錄之災加諸彼、
66022019	或删減之、上帝必由此書所錄維生之樹及聖邑而擯棄之、○
66022020	證此書者曰、然、我速至、阿們、主耶穌其至哉、
66022021	願主耶穌之恩、偕諸聖徒、阿們、

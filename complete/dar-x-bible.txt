# language_name:        дарган мез (Dargi)
# closest ISO 639-3:    dar
# ISO_15924:            Cyrl
# year_short:           2013
# year_long:            
# vernacular_title:     
# english_title:        Matthew and Luke in Dargi
# URL:                  http://ibtrussia.org/en/text?m=DRG
# copyright_short:      © Библия шурбалтуси Институт, Москва, 2013
# copyright_long:       iБиблием изэдзэкІынкІэ Институтыр<br>Институт перевода Библии, 101000 Москва, Главпочтамт, а/я 360<br>ibt_inform@ibt.org.ru
# notes:                
40001001	ГІиса МасихІла акІуди . Даудла Урши сайси , Ибрагьимла Урши ГІиса МасихІла акІуди .
40001002	Ибрагьимличивад ГІисакь акІуб , ГІисакьличивад Якьуб акІуб , Якьубличивад биалли Ягьуда ва илала узби акІуб .
40001003	Ягьудачибад Фаресра , Фамарилизирадси Зарара акІуб , Фаресличивад биалли Есром акІуб , Есромличивад Арам акІуб .
40001004	Арамличивад — Аминадав , Аминадавличивад — Наассон , Наассонничивад — Салман .
40001005	Салманничивад — Рахавилизивадси Ваэз , Ваэзличивад — Руфилизивадси Явид , Явидличивад — Яссей .
40001006	Яссейличивад биалли , Дауд пача акІуб , Даудличивад ва гьалар Урияла хьунул рирурсилизивад Сулайбан акІуб .
40001007	Сулайбайчивад Раваам акІуб , Раваамличивад — Авия , Авиядличивад Асап акІуб .
40001008	Асапличивад — Ясапат , Ясапатличивад — Ярам , Ярамличивад ГІузия акІуб .
40001009	ГІузияличивад — Яапам , Яапамличивад — Ахаз , Ахазличивад Язекия акІуб .
40001010	Язекияличивад — Манассия , Манассияличивад — Амос , Амосличивад Ясия акІуб .
40001011	Вавилоннизи жугьутІуни гужли гечбарес гьалаб Ясияличибад Ягьун ва илала узби акІуб .
40001012	Вавилоннизи гечбиубхІели биалли , Ягьунничивад Салафаил акІуб . Салафаилличивад Зарабабел акІуб .
40001013	Зарабабелличивад Авиут акІуб , Авиутличивад — ЯлихІяким , ЯлихІякимличивад ГІязур акІуб .
40001014	ГІязурличивад Садокь акІуб , Садокьличивад — ГІяхІим , ГІяхІимличивад Ялиут акІуб .
40001015	Ялиутличивад Ялазар акІуб , Ялазарличивад — Матпан , Матпанличивад Якьуб акІуб .
40001016	Якьубличивад , сунес МасихІ бикІуси , ГІиса варкьибси Марияла мурул Юсуп акІуб .
40001017	Илкьяйда , Ибрагьимличирад Даудличи бикайчи лерилра наслуби вецІнуавра сари : Даудличирад Вавилоннизи гечбиайчира вецІнуавра наслу сари , Вавилоннизи гечбиубхІейчирад МасихІличи бикайчира вецІнуавра наслу сари .
40001018	ГІиса МасихІ дунъяличи вакІни . ГІиса МасихІ акІуб ишкьяйда : илала неш Мария Юсуплис ураркьибси замана , хъайчикариэс гьаларал , Дурхъати РухІлизирад дурхІялисраили уррухъун .
40001019	Илала мурул Юсупли биалли , сай гІябид виъни багьандан , Иличила багьахъес хІейрули , дигІянали ил раткаэс кьасбариб .
40001020	Ил барес пикрибарибхІели , Аричила малаик муэрлизив иличи вакІили , иб : « Даудла урши Юсуп ! Мария хьунулрарес урухмакІуд , илизиб акІубси Дурхъати РухІлизибадси сабину .
40001021	Илини Урши виркьу ва Илис хІуни ГІиса ибси у бирхьид . ИлиникІун Сунела халкь чула бунагьуназибад уцахъу .
40001022	Ил секІал бетаурси саби Аричини бурибси бетерхахъес багьандан . Аричини сунела идбагла гъайличибли бурибсири :
40001023	„ Иш Рурси дурхІялисриур ва Урши виркьу , сунесра Еммануил — Аллагь нушачил сай — ибси ура бедлуга “ » .
40001024	ГьанкІлизивад чеваргъибси Юсупли Аричила малаикли бурибсиван бариб : ил рурси сунела хьунулли кьабулрариб .
40001025	Урши варкьили , илис ГІиса ибси у бихьайчи , Мариячил варххІеркули калун .
40002001	Иудеяла Вифлеемлизив Ирод пачали вируси замана , ГІиса акІубхІели , машрикьлизибад Ярусалимлизи пасихІкарти бакІили , бикІар :
40002002	« Чинава акІубси жугьутІунала Пача ? НушаникІун машрикьлизиб Илала зубари чебаира ва Илис икрамбарес дакІилра » .
40002003	Иличила бакьили , Ирод пачара , иличил бархли лебилра Ярусалимра зигарбухъун .
40002004	Лебилра хала кашишунира , Низамла гІялимтира бучили , илдази суравбариб : « МасихІ чинав алкІуси ? »
40002005	Илдани илизи иб : « Иудеяла Вифлеемлизив , сенкІун идбагла жузлизиб ишкьяйда белкІи саби :
40002006	„ ХІура , Вифлеем , Иудала ванза , Иудала мер-мусаличиб сецадалра биштІали ахІенри , сенкІун хІезивад дакІуулхъан Гьавкьяна , Суненира Дила Израилла халкь уцахъуси “ » .
40002007	ИлхІели Иродли , дигІянали , пасихІкарти жибарили , ва , илдазибад зубари дакІубулхъуси заманаличила багьурли ,
40002008	илди Вифлеемлизи гьунибатурли , иб : « Дукьеная , ВиштІасиличила дурусли багьирая ва , Ил ВаргибхІели , набзира багьахъирая , нура Илис икрамбарес укьес багьандан » .
40002009	Илди , пачачи лехІахъили , арбякьун . Машрикьлизиб абулхъули чебаибси зубари , илдас гьалаб башули , ВиштІаси левси мерличи баили , ил мерла чедиб тІашбизур .
40002010	Зубари чебаили , илди хІекьли дебали разибиуб .
40002011	Хъули абацІили , Марияличил ВиштІаси чеиб ва , кьукьмусбикили , Илис икрамбариб . ГІур , чула кьунби гьаргдарили , Илис савгьутуни кадихьиб : мургьи , тІемла секІли ва гІявадеш .
40002012	Муэрлизиб саби Иродличи чархІебухъахъес лишан бакІили , илди цархІил гьуникад бикили , чула улкализи арбякьун .
40002013	Юсупра Мариямра Мисрилизи бебшни . Илди арбякьунхІели , Аричила малаик муэрлизив Юсупличи лявкьули сай ва викІули сай : « ВиштІасира , илала нешра касили , Мисрилизи вебши ва , нуни хІези бурайчи , илав уэн . СенкІун Ирод ВиштІасилигІив умцІес дигули сай — Ил вебкІахъес багьандан » .
40002014	Ил айзурли , ВиштІасира , Илала нешра касили , дуги-дугели Мисрилизи арякьун
40002015	ва , Ирод вебкІайчи , илав калун — Аричини бурибси бетерхахъес багьандан , сайра идбагла гъайличил викІуси : « Мисрилизивад Нуни Дила Урши живарира » .
40002016	БиштІати кабушни . ИлхІели Иродли , пасихІкарти сунечибад чебдукарбяхІни чебаили , хІекьли гІясииубли ва бургъанти бархьили , пасихІкартазибад багьурси замана акІубти кІел дусла ва илала удибти Вифлеемлизибти ва ил-алавла мер-мусаличибти дурхІни кабушахъиб .
40002017	ИлхІели Еремия идбагла гъайличил бурибси бетерхур , суненира ибси :
40002018	« ЦІакьти бисала ва чІярла тІама дакьибтири Рама шагьарлизир ; Рахил , сунела дурхІнала черкад рисули , паргъатриэс рирули ахІен , сенкІун илди агарли » .
40002019	Мисрилизибад чарбухъни . Ирод вебкІибхІели , Аричила малаик муэрлизив Мисрилизивси Юсупличи лявкьули сай .
40002020	Ил викІули сай : « Айзину , ВиштІасира , Илала нешра касили , Израилла ванзаличи арукьен , сенкІун ВиштІаси кавшес умцІути бебкІили сабину » .
40002021	Ил , айзурли , ВиштІасира , Илала нешра касили , Израилла ванзаличи вакІиб .
40002022	Иудеялизив сунела дудеш Иродла мерличив Архелай пача виъниличила бакьили , ила укьес урухиуб , амма , муэрлизиб багьахъурли кьяйда , Галилеялизи арякьун .
40002023	Илаб , идбагуначибли бурибси — Илис Назорейлан бикІар ибси — бетерхахъес багьандан , Назарет бикІуси шагьарлизи мерлайуб .
40003001	Шиннизиб бизахъан ЯхІъяла вягІза . Замана арбякьунхІели , шизиб бизахъан ЯхІъя лявкьули сай ва , Иудеяла чІянкІ авлахъличив вягІзуртаиркьули , викІули сай :
40003002	« МукІурдакІирая , сенкІун Аллагьла ПачяхІдеш гъамбиубли сабину » .
40003003	ЯхІъячилагу ГІисайя идбагли бурибси : « ЧІянкІ авлахъличив чІярикІусила тІама : „ Аричис гьуни хІядурбарая , Илис гьундури дархьтили детаахъая “ » .
40003004	ЯхІъяла палтар валрила балализирадти сарри , кьякьяличиб кабцла ирира лебри , илала беркала цІурцІби ва дугІла варъа сарри .
40003005	ИтхІели Ярусалимлизибадра , лебилра Иудеялизибадра , Иорданна лебилра алавла мер-мусаличибадра иличи башутири .
40003006	Илди , чула бунагьуначи мукІурбикІули , Иорданнизиб бизахъутири .
40003007	Сунечи шизиб базахъес бакІибти бахъал фарисейтира , саддукейтира чебаили , илдази иб : « ЧІичІлумазирад кадикибти ! Чили бурибсив хІушази челябкьуси Аллагьла гьимилизирад дебшахъес ?
40003008	ХІуша мукІурдакІнила лайикьси даража чебаахъая .
40003009	УркІикад мадикІудая : „ Нушала дудеш Ибрагьим сай “ , сенкІун , хІушази викІулра : Аллагьли ишди къаркъубазибадра Ибрагьимлис дурхІни барес вирар .
40003010	Галгубала мякьла барда кабихьили саби : гІяхІна цІедеш хІелугуси гьарилра галга , бяхъили , цІаличи чебилкьа .
40003011	Нуни кьалли , хІушала тавба кьабулбарили , хІуша шизир дизахъулра . Наб гІергъи Лявкьуси биалли , набчив цІакьси сай . Илала дабри гІергъидихесалра ну лайикьикибси ахІенра . Илини хІуша Дурхъати РухІлизир ва цІализир дизахъурая .
40003012	Илала кура Сунела някълизиб саби . Илини Сунела дургІела умубиру , Сунела анкІи усилизидурцу , нег биалли хІебилшуси цІали игу » .
40003013	ГІиса шиннизив вазахъни . ИлхІели Галилеялизивадли ГІисара Иорданничи вакІили сай , ЯхІъязи Сай шиннизив вазахъес .
40003014	ЯхІъяни ил тІашиусири ва викІусири : « Ну ХІуни вазахъес гІягІнисира , ХІу набчи лявкьусирив гьатІи ? »
40003015	Амма ГІисани , илис жаваблибиахъубли , иб : « Илкьяйда биаб . Илкьяйда бетурхахъес гІягІнибирур нушаб Аллагьла амру » . ИлхІели ЯхІъяни Ил ватур .
40003016	Вазибси ГІиса бусягІят шиннизивад дуравхъун ва , хІера , Илис зубри гьаргдиуб ва ЯхІъяни Аллагьла РухІ чедаиб , лагьаван гІяшдикІули , ГІисачи кадицІути .
40003017	ХІера , тІамара зубразибадли бикІуси : « Ил сай Дила дигуси Урши . Дила харидешра Иличи саби » .
40004001	ГІиса илбисли хІярамсиличи хьулварни . ГІурхІели РухІли ГІиса чІянкІ авлахъличи арукиб , Илбислизи хІярамсиличи хьулварахъес .
40004002	Ил авцІали бархІи дубурцули калун ва , бегІла гІергъира , гушиуб .
40004003	Сай хІярамсиличи хьулирахъуси Илбис Иличи гъамбиуб ва иб : « Эгер ХІу Аллагьла Урши виадли , илди къаркъуби кьуцІри детаахъес бура » .
40004004	Илини биалли жаваблис иб : « БелкІи саби : „ Адам кьацІличивлицун ахІенну хІерируси , Аллагьличибадси гъайличивли сай “ » .
40004005	ГІур Илбисли Ил дурхъаси шагьарлизи арукиб ва Аллагьла хъалила хъалчла дубличи тІашатур .
40004006	Илбисли Илизи иб : « Эгер ХІу Аллагьла Урши виадли , уди тІяхІухъен , сенкІун белкІи саби : „ Аллагьли Сунела малаикуначи ХІу хъарирури . Илдани ХІу някъбачив аркури ва ХІела кьяшалра къаркъализи чехІейгур “ » .
40004007	ГІисани илизи иб : « БелкІи саби : „ ХІела Аричи Аллагьла хІялумцІесра валмалзад “ » .
40004008	ГІурра Илбисли Ил хІекьли ахъси дубурличи аркули сай ва дунъяла лерилра пачалихъунира , Илдала черяхІдешра чедиахъули сари ,
40004009	ва бикІули саби : « Илди лерилра ХІед лугас , эгер , кьукьмусикили , наб икрамбарадли » .
40004010	ИлхІели ГІиса илизи викІули сай : « Гьарахъбики Набчибад , илбис . БелкІи саби : „ ХІела Аричи Аллагьлис икрамбирен , Илалацун хІурматра бирен “ » .
40004011	ИлхІели илбисли Ил уввалтули сай , малаикуни гъамбиубли Илала хІурматбирули саби .
40004012	Галилеялизир ГІисала вягІза-насихІят . ЯхІъя уцниличила бакьили , ГІиса Галилеялизи арякьун .
40004013	Назарет батурли , Завулонна ва Неффалимла мер-мусаличибси урхьу-дублабси Капернаумлизи хьурайуб
40004014	Илини илкьяйда бариб ГІисайя идбагли бурибси бетерхахъес багьандан . Ил идбаг викІули сай :
40004015	« Урхьула дубкадси Завулонна ванзали ва Неффалимла ванзали , Иорданна гІелабси жугьутІунала ахІенси Галилеяли ,
40004016	цІябдешлизиб кабиибти халкьли чебяхІси шала чебаиб ва , бебкІала дяхІцІилиу кабиибтас , шала пархбухъун » .
40004017	ИлхІейчивад ГІиса , вягІзуртаиркьули , гъайикІесвяхІиб : « МукІурдакІирая , сенкІун Аллагьла ПачяхІдеш гъамбиубли саби » .
40004018	Симонра , Андрейра , Якьубра , Юнра жибарни . Галилеяла урхьу-дублавад шалгІевулхъули , ГІисани кІел узи чебаиб : Петр бикІуси Симонра , илала узи Андрейра . Бялихъчиби сабхІели , илдани урхьулизи тур лайбикІулри .
40004019	Илдази Илини иб : « Наб гІергъи даширая , ХІуша нуни адамти бурцантили детарахъурая » .
40004020	Туранира датурли , илди бусягІятал Илис гІелабад арбякьун .
40004021	Илад аркьули , Илини кІел цархІил узира чебаиб : Заведейла уршби Якьубра , ЯхІъяра . Чула дудешличил къаякъличирти турани далиути илдира Илини жибариб .
40004022	Илдира , бусягІятал къаякъра батурли , дудешра ватурли , Илис гІергъи арбякьун .
40004023	Галилеялизиб вягІза ва сагъбарни . ГІиса лебилра Галилеякад вашулри : Аллагьла ПачяхІдешличила жугьутІунала киласабазив вягІзуртаиркьули , гІевугьули , ва , адамтазибси гьарилра изалара , хилипдешра сагъдирули .
40004024	Иличила хабар лебилра Сириялизиб тІинтІбиуб . Лебилра хилиптира , декІар-декІарти излумани буцибтира , хІял чебашутира , жиндралабиубтира , бусули башутира Иличи бикулри . Илди лебилра Илини сагъбирутири .
40004025	Галилеялизибадти , ВецІшагьарлизибадти , Ярусалимлизибадти , Иудеялизибадти ва Иордан хІеркІла гІелабадти бахъал халкь Илис гІергъи башулри .
40005001	НигІматуни : дубурличибси ГІисала вягІза . Халкь чебаили , Ил дубурличи ацІиб : кайибхІели , Иличи мутагІялимти гъамбиуб .
40005002	Илди руркъули , Ил викІусири :
40005003	« ИрхІилибти саби рухІлашал къарцинти , сенкІун илдала саби Аллагьла ПачяхІдеш .
40005004	ИрхІилибти саби бисути , сенкІун илди харибиру .
40005005	ИрхІилибти саби гІясили ахІенти , сенкІун илдани ванза букьурлибурцу .
40005006	ИрхІилибти саби бархьдешличи гъаргъти , сенкІун илди лукъан .
40005007	ИрхІилибти саби уркІецІичебти , сенкІун илди уркІецІили бургу .
40005008	ИрхІилибти саби уркІби умути , сенкІун илдани Аллагь чейу .
40005009	ИрхІилибти саби даршудешгІебти , сенкІун илдас Аллагьла дурхІни или , бикІар .
40005010	ИрхІилибти саби бархьдеш багьандан дугІаибти , сенкІун илдала саби Аллагьла ПачяхІдеш .
40005011	ИрхІилиртирая хІуша , хІушаб биргухІели ва Ну багьандан вайта бугьухІели .
40005012	Шаддиирая ва разидиирая , сенкІун халаси саби зубрачибси хІушала шабагъат : илкьяйда дугІиутири хІушаб гьалаб биубти идбагунира .
40005013	« ХІуша — ванзала зе » ; « ХІуша — дунъяла шала » . ХІуша — ванзала зе сарра . Зела цІакь беткахъалли , селичил вирара илди зукьидиахъес ? Илди селисалра манпагІятхІедирар , адамтази ганздарахъес лайдакІалли ахІенси .
40005014	ХІуша — дунъяла шала сарра . Дубурла бекІличибси шагьар дигІянбиэс хІебирар .
40005015	Шям , абалкахъи , тІалхІянала уди кахІебирхьуну , кьасиличи кабирхьу ва хъулибти лебтасалра ил шалабикІар .
40005016	Илкьяйда хІушала шалара адамтала гьалаб ухесбиаб , илдани хІушала гІяхІти баркьудлумира чедиэсли , хІушала Зубрала Дудешлис дезара бикІесли .
40005017	« Ну дуэс вакІибси ахІенрану , детерхахъес вакІибсира » . ХІуша пикримадикІудая , Ну Низам яра идбагуни буэс вакІибси сай или : буэс вакІибси ахІенрану , бетерхахъес вакІибсира Ну .
40005018	СенкІун хІекьли бурулра хІушази : зубри ва мусни лералли , Низамлизибси ца къелалра бетхІейхъур — гьар секІал детерхайчи .
40005019	ХІера , ишди кьяйдуртазибадли бегІлара камси буи , адамти илкьяйда бурсибаралли , Аллагьла ПачяхІдешлизив бегІлара виштІасилизи вейгІи вирар , сунени дузра дузахъули , бурсира барибси биалли Зубрала ПачяхІдешлизив бегІлара чевяхІсилизи вейгІи вирар .
40005020	СенкІун , хІушази викІулра , эгер хІушала бунагьагардеш Низамла гІялимталайчирра , фарисейталайчирра чедихІедухъалли , хІуша Аллагьла ПачяхІдешлизи ахІедицІудая .
40005021	Гьимиличила ва каршниличила ; « ХІела узичил даршукайи » . ХІушани бакьира гьалабла адамтази бурибси : „ Камаршид , чи-биалра кавшибси судличи лайикьси сай “ .
40005022	Ну викІулра хІушази : гьарилра дугІлашал сунела узичи гьимуркІусира судличи лайикьси сай , ахІедаибси викІуси судличи лайикьли сай . Абдал викІуси биалли , цІала жагьаннабличи лайикьли сай .
40005023	Кьурбунти дируси мерличи кьурбан хибхІели , хІед гьанбикалли узила хІечил кьидадеш лерниличила ,
40005024	кьурбан илаб батурли , узичи укьенну даршукайи ва , гІур чарухъи , хІела кьурбан бара .
40005025	ХІела къаршикарличил гьуйчив левалли , къалаба-къалабали даршукайрен — илизи хІу судлизи хІеведахъес багьанданра , суд барили , къараултази ведили , туснакълизира дебахІерахъес багьанданра .
40005026	Марли викІулра хІези : хІу илавад дурахІелхъад — бегІла гІергъисигъуна гІяббасира балли хІебедили .
40005027	Гъаргъси хьулличилси хІер . ХІушани бакьира гьалабла адамтази бурибси : „ КъехІбадеш мадиридая “ .
40005028	Ну хІушази викІулра : хьунул адамличи гъаргъси хьулличил хІерикІуси гьарилра сунела уркІилизив иличил къехІбадеш дарибси сай .
40005029	Эгер хІела балуй хІуй хІу бунагьличи хьулирахъули виадли , дурабитІенну ил лайбакІа , сенкІун хІела лебилра кьаркьала жагьаннаблизи бухІнабушахъесичиб , ца биркІан бебкІили хІед гІяхІил саби .
40005030	Эгер хІела балуй някъли бунагьличи хьулирахъули виадли , чеббяхъяну , хІечибад гьарахъбара , сенкІун хІела лебилра чарх жагьаннаблизи лайбакІахъесичиб , ца биркІан бебкІили хІед гІяхІил саби .
40005031	Магьар кабуршниличила . Бурили саби : сунела хьунуйчил чи декІарикаллира , магьар кабушнила кагъар бедаб , или .
40005032	Ну викІулра хІушази : чи , хиянат агарли , сунела хьунуйчил декІариркаллира , илини илис къехІбадеш дирахъес сабабра лугули сай ; декІаррикибсиличи чи хъайчикайалра , илинира къехІбадеш дирули сай .
40005033	Хъяличила . ГІурра хІушани бакьибси саби гьалабла адамтази бурибси : хъялис къянамайруд , Аричила гьалар хІела хъями тамандирен .
40005034	Ну биалли викІулра хІушази : хъямамаркьуд бекІлил : я закличира или , сенкІун ил Аллагьла тах саби ;
40005035	я ванзаличира или , сенкІун ил Илала кьяшмала удила саби , я Ярусалимличира или , сенкІун ил чевяхІси Пачала шагьар саби ,
40005036	я хІела бекІличира или , сенкІун цалра гъез я цІуба , я цІудара бетаахъес хІейрухІели .
40005037	ХІушала девли биаб : бархьсилис — гІе ; балкІсилис — юх ; илала дурарадти — илди илбислизирадти сари .
40005038	« Вайсилис къаршидеш мадирид » . ХІушани бакьирая бурибси : „ ХІуйс хІули ва цулалис цула “ .
40005039	Ну биалли викІулра хІушази : вайдешлис къаршидеш мадиридая . ХІела балуй ляжилизи бяхъялли , иличи итилилра шурбара ;
40005040	хІела хІева кебасес дигули , чи судлизиахъалра , илис чедила палтарра деда .
40005041	Чили хІези гуждан сунечил ца ерс ахъахъалра , хІуни иличил кІел ахъа .
40005042	ХІези гаикІусилис беда , хІезибад чеблалис сасес дигусилизивадра гІелуммалзад .
40005043	« ХІушала душманти дигахъеная » . ХІушани бакьира бурибси : „ ХІела гъамси дигахъен ва хІела душмайчи гьимичевли вии “ .
40005044	Ну биалли викІулра хІушази : хІушала душманти дигахъеная ; хІушаб уркъути , баркатлабиреная ; хІушачи гьимикартас гІяхІбаркь биреная ва хІушаб децІигахъутасра , хІуша дугІиутасра дулгеная ,
40005045	хІушала Зубрала Дудешла дурхІни детаэс багьандан , сенкІун Илини саби Сунела берхІи гІясикартачира , малхІямтачира абухъахъес амру бируси ва бунагьагартачира , бунагькартачира заб-марка дурхьуси .
40005046	СенкІун хІуша чус дигахъути хІушанира дигахъадалли , илаб хІушаб сегъуна шабагъат леба ? Ил ахІену бируси хІекь бурчантанира ?
40005047	Эгер хІуша хІушала узбасцун саламдикІули диадалли , се хасси бирулрая ? Ил бирули ахІену аллагьагартанира ?
40005048	ХІебиалли бегІлара ункътили диирая , хІушала Зубрала Дудеш ункъсили виубси кьяйдали .
40006001	Садакьала хІекьлизибси белчІуди . Адамтази чебаахъес или садакьа мабиридая , сенкІун иличибли хІушаб хІушала Зубрала Дудешлизибад шабагъат хІебирар .
40006002	ХІебиалли , садакьа бирухІели , киласабазибти ва кьакьурбазибти , чус адамти дезабикІахъес бузути , кІибяхІянтиван хІу вявмайкІуд . ХІекьли бурулра хІушази : илдани гьаннадал чула шабагъат касили саби .
40006003	ХІела биалли , садакьа бирухІели , балуй някъли бируси алгъай някъли мабагьаб ,
40006004	садакьа дигІянали бетаахъес багьандан ва дигІянаси чебиуси хІела Дудешли хІед дакІули луга .
40006005	Балга-дугІяличила . УлгухІелира , киласабазиб ва кьакьурбала хІябкьяйтачиб тІашбизурли , адамтази саби булгули чебаахъес дигахъути , кІибяхІянтиван майруд хІу . ХІекьли викІулра хІушази : илдани гьаннадал чула шабагъат касили саби .
40006006	ХІу улгухІели , хІела хъули ацІи , унзара гІекІили , хІела Дудешлис балга бара ва дигІянатира чедиуси хІела Дудешли хІед дакІули луга .
40006007	ДулгухІели , аллагьагартаниван имцІати мадуридая , илди пикрибикІути саби дахъал дурниличибли чула гІяхІил бикьу , или .
40006008	Илдачи мешумадиркудая , сенкІун хІушала Дудешли хІушани тиладибарайчира хІушала агри селизиб сабил балуси сабину .
40006009	« Нушала Дудеш … » . Дулгеная ишкьяйда : „ Зубрачивси нушала Дудеш ! ХІела у дурхъабираб ;
40006010	ХІела ПачяхІдешра бакІаб ; Ванзаличибра , зубрачибра ХІела ари бетерхаб ;
40006011	ишбархІи хІялалси кьацІра биха нушаб ;
40006012	хасардати нушаб нушала чеблуми , нушаб чеблалиубтас нушани хасардалтуливан ;
40006013	хІярамсиличи хьулмадирахъаба , илбислизирад дерцахъаба “ .
40006014	СенкІун хІуша адамтала бунагьуначирад черкадурхадалли , хІушачивад хІушала Зубрала Дудешра чевкархар ,
40006015	амма хІуша адамтала бунагьуначирад черкахІедурхадалли , хІушачивад хІушала Зубрала Дудешра чевкахІерхар .
40006016	Дубурцниличила . Илкьяйда хІуша дубдурцухІелира кІибяхІянтиван душкьубли камадилзадая , илдани дирар дамкьурти дяхІ кадурцути — дуббурцути саби или адамтас гьанбикахъес . ХІекьли викІулра хІушази : илдани чула шабагъат гьаннадал кайсули саби .
40006017	ХІу дубуцибхІели , бекІра гІявабакили , дяхІра дирцили кайи ,
40006018	адамтала гьалав ахІи , дигІянси хІела Дудешла гьалав дакІуухъес багьандан ; дигІянатира чедиути хІела Дудешли хІед дакІули луга .
40006019	Хазналичила . Ванзаличир хІушани хазнурби цаламадирхъидая , сарира имсли яра сигли заядирахъути , яра хъулкнани дигІянали дилгІути ,
40006020	амма зубразир хазнурби цаладирхъеная , илар илди я имсли , я сигли заяхІедиру , я хъулкнани дигІянали хІедилгІя ,
40006021	сенкІун хІела хазна лебихІиб хІела уркІира бирар .
40006022	ХІули — чирагъ . ХІули — чархла чирагъ саби . ХІела хІули умули биалли , лебилра чархра шалали бирар ;
40006023	амма хІули вайтІа биалли , лебилра чархра цІябли бирар . ХІезибси шала цІябдеш биалли , цІябдеш сегъуна бирара гьатІи ?
40006024	КІел хужаимлис къуллукъбирни . Чилилра кІел хужаимлис къуллукъбарес хІейрар : ил цаличи гьимичевли вирар , цархІил — дигахъу ; яра цаличила къайгъилизииркур , цархІилличила авараагаркайрар . Аллагьлис ва давлалис къуллукъбирес хІедирудая .
40006025	Къайгъначила . Илбагьандан викІулра хІушази : се букусив , се бужусив яра се челгьусив или , хІушала жайчила къайгъилизимадиркудая . ХІушала жан беркайчир ва чархла палтарличир бекІти ахІену гьатІи ?
40006026	Зубрала арцантачи хІердизирая : илдани я делгІули ахІен , я иршули ахІен , я усурбази дурчули ахІен ; хІушала Зубрала Дудешли илди далхули сай . ХІуша илдачир гьатІиралра гІяхІти ахІенрав гьатІи ?
40006027	Яра хІушазивадли къайгъилизиикибси цалинра вирару ца сягІяталра сунела гІямру гІеркъадиахъес ?
40006028	Палтар-кьяшличилара сен къайгъназиртирая ? ХІеръая авлахъла вавначи — лилиябачи : я дузхІедузули , я душхІедушули секьяйда халадикІулил ;
40006029	викІулра хІушази : сай бегІлара чевяхІси манзиллизив Сулайбанра валли , илдазибадли цалраван вегІируси ахІенри ;
40006030	эгер ишбархІи лебси , амма жягІял печлизи лайбикІуси авлахъла кьар Аллагьли илкьяйда бегІбирули биалли , хІуша дегІдарес хІейрулив , камли дирханти ?
40006031	ХІебиалли къайгъилизимадиркудая ва мадикІудая : нушани се букуси ? яра се бужуси ? яра се челгьуси ?
40006032	Аллагьагартира илдагІиб умцІули саби . ХІушала Зубрала Дудешли балуси сабигу илдала шайчирти хІушала хІяжатуни лерти диъниличила .
40006033	ХІуша гьаланачи умцІеная Аллагьла ПачяхІдешлигІир ва Илала бархьдешлигІир — гІурилти секІал хІушаб кадихьили дирар .
40006034	ЖягІялла бархІиличила пикримадикІудая , сенкІун жягІялла сунечила саби къайгъилизибиркур : гьарил ца бархІилис сунела къайгънира даибти сари .
40007001	УцІала ва зехни . Чилра гІяйиблизи марцид , хІура хІерцури ,
40007002	сенкІун , хІушани сегъунти гІяйибти дарадалра , илдигъунти хІушабра диру ; сегъуна умцлаличил умцадалра , илгъуна умцлаличил хІушабра умцу .
40007003	Сен хІу хІела узила хІуйзибси уцІалаличи хІерикІулрив , хІела хІуйзибси зехни хІясибхІебирули ?
40007004	Яра секьяйда бурида хІела узизи : „ биха , хІела хІуйзибси уцІала дурайсис “ , хІелайзиб зехни лебли биалли ?
40007005	КІибяхІян ! Гьаланачи хІела хІуйзибси зехни дураса , илхІели чебиид хІела узила хІуйзибси уцІала сен дурасес вирарал .
40007006	Цурмала гьалар жавгьар духури . Хурас хІялалсира малугадая , хІушачи ласдиубли хІуша гъярхІедердахъес , цурмала гьала жавгьар духурира маргьидая — илдази ганзхІедарахъес .
40007007	Аллагьла гІяхІти савгъатуначила балга-дугІя . Тиладибиреная , ва хІушаб луга ; умцІеная , ва хІушани бургидая ; кьутІдирхъеная , ва хІушаб гьаргдиру :
40007008	гьарил тиладиикІусини кайсуси саби , умцІусини бургуси саби ва кьутІикІусилис гьаргбируси саби .
40007009	ХІушала ургав адам леву , суненира уршили кьацІ тиладибарибхІели , къаркъа бедес вируси ?
40007010	Яра , бялихъ тиладибарибхІели , чІичІала бедесси ?
40007011	ХІера , хІуша сецад вайти диадалра , хІушала дурхІнас гІяхІти дарес балулра , хІебиалли хІушала Зубрала Дудешлира Сунези тиладибарибтас гІяхІдешуни луга .
40007012	ХІед цархІилтани барили дигуси , хІуни цархІилтасра бирен . Илкьяйда гьарил секІайзиб : адамти хІушачил секьяйда биубли дигулрал , илкьяйда адамтачил хІушара диреная , сенкІун Низамра идбагунира илкьяйда бикІули саби .
40007013	ГІямруличи аркути кьакьати къапу . Кьакьати къапулизирад адацІирая , дягІути къапулабад ва гьарзаси гьуйчибад аркьути бахъал биалра , улхниличи аркьути саби .
40007014	ГІямруличи викути кьакьати къапура , гъярцІа гьунира камтани сари дургути .
40007015	Къалпти идбагуни ; « илди чула цІедеш хІясибли баладая хІушани » . Мазалагъуна куцличил хІушачи башути , амма бухІнабад буцІи сабти къалпти идбагуназирад мяхІкамдиирая .
40007016	Чула баркьудлумачибли баладая илди . Занзбачирад тІутІи яра хІякулличирад инжир дурчув ?
40007017	Гьарилра гІяхІси галгали гІяхІти цІедеш луга , вайси галгали биалли вайти цІедеш луга .
40007018	ГІяхІси галгали вайти цІедеш гес хІебирар я вайси галгали гІяхІти цІедеш гес хІебирар .
40007019	ГІяхІти цІедеш хІелугуси гьарилра галга бяхъили , цІаличи чебилкьа .
40007020	ХІера , чула цІедешличибли баладая илди .
40007021	« Аричи ! Аричи ! викІуси Набзи гьарил … » . Набзи „ Аричи ! Аричи ! “ викІусицун , Аллагьла ПачяхІдешлизи ахІейцІур , амма Зубрачивси Дила Дудешла амру таманбируси айцІур .
40007022	ИтбархІи Набзи бахъалтани иру : „ Аричи ! Аричи ! ХІела уличирли ахІенрив нуша идбагуниван гъайдикІути ? ХІела уличирли ахІенрив жиндрира дугІиути ? ХІела уличирли ахІенрив дахъалгъунти мугІжизатунира дирути ? “
40007023	ИлхІели илдази бурисра : „ Нуни хІуша бекІлил далути ахІенра ; набчирад гьарахъдикирая , далхІедикибти диранти “ .
40007024	ГІякьлукар ва гІякьлуагар юртани лушанти . Гьарилра дила гъайличи лехІра ихъули , илди таманра дирути Нуни мешубурцисра шурла хьулчиличиб юрт белшунси духуси адамличил .
40007025	ХІера , заб-марка дариб , хІуркІби чедидерхур , бурямти духъун ва лерилра ил юртличи чедухъун , амма юрт гъятІхІебиуб — шурличиб тІашбатни багьандан .
40007026	Гьарилра дила гъайличи лехІихъуси , амма илди таманхІедируси , сунела юрт гъумличиб тІашбатурси , гІякьлуагар адамличи мешуиркур ;
40007027	ХІера , заб-марка дариб , хІуркІби чедидерхур , бурямти духъун ва лерилра ил юртличи чедухъун , ил юрт гъятІбиуб — илала гъятІбиънира халасири » .
40007028	Ари лебсиливан ГІисани руркъули сай . ГІисани илди гъай тамандарибхІели , халкь Илала белчІудиличи тамашабирутири ,
40007029	сенкІун Ил Низамла гІялимтираван , фарисейтираван ахІи , арила вегІ бучІахъан сайри .
40008001	Кьявгала изайзивси сагъварни . Ил дубурличивад кацІибхІели , Илис гІергъи бахъал халкь арбякьун .
40008002	ХІера , Иличи кьявгала изай уцибси адам гъамиуб ва , Илис икрамра бирули , иб : « Аричи ! ХІед дигадли ну умуиахъес вируд » .
40008003	ГІисани някъ гьабатурли , иличи гачикиб ва иб : « Дигулрану умуии » . Ил адам бусягІятал изайзивад умуиуб .
40008004	Илизи ГІиса викІар : « Вари , чизилра мабурид , амма чеахъес кашишличи укьен ва , бикьридешлис , Мусани хъарбарибси , садакьара бара » .
40008005	Даршла бекІла къараваш сагъварни . ГІиса Капернаумлизи вакІибхІели , Иличи даршла бекІ гъамиуб ва хьарбаиб :
40008006	« Аричи ! Дила къараваш лев хъулив кайхьи , биркІанти дуцили ва кахли гІязабуркІули » .
40008007	ГІиса илизи викІар : « Ну вакІили , ил сагъирис » .
40008008	Даршла бекІли биалли , жаваблибиахъубли , иб : « Аричи ! ХІу дила юртлизи ацІили , дила хІурматбарес ну лайикьлира хІергус . Амма ХІуни ца гъайадли — дила къараваш сагъкайрар .
40008009	СенкІун нура цархІилла арилиувси адам сайра , амма дила арилиубти бургъантира леб . Илдазивад цализи „ Укьен “ или , бурасли , ил аркьян , цархІиллизи „ Иша ваши “ или , бурасли , лявкьян . Къаравашлизира „ Ит секІал бара “ или , хъарбарасли , илинира бирули сай » .
40008010	Илди гъай дакьили , ГІиса тамашакайуб ва , Сунес гІелабадли лябкьути халкьличи дугьайзурли , иб : « Нуни хІушази бурулра : Набчи ишабсигъуна бирхауди Израиллизибра хІебаргира .
40008011	ВикІулра хІушази : бахъал лябкьян магъриблизибад ва машрикьлизибад , ва Аллагьла ПачяхІдешлизиб Ибрагьимличил , ГІисакьличил , Якьубличил хъарбилхьан ;
40008012	Аллагьла ПачяхІдешлизи диэхІе бикІути биалли , дурала цІябдешлизи лайбакІили бирар : илар бисара , цулбала кьяржарра дирар » .
40008013	ГІисани даршла бекІлизи иб : « Укьен , хІу вирхусиван хІед бетра бетарар » . Илала къараваш илхІяйзив сагъкайуб .
40008014	Петрла хъубеш неш ва цархІилти сагъбарни . ГІиса Петрла юртлизи ацІиб ва илзамана , цІакьти дуцІари чедухъи карихьунси , илала хъубеш неш чераиб .
40008015	ГІиса илала някъличи гачикиб ва изала беткахъиб . Илмадан аризурли , ил илдас къуллукъбиресряхІиб .
40008016	БархІи ахъибхІели Иличи гьар журала излумани буцибти бахъал адамти киб , ва Илини , гъайличил жиндри дугІиули , лебилра сагъбариб .
40008017	ГІисайя идбагличибадли багьахъурси бетерхур . Ил викІусири : « Илини нушала гьунарагардеш ва излуми касиб ва духиб » .
40008018	« БекІ хъарбихьес мер агара » ; « БебкІибти бебкІибтази хІярибихьахъес бати » . Сай-алав бахъал халкь чебаили , ГІисани сунела мутагІялимтази къаякъличиб итилил дубличи арбукьяхъес хъарбариб .
40008019	ИлхІели ца Низамла гІялимли , Иличи гъамиубли , иб : « МугІяллим ! ХІу чина укьядлира хІед гІергъи лявкьяс » .
40008020	ГІиса илизи викІар : « Гурднала пукьни лер , зубрала арцанталара лер , амма Инсаниятла Уршила агара , бекІ хъарбихьахъесалра мер агара » .
40008021	Илала мутагІялимтазивад цархІилли Илизи иб : « Аричи ! Ихтияр бара гьаланачи вякьи дила дудеш хІяриихьахъес » .
40008022	Амма ГІисани илизи иб : « Наб гІергъи ваши , бебкІибти бебкІибтази хІярибихьахъес бати » .
40008023	ГІисани бурям паргъатбиахъни . Ил къаякъличи ацІибхІели , Илала мутагІялимтира Илис гІергъи гьайбиуб .
40008024	ХІера , урхьуличиб хІекьли цІакьси бурям ахъбиуб ва къаякъ ругертани кІапІбирескабииб , амма Ил усулри .
40008025	ИлхІели мутагІялимтани , Иличи гъамбиубли , чеваргъахъиб ва иб : « Аричи ! Дерцахъаба , нуша улхулира » .
40008026	Илдази викІар : « Сен хІуша илцад урухкІутирав , камли дирханти ? » ГІур , айзурли , бурямлис ва урхьулис къадагъабариб , ва хІекьли халаси лехІдеш чебихьун .
40008027	Адамти биалли , тамашабирули , бикІутири : « Чи саяра Ил — сунечи бурямтира урхьнира лехІихъути ? »
40008028	Гергесинна улкализиб жиндралабиубти кІел сагъбарни . ЦархІил дубличи саили , Гадаринна улкализи вакІибхІели , Илис жиндрани буцибти , хІекьли кьяркьти ва алавти гьундурачиб чилра шулумухъахъес хІелтути кІел адам гьунибаиб . Илди адамти хІярибирхьути инкъурбазиб хІербирулри .
40008029	ХІера , илди вявбикІесбииб : « ХІед нушазибад се хІяжатлив , ГІиса , Аллагьла Урши ? ХІу иша заманалис гьалар нуша гІязабдеркІес вакІилри » .
40008030	Илдачибад гьарахъли цурмала халаси хІенкь гІяйбикІулри .
40008031	Жиндрани Илизи тиладибариб : « Нуша дугІаибхІели , цурмала хІенкьлизи дархьаба » .
40008032	Илини илдази иб : « Дукьеная » . Илди , дурадухъи , цурмала хІенкьлизи ардякьун . Жиндралабиубси цурмала хІенкь шурмачибад урхьулизи тІяхІкабухъун ва алхун .
40008033	ХІенкьулаби шагьарлизи дуцІли бакІиб ва гьар секІайчила буриб , жиндралабиубтас бетаурсиличилара .
40008034	ХІера , лебилра шагьарла халкь ГІисас гьалабакІиб ва , чула мер-муса датурли арукьяхъес Илизи тиладибухъун .
40009001	БиркІанти дуцибси сагъварни . ИлхІели ГІиса , къаякъличи ацІили , гІелавяхІ Сунела шагьарлизи чарухъун .
40009002	ХІера , Иличи , бурушличи кайхьили , биркІанти дуцибси хиб . Илдала бирхни чебаили , ГІисани зягІипсилизи иб : « ЧІумайкІен , дурхІя ! ХІела бунагьуни хасардатурти сари » .
40009003	ИлхІели цабехІти Низамла гІялимтани чузи чули иб : « Ил Аллагьличи къаршили сай » .
40009004	ГІисани , илдала пикруми дагьурли , иб : « Сен хІушани хІушала уркІбазиб вайси пикрибирулрая ?
40009005	Се гьамадлив гьатІи бурес : „ ХІела бунагьуни хасардатурти сари “ или , яра „ Айзину вашен “ или ?
40009006	Амма хІушани багьирая : ванзаличир бунагьуни хасардалтес Инсаниятла Уршила ари лебси саби » . ИлхІели зягІипсилизи викІар : « Айзину , бурушра касили , хІела хъули арукьен » .
40009007	Ил , айзурли , сунела бурушра касили , хъули арякьун .
40009008	Халкьли биалли , ил чебаили , тамашара биубли , адамтас илгъуна ари бедибси Аллагьлис деза бариб .
40009009	Матфей живарни . Илад аркьули , ГІисани хІекь бурчуси мерличи кайибси Матфей бикІуси адам чеиб ва илизи викІар : « Наб гІергъи ваши » . Ил , айзурли , Илис гІергъи арякьун .
40009010	ГІиса хъулив хъарихьунхІели , бакІили гІяхІцад хІекь бурчантира , бунагькартира Иличил ва Илала мутагІялимтачил барх хъарбихьун .
40009011	Ил чебаили , Илала мутагІялимтази фарисейтани иб : « Сен хІушала мугІяллим хІекь бурчантачил ва бунагькартачил укра укули , ужра ужусив ? »
40009012	ГІисани ил бакьили , илдази иб : « Арати хІебирарну тухтурличи хІяжатбиркути , зягІипти бирар .
40009013	„ Кьурбан ахІи , уркІецІи дигулра “ се ибсил , дякьи , багьирая . Ну гІябидуни жибарес вакІибси ахІенрану , бунагькарти пашманбиахъес вакІибсира » .
40009014	Дубурцниличила . ИлхІели иличи ЯхІъяла мутагІялимти бакІиб ва бикІар : « Сен нушара , фарисейтира имцІали дубдурцухІели , хІела мутагІялимти дубхІебурцутив ? »
40009015	Илдази ГІисани иб : « Мекъла хъулибти хумарбиэс бирару , эгер гелешмеш чучил виалли ? Амма бурхІни ляркьян , чузивад гелешмеш къябируси — илхІели илди дубра бурцар .
40009016	Чилилра дуркьа палтарличи сагаси чІянкІила декІа кахІебалта , сенкІун сагали чебирбубси чебкавду ва тІярхъи гьатІира халабиур .
40009017	Чилилра сагати чягъирра дуркьа тІагьнази кахІертІу , сенкІун илдира тІярхъубаддирар , чягъирра дурааркьян . Сагати чягъир сагати тІагьнази картІу — кІидехІалра калахъес багьандан » .
40009018	ХІякимла рурси мицІиррарни ва гачрикниличирли хьунул адам сагъриъни . Илдази илди дурухІели , Иличи ца хІяким гъамиуб ва , Илис икрамбирули , викІар : « Дила рурси рубкІули сари . ХІу вакІили , иличи някъ чебуцадли мицІирли кавлан » .
40009019	Айзурли , ГІиса илис гІелавад арякьун , Иличил бархли Илала мутагІялимтира .
40009020	ХІера , вецІнукІира дус хІи дашули зягІипси хьунул адам гІеларад гъамриубли , Илала чебуцалала дубличи гачрикиб ,
40009021	сенкІун ил сунези сари рикІулри : « Илала палтарличи гачрикаслира ну арарирус » .
40009022	ГІисани , шуряхъили , ил чераили , иб : « ЧІумарии , рурси ! ХІела рирхнили хІу рерцахъири » . ИлсягІятличирадал хьунул адам сагъкариуб .
40009023	ХІякимла хъули вакІибхІели , ГІисани дяднучІабира , гъузгъалдибиубти адамтира чебаиб
40009024	ва илдази иб : « Дурадухъеная ишад , рурси ребкІили ахІенну , русули сари » . Илди лебилра Иличибад дукалкІутири .
40009025	Адамти дураибхІели , Илини , ацІили , рурсила някъ буциб ва рурси мицІирриуб .
40009026	Иличила хабар лебилра мусначи тІинтІбиуб .
40009027	ГІисани кІел сукъур сагъбарни . Илавад аркьухІели кІел сукъур ГІисас гІелабадбикиб ва вявбикІесбииб : « Нушачи уркІецІи бара , ГІиса , Даудла урши ! »
40009028	Хъули ацІибхІели , сукъурти Иличи гъамбиуб . ГІиса илдази викІар : « ХІуша дирхулрав Нуни ил барес вирниличи ? » Илди Илизи бикІар : « ГІе , Аричи ! »
40009029	ИлхІели Ил илдала хІулбачи гачикиб ва иб : « ХІуша дирхусиван бетааб хІушаб » .
40009030	Илдала хІулби гьаргдиуб . ГІисани кьяркьли буриб : « ХІердикІеная , чизилра мабалахъадая » .
40009031	Илдани биалли , дурабухъи , лерилра мусначиб Иличила хабар тІинтІбиахъуб .
40009032	Жиндралаиубси тилхъавси сагъварни . Илди дурабухъунхІели , Иличи киб жиндралаиубси тилхъавси адам .
40009033	Жинд дугІаибхІели , ил адам гъайикІесвяхІиб . Адамти , тамашабиубли , бикІулри : « Илгъуна анцІбукь гьалаб Израиллизиб биубси ахІенри » .
40009034	Фарисейти биалли бикІулри : « Илини жиндри дурайули сай жиндрала талхъа кумекличирли » .
40009035	ГІиса лерилра шагьурти-шимикад чедиверхур , киласабазиб адамти бучІахъули , Аллагьла ПачяхІдешличила гІяхІ хабар тІинтІбирули ва адамтазирти излумира , хъябшдешлумира сагъдирахъули .
40009036	« БекІнадли халкь чебиули , Илини илдачи уркІецІибариб … » . ХІенкьулаагар мазаван тІутІути ва хІялагарбиубти адамтала бекІни чедиули , Илини илдачи уркІецІибариб .
40009037	ИлхІели Сунела мутагІялимтази иб : « Арши дахъал сари , амма хІянчизарти камли саби » .
40009038	ХІебиалли аршила Хужаимлизи тиладидикІеная , хІянчизарти аршиличи дураахъес багьандан .
40010001	ВецІнукІира чеббикІни . Сунела вецІнукІира мутагІялим жибарили , Илини жиндри дугІиахъес ва сегъуна-дигара изалара , хъябшдешра сагъдирахъес ари бедиб .
40010002	ВецІнукІира мутагІялимла уми ишди сари : цаибил Симон , сунесра Петр бихьибси , илала узи Андрей , Заведейла Якьуб ва илала узи Югьан ,
40010003	Филипп ва Варфоломей , Фома ва хІекь бурчан Матфей , Алфейла Якьуб ва Фаддей ,
40010004	Ургъан Симон ва Кариотлан Ягьуда , суненира Ил уведибси .
40010005	ГІисани вецІнукІира руркъни . Илди вецІнукІира бархьили , ГІисани илдази хъарбариб : « Аллагьагартала мер-мусаличи армякьяда ва самаритянтала шагьарлизира духІнамайхъуда .
40010006	ИмцІали дукьеная Израилла хъулразибти чебкабалкІунти мукьрачи .
40010007	АрдякьунхІели Зубрала ПачяхІдеш гъамбиъниличила вягІзурти диреная .
40010008	ЗягІипти сагъбиреная , кьявгала изайзибти умубиреная , бебкІибти мицІирбиреная , жиндри дугІиэная , матъал касибси , матъал бедлугеная .
40010009	ХІушачил дархли кисназир я мургьи , я арц , я дубси камайсидая ;
40010010	гьуйчи я тавра , я кІидехІ палтар , я дабри , я гІяйса камайсидая , сенкІун зяхІматчи беркайчи лайикьси сай .
40010011	Чидил шагьарлизи яра шилизи дакІадалра , илав чи лайикьси левал ахтардибарили , илар тІашдилзеная — ардукьяйчи .
40010012	Хъули адицІухІели , салам лугеная : „ Иш хъайс даршудеш “ дикІули .
40010013	Эгер хъали иличи лайикьли биалли , хІушала даршудеш илизи лябкьян ; эгер лайикьли хІебиалли , хІушала даршудеш хІушачи чарбулхъан » .
40010014	Рахли чили-биалра хІуша кьабулхІедарадалли , яра хІушала гъайличи лехІхІехъалли , хъулирад яра шагьарлизирад аркьухІели , хІушала кьяшмачи илар чеакунти хясара далли пяхІдарая .
40010015	ХІекьли викІулра хІушази : кьиямала бархІи ил шагьарлисичиб Содомла ва Гоморрала ванзалис гьамадли бирар .
40010016	« Тяп буцІази мазаван » ; « Дила у багьандан » . ХІера , Нуни хІуша дурхьулра буцІази мазаван : пасихІтили диирая , тяп чІичІлумиван ва умутили — тяп лагьниван .
40010017	Адамтазирад мяхІкамдиирая : илдани хІуша суданази дедлугара , чула киласабазир итра итура ,
40010018	Ну багьандан хІуша бургачи ва пачначи аркура , илдала ва аллагьагартала гьалар бикьридеш дарахъес .
40010019	ХІуша удедлугухІели пикримадикІудая секьяйда ва се бурусил , сенкІун ил сягІятлизиб хІушани бурес гІягІниси багьахъурли бирар .
40010020	ИлхІели хІуша хІедирудану гъайдикІути , хІушала Дудешла РухІ дирар хІушазир гъайдикІути .
40010021	Узини узи вебкІахъес уведлуга , дудешли — урши ; дурхІни бегІтачи къаршили пунтбирар ва илди кабуршу .
40010022	Дила у багьандан лебтанилра хІейгидирурая , илди лерилра чекасибси верцили вирар .
40010023	Ца шагьарлизирад хІуша дугІиухІели , цархІиллизи къалабадикІеная . ХІекьли бурулра : Инсаниятла Урши вакІайчи Израилла лерилра шагьурти чедидяхъесра бажардихІедиркудая .
40010024	МутагІялим мугІяллимличив чевси ахІен , я лагъ сунела хужаимличив чевси ахІен .
40010025	МутагІялимлис сунела мугІяллимгъуна виънира , лагълис сунела хужаимгъуна виънира баибси саби . Хъа вегІ Белзибуллизи вейгІи виалли , ил сецад чевлив илала хъулибтачив ?
40010026	Илбагьандан урухмакІудая илдазирад , сенкІун гьаргхІебиэси селра кІапІсира лебси ахІен , хІебагьурли калеси дигІянсира лебси ахІен .
40010027	ХІушази цІябдешлизиб буруси , хІушани шалахІели буреная , лихІили бикьусира хъулчрачибад вягІзалис буреная .
40010028	« УрухмакІудая … » . РухІ кадушес хІебирули , кьаркьала кабуршутазирад урухмакІудая ; имцІали урухкІеная рухІра кьаркьалара жагьаннаблизир заядарес Вирусилизирад .
40010029	КІел диштІати арцан къарапуллис ахІену дирцути ? Илдазибад цалра ванзаличи кахІебиркур хІушала Дудешла ари агарли .
40010030	ХІушала бургачирти гъезра далли лерилра дейгІунти сари .
40010031	УрухмакІудая : хІуша диштІати арцантачирра гІяхІти сарра .
40010032	ГІиса марварни ва Иличибад гІелумбиъни ; РухІ мяхІкамдарни ва детахъахъни . Адамтала гьалав Ну чили марвараслира , Дила Зубрала Дудешла гьалав Нуни сайра маририс .
40010033	Адамтала гьалав Ну чили мархІераслира , Дила Зубрала Дудешла гьалав Нуни сайра мархІейрис .
40010034	Ну ванзаличи даршудеш хили вакІибсилизи халмайраба . Даршудеш хили вакІибси ахІенрану , тур хили вакІибсира .
40010035	Ну вакІибсира адам сунела дудешличи , рурси нешличи , уршила хьунул хъубеш нешличи къаршили каэс .
40010036	Адамлис душмантира — илала хъулибти саби .
40010037	Чис дудеш яра неш Набчиб цІакьли дигахъалра , Набчи лайикьли ахІен . Чис урши яра рурси Набчиб цІакьли дигахъалра , Набчи лайикьли ахІен .
40010038	Чи , сунени сай хъумкартурли , Наб гІергъи хІекІалра , ил Набчи лайикьли ахІен .
40010039	Сунела рухІ мяхІкамдарибсини илди детихъахъу , Ну багьандан илди детахъахъибсини мяхІкамдиру .
40010040	« Ну кьабулирусини … » . ХІуша кьабулдирусини Нура кьабулирулра , Ну кьабулирусини Ну Вархьибсира кьабулирули сай .
40010041	Идбаг виъни багьандан , идбаг кьабулирусини идбагла шабагъат кайсу , гІябид виъни багьандан , гІябид кьабулирусини , гІябидла шабагъат кайсу .
40010042	Ишди биштІалтазивад цалра , мутагІялим виъни багьандан или , дяргІиб шинна хъабализивад чили вахаллира , илинира сунела шабагъат бетхІейхъахъу » .
40011001	« ХІу сайрив Ит , вакІес гІягІниси ? … » . Сунела вецІнукІира мутагІялимлис насихІятуни дедибхІели , руркъули ва вягІзурти дирули , ГІиса Галилеяла шагьуртикад арякьун .
40011002	Туснакълизивси ЯхІъяни ГІисала баркьудлумачила бакьили , сунела мутагІялимтазибад кІел ГІисачи бархьиб
40011003	Илизи ишкьяйда бурахъес : « ВакІес гІягІниси Баягъи ХІу сайрив , яра нуша цархІил вакІахъес хІердикІес гІягІнилив ? »
40011004	Илдас жаваблис ГІисани иб : « Дукьеная , хІушани ЯхІъязи чедаибтачилара , дакьибтачилара бурая :
40011005	сукъурти чебианбирулри , гІяргаби башанбирулри , кьявгала изайзибти умубирулри , гІянцІаби бикьанбирулри , бебкІибти мицІирбирулри , мискинтачи ГІяхІ Хабар биулри .
40011006	Набчи васвасхІейубси ирхІиливси сай » .
40011007	ЯхІъячила ГІисала гъай . Илди арбякьунхІели , ГІиса халкьлизи ЯхІъячила гъайикІесвяхІиб : « ЧІянкІ авлахъличи хІуша селичи хІердикІес дякьунрая , дягІли лавшарбируси чигІяличив ?
40011008	Гьу , селичи хІердикІес дякьунрая ? КІантІити палтарла вегІ адам чейэхІе или гьанбикибу ? Амма кІантІити палтар дихути пачнала тавхунтазиб саби бирути .
40011009	ХІуша чичи хІерэс дякьунрая ? Идбагличи ? ГІе , хІушази бурулра : ЯхІъя идбагличивра халал сай .
40011010	Иличила ишкьяйда белкІи саби : „ ХІера , Нуни ХІечив гьалав Дила вакил урхьулра , илини ХІед гьалаб ХІела гьуни хІядурбиру “ .
40011011	Нуни хІекьли бурулра : хьунул адамтани баркьибтазивад шиннизиб бизахъан ЯхІъяличив чевяхІил ахІекІуб . Амма Аллагьла ПачяхІдешлизив виштІалра иличив чевяхІси сай » .
40011012	Шизиб бизахъан ЯхІъяла бурхІначибад гьанналичи бикайчи Зубрала ПачяхІдеш къайгъиличил сархули саби , къайгъи халаси бирутани бурцра бурцули саби .
40011013	Лебилра идбагунани ва Низамли ЯхІъячила гьалахили бурибсири .
40011014	Кьабулварес дигадалли , ил Илияс сай , вакІес гІягІниси .
40011015	Бакьес лихІби лертани бакьаб !
40011016	Амма гьаннала кьам Нуни чичил цугбуциша ? Ил мешули саби кьакьализи кабиибти ва чула уртахъунази ишкьяйда
40011017	бикІути дурхІначи : „ Нушани зирняв бяхъилихьалли , хІушани делхъ хІедарра , нушани марайти далуйти делчІихьалли , хІуша дисихІедиирая “ .
40011018	ЯхІъя вакІиб , ил я укули ахІен , я ужули ахІен , амма хІуша иличила дикІулра : „ Илизиб жинд леб ! “ .
40011019	Инсаниятла Урши вакІиб . Ил укра укули сай , ужра ужули сай — Иличила дикІулра : „ ХІера , ил укес ва ужес дигахъуси адам — хІекь бурчантала ва бунагькартала вархкья “ . Амма Аллагьла пасихІдеш лебилра илала дурхІнани марбирули саби » .
40011020	Хоразиннис , Випсаидас ва Капернаумлис балагьуни . ИлхІели , Ил Сай вякьи , бегІлара халати гьунарти чедаахъибти шагьурти далтІес вехІихьиб , илабти халкь мукІурхІебакІни багьандан .
40011021	« Балагьуни хІед , Хоразин ! Балагьуни хІед , Випсаида ! Нуни хІушазир чедаахъибтигъунти итди гІяламатла анцІбукьуни Тирлизирра , Сидоннизирра чедаахъибти диаллири , зибкьнира чекагьурли , палдара чекьурли , илди жявлил Аллагьлис мукІурбикІи .
40011022	Амма викІулра хІушази : кьиямала бархІи Тирлисра , Сидоннисра хІушаблисичиб къулайли бирар .
40011023	ХІура , Капернаум , зубрачи ахъбиублира или , гьанбиркулив ? Юх , хІу жагьаннабла бухІна кабиудра , сенкІун хІезир дакІударибти итди гІяламатла анцІбукьуни Содомлизир дакІударибти диалри , ил гьанналичи бикайчи кавлусири .
40011024	Амма викІулра хІушази : кьиямала бархІи Содомла ванзалис хІушаблисичиб къулайли бирар » .
40011025	ПасихІкартас дигІянбарибси ва хІехартас гьаргбарибси . Сунела гъай даимдирули , ГІисани иб : « ХІед деза бирулра , Дудеш , зубрала ва ванзала Аричи , сенкІун ХІуни ил секІал пасихІкартазибад ва духутазибад дигІянбарили , хІехартас гьаргбарири .
40011026	ГІе , Дудеш ! Илгъуна сабри ХІела гІяхІбаркьла кьас .
40011027	Дудеш ва Урши ; « Набчи даширая … » . Лерилра Набзи гибти Дила Дудешли сари , Урши чилилра валхІела — Сунела Дудешли ахІенси ; Дудешра чилилра хІела , Уршили ахІенси , ва Уршили Сай чис гьаргварес дигулил — илини ахІенси .
40011028	Лерилра къиянтазирти ва гІузруртазирти Набчи дакІирая , Нуни хІушаб паргъатдеш лугасра ;
40011029	Набчибси дукІ хІушаб касая ва Набзирадли бурсикадиирая , сенкІун Ну уркІилизив ряхІятси ва бушинси сайра — илхІели хІушала рухІлисра паргъатдеш бургидая .
40011030	Дила дукІ гІяхІдеш саби , дила махра кункси саби » .
40012001	Сут бархІи лугни авдни ва беръубси някъла вегІ сагъварни . Илала гІергъи сут бархІи ГІиса анкІила хъу байбяхъили аркьухІели , Илала мутагІялимти гушкабиубли , дердили лугни , някъба суркдарили , дукулри .
40012002	Фарисейтани илди чебаили , Илизи иб : « ХІела мутагІялимтани сут бархІи бирес асухІебируси бирулигу ! »
40012003	ГІисани илдас жаваб бедиб : « ХІушани хІебелчІунраяв гьатІи , Даудли сайра , сунела адамтира гушбиубхІели се барибал ?
40012004	Ил , Аллагьла юртлизи ацІили , кашишуна ахІи , цархІил адамли деркес асухІебирусилизи халдирути кьуцІри , суненира дерки , сунела адамтасра дедибал ?
40012005	Яра хІебелчІунраяв сут бархІи Аллагьла хъулиб кашишунанира сут бархІила тяхІяр-кьяйда дулъниличила ва саби гІяйибагарли калниличила ?
40012006	Амма хІушази викІулра : Аллагьла юртличивра халал ишав сай ;
40012007	эгер хІушани балули диадалри „ кьурбан ахІи , уркІецІи дигулра “ ибси , гІяйибагартачи гІяйибта хІедиркьада .
40012008	Инсаниятла Урши — сут бархІилара хужаим сай » .
40012009	Илавад арякьи , Ил илдала киласализи ацІиб .
40012010	Илав сунела някъ беръубси ца адамра леври . ГІиса гІяйиблаварес багьандан , Илизи хьарбаиб : « Сут бархІи адамти сагъбирес асубирару ? »
40012011	Илини илдази иб : « ХІушазивад чили , сунела лебси ца маза сут бархІи курлизи кабикалли , дураадхІесили балтав ?
40012012	Адам сецад ункълив мазаличив ! ХІебиалли сут бархІира гІяхІдеш бирес асубирули саби » .
40012013	ИлхІели ГІиса ил чулахълизи викІар : « ХІела някъ гьабати , гьари » . Илини някъ гьабатур , ил цархІил някъван сагъсили бетаур .
40012014	Фарисейти , дурабухъи , саби-ургаб гъайбухъун , Ил кавшес багьандан . Иличила багьурси ГІиса илавадли арякьун .
40012015	ГІисайя идбагли гьалахили бурибси бетерхни . Бахъал адамти Илис гІергъи арбякьун , илди лебилра Илини сагъбариб .
40012016	Сунечила бурахъес Илини къадагъабариб .
40012017	Илкьяйда ГІисайя идбагличибли бурибси бетерхур . ИлхІели викІусири :
40012018	« Иш Дила ДурхІя сай , Нуни чевикІибси сай , Наб дигахъуси сай , Дила РухІлис гІяхІилзуси сай . Дила РухІ иличи чедирхьис ва халкьанас Илини суд балахъа .
40012019	я жалхІелхъан , я чІярхІелхъан , я кьакьурбазиб Илала тІама чилилра хІебикьу .
40012020	Бархьдеш чедибдешличи кайчи я кьячІаурси чІигІя хІябялча , я гавбикІуси къама хІебилша .
40012021	Илала уличи халкьанани умутбирхьу » .
40012022	Белзибулла цІакьличил вяшикІнилизив фарисейтани ГІиса гІяйиблаварни . ИлхІели Иличи жиндра уцибси сукъурси ва тилхъавси адам киб . Илини ил сагъвариб — сукъурси ва тилхъавси чедианиуб ва гъайикІаниуб .
40012023	Халкь , тамашабирули , бикІулри : « Ил МасихІ ахІенара , Даудла урши ? »
40012024	Фарисейтани биалли , иличила бакьили , иб : « Илини жиндри дугІиули сай Белзибулла — жиндрала талхъа — кумекличил » .
40012025	ГІисани фарисейти пужбирули сай . ГІисани илдала пикруми далули , илдази иб : « Гьарил саби-ургаб бутІибси пачалихъ бацІбулхъан , гьарил саби-ургаб бутІибси шагьар ва хъали кахІевлан .
40012026	Илбисли илбис дугІиули биалли , ил саби-бухІнаб бутІили саби , секьяйда кавлана илала пачалихъ ?
40012027	Нуни илди Белзибулла цІакьличил дугІиули виасли , хІушала уршбани чила цІакьличил дугІиулив илди ? Илбагьандан илдани хІушала балкІдеш кабилзахъа .
40012028	Эгер Нуни Аллагьла кумекличил жиндри дугІиули виасли , гьайгьайра , Зубрала ПачяхІдеш хІушачи баили саби .
40012029	Яра секьяйда вирара цІакьсила хъули ацІили , илала секІал дигІес , эгер хъа вегІ вигьхІейгьалли ?
40012030	Дурхъаси РухІличи къаршиси хІулбуцІличила . Набчил ахІенси , Набчи къаршиси сай ; Набчил урчхІерчуси , ил пулкІуцІдируси сай .
40012031	Илбагьандан хІушази викІулра : адамтала гьарилра бунагьличибад ва хІулбуцІличибад чебкабурхар , амма Дурхъал РухІличи къаршиси адамтала хІулбуцІличибад чебкахІебурхар .
40012032	Инсаниятла Уршиличи къаршили чили гъай буралра , иличибад чебкабурхар , амма Дурхъал РухІличи къаршили бурибсиличибад я иш даршдуслизиб , я челябкьлализиб чебберхни хІебирар .
40012033	ГІяхІлис гІяхІличил ва вайлис вайличил черихъниличила . Яра галгара илала цІедешра гІяхІти диъни марбарая , яра галгара илала цІедешра вайти диъни марбарая , сенкІун галга багьес вируси сай илала цІедеш хІясибли .
40012034	ЧІичІлумазирад кадикибти ! Секьяйда хІушани гІяхІси бурес дирутирая , вайти диубхІели ? УркІила халадешли бирар мухІли гъайбикІахъуси .
40012035	ГІяхІси адамли гІяхІсила хазнализибад гІяхІси кайсу , вайси адамли биалли , вайдешла хазнализибад вайдеш кайсу .
40012036	ВикІулра хІушази : адамтани бурибси гьарилра дугІла гъайлис , кьиямала бархІи жаваб луга .
40012037	ВегІла гъайличивли марра варили вирар , вегІла гъайличивли танбихІлара варили вирар » .
40012038	Юн идбагла гІяламат . ИлхІели цацабехІти Низамла гІялимтани ва фарисейтани иб : « МугІяллим ! ХІезибадси гІяламат нушаб чебаэс дигахъахІери » .
40012039	Амма Илини илдази иб : « ГІямултарси ва пасадси кьамлис гІяламат гІягІнили саби . Илис Юн идбагла гІяламат ахІенси , цархІил сегъуналра гІяламат бирхІебирар .
40012040	КІасла варглав хІябал бархІира , хІябал дугира Юн кали кьяйда , Инсаниятла Уршира ванзала уркІилизив хІябал бархІира , хІябал дугира кавлан .
40012041	Кьиямала бархІи Ниневияла халкьра , ишхІелла наслуличи къаршили бирар ва илди гІяйиблабиру . Юнни барибси вягІза бакьили , илди чула бунагьличи пашманбиуб . ХІушачил вархси Юнничив халал сай !
40012042	Югла шайчибтала пача хьунул Кьиямала бархІи ишхІелла наслуличи къаршили рирар ва илди гІяйиблабиру . Ил Сулайбанна пасихІти гъайличи лехІахъес дунъяла дубларад ракІибси сарри . ХІушачил вархси Сулайбанничив имцІали чевяхІси сай !
40012043	Илбис ва бушкибси хъали . Адамлизибад жинд дурабухъунхІели , паргъатдеш баргес шинагар мер-мусаличи башар ва хІебургу .
40012044	ИлхІели бикІар : « Ну сунезибад дурабухъунси дила хъули чарбулхъас » . БакІибхІели ил чилилра хІебуцили , умубарили ва ибгили бургу .
40012045	Илини , бякьи , верхІел гьатІира вайти жиндра кили , илаб хІеркабирар . Адамлис биалли илхІели гьалабричибра вайтІа бирар . Илкьяйда бирар иш вайси кьамличилра » .
40012046	ГІисала « Неш ва узби » . Ил халкьличил гъайикІухІели , Илала нешра , узбира , Иличил гъайбухъес дигули , хъа дураб тІашлири .
40012047	Чилирил , вакІили , Илизи иб : « ХІела нешра , ХІела узбира , ХІечил гъайбухъес дигули , дураб тІашли саби » .
40012048	Илкьяйда викІусилизи Илини иб : « Дила неш чи сари ? Чихъали саби Дила узби ? »
40012049	Сунела мутагІялимти някъли чебаахъили , иб : « ХІера , ихди Дила неш ва Дила узби .
40012050	Чили таманбиралра Дила Зубрала Дудешла ари — ит Наб узира , рузира , нешра сай » .
40013001	ВелгІусиличила бурала . ИлбархІи дуравхъи , ГІиса урхьула дубла кайиб .
40013002	Илаб хІекьли бахъал халкь цалабикиб . Ил къаякъличи ацІили , кайиб . Лебилра халкь урхьудублаб тІашбизур .
40013003	Илини илди руркъулри , дахъал буралабира дурули , ва викІули : « Гье дегІес хъубзар дуравхъун .
40013004	Илди делгІухІели цацадехІти гье гьунила дубла кадикиб ва , арцурли дакІили , арцанта дергун .
40013005	ЦархІилти гье — къаркъубарси ванзаличи кадикиб , гІянжи камси сабхІели , чедакІиб .
40013006	БархІи ахъбиубхІели илди сусделхун ва , хІячми агни багьандан , деръуб .
40013007	ЦархІилти занзубала урга кадикили , эркинни дерхъибти занзубани илди гІянддакІиб .
40013008	ЦархІилти биалли , тухъси ванзаличи кадикили , чедакІиб ва цадехІтани даршнали имцІаси , цархІилтани урегцІайнали , итилтани хІябцІайнали имцІаси сабухъ гиб .
40013009	Бакьес лихІби лерсини бакьаб ! »
40013010	Сен Ил буралабачил гъайикІусири ? . Гъамбиубти мутагІялимтани Илизи хьарбаиб : « Сен илдази буралабачил гъайикІулрив ? »
40013011	Илдас жаваблибиахъубли , Илини иб : « Аллагьла ПачяхІдешла дигІяндешуни дагьахъес хІушаб имкан гибси саби , амма илдас гибси ахІен ,
40013012	Лебсилис гили бирар , агарсила лебсира кебасили бирар .
40013013	Илдази буралабачил гъайикІулра , сенкІун илдани хІербикІули чехІебиули саби , лехІихъули хІебикьули ва иргъхІергъули саби .
40013014	Илдала черкадти ГІисайя идбагла гьалахили дурибтира детурхули сари : „ ЛихІбани бикьидая — иргъхІергъидая , хІулбани хІердикІудая , амма чехІебиидая ,
40013015	сенкІун уркІби чурхдиубли , лихІбанира къиянни бикьули саби , хІулбира чекадихьили сари . Илдани хІулбани чемабааб , лихІбани мабакьаб , уркІилира маргъаб , сагъбарахъес Набчира мабакІаб “ .
40013016	ХІушала биалли , ирхІилирти сари хІулби , чунира чедиути , ирхІилирти сари лихІби , чулира дикьути .
40013017	ХІекьли викІулра хІушази : бахъал идбагуни ва гІябидуни хьулбикІутири хІушани дикьути дикьесра , хІушани чедиути чедиэсра , амма я хІедакьиб , я чехІедаиб .
40013018	ВелгІусиличила бурала баянбарни . ХІуша лехІдизирая хъубзарличила буралала мягІналичи :
40013019	Гьунила дубла кадикибти ибси — илди гъайла бакьибти адамти саби , амма , илбис бакІили , бакьибси гъай илдала уркІбазибад бигІи арбухибти адамти саби .
40013020	Къаркъубар ванзаличи кадикибти ибси — бакьибси гъай чули разидешличил кьабулбирути ,
40013021	амма чІумаси кабизалачебдеш агарти адамти саби , къияндешлизиб яра гъай багьандан саби хІебалтухІели илдани гьандуцес хІебирар ибси саби .
40013022	Занзбази кадикибти гье ибси — илди чузи бурибси гъай бакьибти адамти саби ; амма чула къайгъназира , арцлизира , гІямрула лазатуназира ахъили — илдала лугнира дикьхІедикьурли кавлули сари ибси саби .
40013023	Тухъси ванзаличи кадикибти ибси — бакьибси гъай чула хІялалси , умуси уркІилизиб бихІути , кабизалачебдешличибли цабехІтани даршнали имцІаси , цархІилтани урегцІайнали , итилтани хІябцІайнали имцІаси сабухъ бурчути адамти саби » .
40013024	АнкІиличила ва хъалталичила бурала . ЦархІил бурала гьалабихьиб илдас , викІули : « Зубрала ПачяхІдеш мешуси саби сунела хъучи гІяхІти гье дегІунси адамличи .
40013025	Адамти бусаунхІели , илала душман вакІили , анкІила урга хъалта дегІун ва арякьун .
40013026	Гье шинишли чедакІибхІели , хъалтара дурадухъун .
40013027	Ила бакІибти хІянчизартани хъа вегІлизи иб : „ Хужаим ! ГІяхІти гье ахІенрив хІуни дегІунти ? Илар хъалта чинарад дакІибти ? “
40013028	Илини илдази иб : „ Душман адамли барибси саби “ . ХІянчизартани илизи иб : „ Дигалли , нушани илди луцІехІе “ .
40013029	Амма илини иб : „ Юх , хъалталичил дархли хІушани анкІира къябдиридая ,
40013030	кІидехІалра дакІахъес датирая , иршухІели нуни аршикьянабази бурисра гьаланачи хъалта дучахъес ва цІали дигахъес , гІур биалли анкІи усурбази дучахъес “ » .
40013031	Ризкьила кьякьличила . ЦархІил буралара буриб Илини , викІули : « Зубрала ПачяхІдеш мешули саби адамли касили сунела хъучи бегІунси гьела кьякьличи ,
40013032	сабира гье хІясибли бегІлара биштІаси биалра , лерилра ризкьиличиб халаси — галгацад бухъала башуси , ва сунела кьялубачи закла арцанти кадируси » .
40013033	БерхетІличила . ЦархІилра бурала буриб Илини илдас : « Зубрала ПачяхІдеш мешули саби берхетІличи , сабира хьунул адамли касили , бетІу чебакІахъес или , декьла хІябал бархализи кабихьибси » .
40013034	Илди лерилра ГІисани буралабачил дуриб , бурала агарли селра хІебуриб .
40013035	Илкьяйда идбагли гьалахили бурибси бетерхур . Ил викІусири : « Буралабачил Дила дубша гьаргбирисра , дунъя биубла дигІянаси бурисра » .
40013036	ИлхІели , ГІисани халкь баткаиб ва хъули ацІиб . Иличи мутагІялимти гъамбиуб ва иб : « Хъучирти хъалталичила бурала нушаб баянбара » .
40013037	АнкІиличила ва хъалталичила бурала баянбарни . Илини , жаваблибиахъубли , иб : « ГІяхІси гье белгІуси — ил Инсаниятла Урши сай ,
40013038	хъу — дунъя саби , гІяхІти гье — илди Аллагьла ПачяхІдешла дурхІни саби , хъалта — илбисла дурхІни саби .
40013039	Илди дегІунси душман — илбис саби . Арши садаъни — дунъяла ахират саби , аршикьянаби биалли , малаикуни саби .
40013040	Хъалта дучили цІали игули кьяйда , дунъяла ахиратлизибра илкьяйда бирар :
40013041	Инсаниятла Уршили Сунела малаикуни бурхьу ва Сунела ПачяхІдешлизибти лебилра Низам булъанти бурчу ,
40013042	ва илди лебилра ухуси печлизи бухІнабуршу . Илар бисара , цулбала кьяржарра дирар .
40013043	ИлхІели чула Дудешла ПачяхІдешлизиб гІябидуни берхІиван ухар . Бакьес лихІби лерсини бакьаб !
40013044	Хъучибси хазналичила ва дурхъаси жавгьар духуриличила . ГьатІира Зубрала ПачяхІдеш мешуси саби авлахъличиб дигІянбарибси хазналичи , сабира адамли баргили , чизилра хІебурили , ва , иличибси разидешли , лерилра секІал дирцуси , ва баягъи хъу исуси .
40013045	ГІурра Зубрала Аллагьла ПачяхІдеш мешуси саби жавгьар духури даргес умцІуси базригайчи ,
40013046	суненира илгъуна ца кьякь баргили , лебилра сунела лебдеш бицили , ил асибси .
40013047	Бетакьурси турличила . ГІурра Зубрала ПачяхІдеш мешуси саби урхьнази лайбакІибси ва жура-журала бялихъуна бицІибси турличи ,
40013048	дурасили , кабиили , гІяхІти уркасили , вайти лайдакІибси .
40013049	Илкьяйда бирар дунъяла ахиратлизибра : гІябидуназибад малаикунани вайти декІаркабиру ,
40013050	ва илди ухуси печлизи бухІнабуршу : илар бисара , цулбала кьяржарра дирар » .
40013051	ГІисани илдази хьарбаиб : « Аргъирав хІушани илди лерилра ? » Илди Илизи бикІар : « ГІе , Аричи ! »
40013052	Илини биалли илдази иб : « Илбагьандан Зубрала ПачяхІдешличи вяркъурси гьарил Низамла гІялим мешули сай сунела хазнализирад дуркьабира сагатира дихуси хужаимличи » .
40013053	« ВегІла ватІайзив ахІи , хІурмат агарси идбаг вирхІейрар » … Илди буралабира дурили , ГІиса илавад арякьун .
40013054	Сунела ватІайзи вакІили , Илини киласабазиб бучІахъухІели , лебилра тамашакабирутири ва бикІутири : « Чинарадтив Илала илдигъунти пасихІдеш ва цІакь ?
40013055	Кьисла устала урши ахІену Ил ? Сунес Мария бикІуси — Илала неш ахІену ? Якьубра , Юсийра , Симонра , Ягьудара — Илала узби ахІену ?
40013056	Лебилра илала рузбира нуша-ургабти ахІену ? Чинарадти сарив илди лерилра Илала ? »
40013057	Илди Иличи бирххІебирханбирулри . ГІисани илдази иб : « Идбагла хІурмат бирар — вегІла ватІайзиб ва вегІла хъулиб ахІенси » .
40013058	Дахъал гІяламатуни илар Илини чехІедаахъиб — илди бирххІебирхни сабабли .
40014001	Шиннизиб бизахъан ЯхІъя кавшни . Илзамана вилаятла халал бекІ Гьирадли ГІисачила хабурти дакьиб .
40014002	Илини сунела къуллукъчибази иб : « Ил — шизиб бизахъан ЯхІъя сай , мицІиркайубси , илбагьандан сари илини гІяламатуни чедиахъути » .
40014003	Илис гьалав Гьирадли , ЯхІъя уцили , вигьи , туснакълизи катур — сунела узи Филиппла хьунул Гьирадиада багьандан .
40014004	ЯхІъя викІулри Гьирадли ил кариэс асухІебирар или .
40014005	Гьирадлис ЯхІъя кавшес дигулри , амма , ил идбаглизи халирни багьандан , халкьлизивад урухкІулри .
40014006	Гьирадла акІубси бархІила байрам дурабуркІухІели , Гьирадиадала рурсили делхъ дариб , илди Гьирадлис гІяхІдизур ,
40014007	илбагьандан илини хъяличил чесиб рурсилис дигуси бедес .
40014008	Рурсили биалли , нешли гьиррарни хІясибли , иб : « Наб ишаб кІабатІлизиб шизиб бизахъан ЯхІъяла бекІ биха » .
40014009	Пача пашманиуб , амма сунечил кабиибтала гьалаб барибси хъя багьандан , ил рикІуси бедахъес хъарбариб ва
40014010	туснакълизивси ЯхІъяла бекІ чеббяхъяхъес бархьиб .
40014011	Илала бекІ кІабатІлизиб хиб ва рурсилизи бедиб , илини биалли сунела нешличи арбухиб .
40014012	ЯхІъяла мутагІялимтани кьаркьала арбухили , хІярибихьиб ва бетаурсиличила ГІисази багьахъур .
40014013	ГІисани шел азир белкъахъни . Ил хабар бакьили , ГІиса , къаякъличи айили , бацІси мерличи сайцун арякьун . Адамти биалли , иличила бакьили , шагьуртазибад хьурали Илис гІергъи бакІиб .
40014014	ДуравхъунхІели ГІисани хІекьли бахъал халкь чебаиб ва , илдачи ряхІмубарили , илдазибад зягІипти сагъбариб .
40014015	БархІи ахъибхІели , Иличи мутагІялимти гъамбиуб : « Ишди халкь чус хьурабиэси мерра , сегъуна-биалра беркалара баргахъес алавчарти шимази бархьагу . Иш адам хІерхІейруси мер сабину » .
40014016	Амма ГІисани илдази иб : « Илдас чиналра букьес гІягІнили ахІен , хІушани бахеная » .
40014017	Илдани Илизи иб : « Нушала лерти шел кьацІра , кІел бялихъра сари » .
40014018	Илини иб : « Илди иша Набчи дихая » .
40014019	ГІур халкьлизи кьарличи кабиахъес хъарбарили , шел кьацІра , кІел бялихъра касили , ГІисани , закибяхІ хІеръили , баркатладарили , бутІнаддариб ва илабти адамтас дутІахъес Сунела мутагІялимтази дедиб .
40014020	Лебилра , букули , белкъун . Калунти бутІнани вецІнукІира чІап дицІахъиб .
40014021	Илаб букунти , хьунул адамтира , дурхІнира халхІебарили , шел азирцад адам лебри .
40014022	ГІиса шинничивад вашни . ГІисани , адамти баткаайчи , сунес гьалаб , мутагІялимти къаякъличи абацІахъиб ва итилил дубличи бархьиб .
40014023	Халкь баткаили , хашли балга барес багьандан , Ил дубурличи ацІиб ва бархІехъ илав сайцун калун .
40014024	Къаякъ биалли , шарала байлизи баилри ва ил ругертани бирхъулри , сенкІун жяргаси бурям ахъбиублири .
40014025	Авъибил дуги ГІиса илдачи арякьун , шараличивад вашули .
40014026	Шараличив вашуси ГІиса чеили , Илала мутагІялимти , гъузгъалдибиубли , бикІулри : « Ил къаралди саби » , ва урехбиубли вявбикІесбииб .
40014027	Амма ГІиса , илдачил гъайикІескайили , иб : « Ну сайра , урухмакІудая » .
40014028	Петрли жаваблис иб : « Аричи ! Ил ХІу виадли , шинничивад ну ХІечи вакІахъес хъарбара » .
40014029	Илини иб : « Ваши » . Къаякъличивад кацІили , Петр шинничивад ватихьиб , ГІисачи гъамиэс багьандан ,
40014030	амма , цІакьси дягІ чебаили , урухиуб ва , кяйгІули , вявикІесииб : « Аричи ! Ну верцахъаба » .
40014031	ГІисани някъ гьабатурли ил уциб ва викІар : « Камси бирхаудила вегІ ! Сен хІу васвасухъунри ? »
40014032	Илди къаякъличи абацІибхІели , дягІ багьлабиуб .
40014033	Къаякъличибти иличи гъамбиуб ва , икрамбарили , иб : « ХІекьли ХІу Аллагьла Урши сайри » .
40014034	Геннисаретлизиб адамти сагъбарни . Бетахъбикили , илди Геннисаретла ванзаличи бакІиб .
40014035	Илди мер-мусала адамтани , Ил вагьурли , лебилра мер-мусаличи бархьили , лебилра зягІипти Иличи кахъиб .
40014036	Илди тиладибикІутири , Илала палтарла дубличи гачбикахъесалра батахъес , гачбикибти сагъкабирутири .
40015001	Бухънабала гІядат ва Аллагьла Дев . Илаб ГІисачи Ярусалимла Низамла гІялимти ва фарисейти бакІиб ва бикІар :
40015002	« Сен хІела мутагІялимтани , кьацІли букухІели някъби хІейцули , гьалабла адамтала гІядатуни дулъути ? »
40015003	Илини жаваблибиахъубли иб : « Сен гьатІи хІушани Аллагьла вягІза булъулра , хІушала гІядат багьандан ?
40015004	Аллагьли хъарбариб : „ Дудешла ва нешла хІурматбара . Дудешлис ва нешлис виргуси , бебкІали сай вебкІаб “ .
40015005	ХІуша биалли дикІулра : „ Чили-биалра дудешлис яра нешлис буралли : нушазибад пайдаласи Аллагьлис савгъатбара ,
40015006	илини сай дудешла яра нешла хІурматбирнилизивад азадвалтули сай “ . Илкьяйда хІушани Аллагьла хъарбаркь хІушала гІядатличил барсбарилра .
40015007	КІибяхІянти ! Ункъли хІушачила гьалахили буриб ГІисайя идбагли , викІули :
40015008	„ Ишди адамтани Дила хІурмат мухІлили бирули саби , уркІи биалли набчибад гьарахъли саби .
40015009	ДугІла илдани Наб икрамбирули саби , инсантала белчІуди-насихІятличи адамти руркъули “ » .
40015010	Халкь жибарили , ГІисани иб : « ЛехІдизирая ва аргъая !
40015011	Адам хІярамирахъуси мухІлилизи аркьусини ахІенну , мухІлилизибад дурабулхъусини сай » .
40015012	ИлхІели мутагІялимтани , гъамбиубли , Илизи иб : « ХІуни балулрив илди гъай дакьибхІели фарисейтас хІейгибизниличила ? »
40015013	Илини жаваблис иб : « Дила Зубрала Дудешли ухІебатурси гьарилра бухъала къирбарили бирар .
40015014	Илди батирая : илди сукъуртала сукъурти гьабкьяби саби . Сукъурли сукъур викалли , кІелра курлизи кабиркур » .
40015015	Петрли Илизи иб : « Баянбара ил бурала нушаб » .
40015016	« УркІилизирад дурадулхъан … » . ГІисани иб : « Марлира , хІушани гьаннара хІергъилрав ?
40015017	ХІушани хІебалулрав мухІлилизирад аркьути лерилра варглизи диъни ва дурааркьни ?
40015018	МухІлилизибад дурабиркуси — уркІилизибадси саби ва илини сай адам жярга-хІярамирахъуси .
40015019	Кабуршнила , къехІбадешла , тамяхІкардешла , хъулкидешла , къалпти бикьридешла , хІулбуцІла пикруми алкІути уркІилизир сари .
40015020	Илдани сай адам жяргаирахъуси , хІедирцибти някъбачил укнили ахІенну » .
40015021	Хананейланна рурси сагърарни . Илавад арякьи , ГІиса Тирла ва Сидонна улкнази вакІиб .
40015022	ХІера , хананейлан хьунул адам иларад дурарухъи , Илизи вяврикІесрииб : « УркІецІи бара набчи , Аричи , Даудла урши , дила рурси цІакьли жиндралариубли сари » .
40015023	Амма Илини илизи дубалра хІехъиб . Гъамбиубли , мутагІялимти Илизи тиладибухъун : « Раткаа ил , сенкІун нушаб гІергъи вявкарикІули сари » .
40015024	Илини биалли , илдази иб : « Ну вархьибсира Израилла чердалкІунти мазаличи » .
40015025	Ил биалли , гъамриубли , Илис икрамрикІули , рикІулри : « Аричи ! Кумекбара наб » .
40015026	Илини жаваблис буриб : « ДурхІназибад кебасили кьацІ хялис иргьни гІяхІси ахІен » .
40015027	Хьунул адамли иб : « Аричи ! Чула хужаимтала кьумурларад кадикибти хъимихъули хуранира дугагу » .
40015028	ИлхІели жаваблис ГІисани иб : « Агь , хьунул адам ! Халаси саби хІела рирхни , илбагьандан хІу хьулрикІусиван биаб » . ИлхІяйзир илала рурси сагъкариуб .
40015029	Бахъал сагъбарни ва авал азир адам белкъахъни . Илавад дуравхъи , ГІиса Галилеяла шараличи вакІиб ва , дубурличи ацІили , кайиб .
40015030	Илаб Иличи бахъал халкь бакІиб , илдала ургаб балкІабира , сукъуртира , тилхъавтира , гІяргабира ва цархІилти зягІиптира лебри . Илди ГІисала кьяшмала гьала киб . ГІисани илди лебилра сагъбариб .
40015031	Илбагьандан халкь тамашакабирутири , тилхъавти гъайбикІули , гІяргаби ара-сагъли , сукъурти чебианбиубли , балкІаби бархьбиубли чебиухІели , Аллагьлис дезни дирулри .
40015032	ГІисани биалли , Сунела мутагІялимти жибарили , иб : « ХІябал бархІи набчил барх лебти халкь Наб язихъбилзули саби , илдала беркеси агара , гушли бархьесра дигули ахІенра , гьуйчиб гьатІира усалбикес асубирарну » .
40015033	МутагІялимти Илизи бикІар : « Илдицад халкь бахес чІянкІ авлахъличир кьуцІри чинар кайсути нушани ? »
40015034	ГІиса илдази викІар : « Нушала чум кьацІ лера ? » Илдани Илизи иб : « ВерхІел кьацІра , чумал бялихъра сари лерти » .
40015035	ИлхІели адамтази ванзаличи кабиахъес хъарбариб .
40015036	Касили верхІел кьацІра , чумал бялихъра , ГІисани баркатладариб , бутІнаддариб ва илабти адамтас дутІахъес Сунела мутагІялимтази дедиб .
40015037	Лебилра , букули , белкъун . Калунти бутІнани верхІел чІап дицІахъиб .
40015038	Илаб букунти биалли , хьунул адамтира , дурхІнира халхІебарили , авал азир адам лебри .
40015039	Халкьра баткаили , Ил къаякъличи айиб ва Магадан мер-мусаличи вакІиб .
40016001	Замунтала лишанти дални . Фарисейтира , саддукейтира Иличи гъамбиубли , хІялумцІули , закибадси гІяламат чебаахъни тиладибариб .
40016002	Илдас жаваблис Илини буриб : « БархІехъ , зак хІунтІенбиъни хІисаббарили , хІуша дикІулра : „ ГІяхІси аргъ бирар “ ;
40016003	ва савлира , гъуршбиубси зак чебаили , дикІулра : „ ИшбархІи вайси аргъ бирар “ . КІибяхІянти ! Закла дяхІ декІардирес балулра , амма заманала гІяламатуни декІардирес хІебалулра .
40016004	ГІямултар ва пасадси наслу гІяламатунагІиб умцІули саби , амма илис гІяламатуни дедхІелуга , Юнна гІяламатуни ахІенти » . Илди батурли , ГІиса гьарахъикиб .
40016005	Фарисейтала берхетІ . Итилил дубличи бетахъбикили , Илала мутагІялимтани кьуцІри асес хъумартур .
40016006	ГІисани илдази иб : « ХІердикІеная , фарисейтала ва саддукейтала берхетІлизирад мяхІкамдиирая » .
40016007	Илди биалли , саби-ургаб пикрикабикІулри : « КьуцІри кахІесира кьалли нушани » .
40016008	Иличила багьурли , ГІисани иб : « Сен хІуша кьуцІри кахІесира или пикрикадикІулра , камли дирханти ?
40016009	Яра хІергъирав , яра гьанхІебиркулив шел азир адамлис даибти шел кьацІличила ва сецад имцІалира калунал ?
40016010	Авал азирлис даибти верхІел кьацІличилара , ва чум чІап имцІара духъунал гьанхІебиркулив ?
40016011	„ Фарисейталара , саддукейталара берхетІлизирад мяхІкамдиирая ! “ или , ибти дила гъай кьацІличила хІедиъни сен хІергъулра ? »
40016012	Саби мяхІкамбиэс гІягІниси бетІула берхетІ ахІи , фарисейталара , саддукейталара белчІуди биъни илхІели илдани аргъиб .
40016013	Аллагьла Урши ГІиса МасихІличи Петр вирхули сай . Филиппла Къайсариятлизи вакІибхІели , ГІисани мутагІялимтази хьарбаиб : « Инсаниятла Урши чи сай бикІулив адамти ? »
40016014	Илдани иб : « ЦабехІти ЯхІъя сай , цархІилти Илияс , итилти Еремия яра ца цархІил идбаг сай бикІули саби » .
40016015	Ил илдази викІар : « ХІуша чи сай дикІулра Наб ? »
40016016	Симон Петрли , жаваб лугули , иб : « ХІу — МасихІ сайри , МицІирси Аллагьла Урши » .
40016017	ИлхІели ГІисани илис жаваблис иб : « ИрхІилибси сайри хІу , Юнна урши Симон , сенкІун чархли яра хІили ахІен хІед ил гьаргбарибси — Дила Дудешли саби , зубрачивси .
40016018	Ну хІези викІулра : ХІу Петр сайри ва ил къаркъаличиб Нуни Дила уммат алкІахъас , жагьаннабла къапулира илис селра барес хІедирар .
40016019	Зубрала ПачяхІдешла умхьни хІези лугасра : ванзаличиб асухІебиахъубси зубрачибра асухІебирар , ванзаличиб асубиахъубси зубрачибра асубирар » .
40016020	ИлхІели Илини Сай ГІиса МасихІ виъниличила чизилра хІебурахъес Сунела мутагІялимтази хъарбариб .
40016021	Ил заманаличивад вехІихьили , ГІисани Сунела мутагІялимтази гъамли Сунес детарутачила балахъескайиб : Сай Ярусалимлизи аркьниличила , хала тямадабазирад , хала кашишуназирад ва Низамла гІялимтазирад дахъал къиян-жапа чекасес чевкъниличила , каршниличила ва хІябъибил бархІи мицІирирниличила .
40016022	Сунечи ГІиса витІакІахъили , Петр кьабулагарли гъайухъун : « Аллагьли ХІечи уркІецІибиру , Аричи ! Илгъуна ХІечил хІебирар ! »
40016023	Петрличи дугьайзурли , Илини иб : « ГІелумии набчивад , Илбис ! ХІуни Ну чевулкІахъулра , сенкІун хІу Аллагьлайчила пикриикІули ахІенрину , адамталайчила пикриикІулри » .
40016024	Сунес гІелабад башниличила ва чебуркъибси дех бихниличила . ИлхІели ГІисани Сунела мутагІялимтази буриб : « Наб гІергъи вакІес дигусини , сунела жайчивадра чевверхурли , ва , сунечи чебуркъибси дехра бихули , вакІаб .
40016025	Сунела гІямру дерцахъес дигусини илди детихъахъу . Амма Ну багьандан сунела жайзивад ухъунсини биалли , илди уцахъу .
40016026	Лебил дунъя сунела бетааллира , адамлис се гІяхІдеша , эгер сунела рухІлис заралбиралли ? Яра се бедес вирара адамли сунела рухІ калахъес ?
40016027	Сунела Дудешла ва дурхъати малаикунала чебяхІдешла рурхІнилизив Инсаниятла Урши лявкьян ва илхІели гьарилра сунела баркьудлуми хІясибли кьиматлаиру .
40016028	ХІекьдеш бурулра хІушази : ишаб тІаштазибад цацабехІли бебкІала хІял багьес гьалавал Сунела ПачяхІдешлизи лявкьуси Инсаниятла Урши чейу » .
40017001	ГІиса варсиъни . Урегал бархІи дикибхІели , Петрра , Якьубра , илала узи Югьанра касили , ГІиса ахъси дубурличи ацІиб .
40017002	УлгухІели , илдала гьалав варсиуб : Илала дяхІ берхІиван ухесдииб , палтар шалаван цІубдиуб .
40017003	Илдани Иличил ихтилатбикІути Мусара Илиясра чебаиб .
40017004	ИлхІели Петрли Илизи иб : « Аричи , нушаб ишаб лебгІеб гІяхІил саби ! Дигалли , ишар хІябал чятир дирехІе , ца ХІед , ца Мусас , Ца Илияслис » .
40017005	Илини ил бурухІели , шаласи гъагул багьарбиубли , илди сунела дяхІцІили кІапІбариб ва гъагуллизибад тІама бакьиб : « Ил сай Дила дигуси Урши , Дила харидешра Иличи саби . Иличи лехІдилзеная ! »
40017006	Ил бакьибмад , мутагІялимти бяхІудибикиб ва хІекьли урухбиуб .
40017007	Амма ГІиса , гъамиубли , илдачи гачикили , иб : « Адизирая ва урухмакІудая » .
40017008	Илдани чула хІулби ахъдуцибхІели , ца ГІиса ахІенси чилра чехІеиб .
40017009	Дубурличибад кабицІухІели , ГІисани илдази хъарбариб : « Инсаниятла Урши вебкІили мицІириайчи , Ишаб хІушани чебаибсиличила чизилра мабуридая » .
40017010	МутагІялимтани Илизи хьарбаиб : « Илияс гьалав вакІес гІягІниси сай или , сен бикІутив низамла гІялимти ? »
40017011	ГІисани илдас жаваблис иб : « Бархьси саби , Илияс , гьалав вакІили , гьар секІал цугдушес гІягІнити сари .
40017012	Нуни бурулра хІушази : Илияс вакІиб , амма ил вагьхІегьур ва адамтани илис чус дигуси бариб . Илкьяйда илдазирад Инсаниятла Уршилира гІязабти чекайсу » .
40017013	ИлхІели мутагІялимтани аргъиб Илини дурибти шизиб бизахъан ЯхІъячила диъни .
40017014	Жиндралаиубси сагъварни . Илди халкьличи бакІибхІели , Иличи ца адам гъамиуб ва , кьукьмусикили ,
40017015	иб : « Аричи ! Дила уршиличи уркІецІибара . Бац цІибухъунхІели , ил жиндралаирули сай , ва цІакьли инжитирули сай : гьачам цІализи , гьачам шиннизи тІяхІикІули сай .
40017016	Нуни ил ХІела мутагІялимтачи кира , амма илдани сагъварес хІебиуб » .
40017017	Илис жаваблис ГІисани иб : « Агь , хІебирхуси ва пасадси кьам ! Ну сецадхІи хІушачил варх виэс ва хІушани дирутачи Нуни гІурра сецадхІи сабурбарес вирусира ? Гьари , ил урши иша кая ! »
40017018	ГІисани жинд дугІаиб ва урши бусягІят сагъиуб .
40017019	ИлхІели мутагІялимтани ГІисази хьарбаиб : « Сен нушани ил дугІаэс хІедиубра ? »
40017020	ГІисани Илдази иб : « Камли дирхни багьандан . ВикІулрагу хІушази : эгер мучила кьякьцадалра хІушала дирхни биубли , иш дубурлизи бурадалли : „ Ишадли ита арбукьен “ , ил аркьян ва хІушани хІебареси селра хІебирар » .
40017021	
40017022	Сай убкІниличила ГІисани гьалахили бурни . Саби ГалилеялизибхІели , ГІисани илдази иб : « Инсаниятла Урши адамтала някъбази ведлуга ,
40017023	Ил каршу ва хІябъибил бархІи мицІирирар » . Илди цІакьли пашманбиуб .
40017024	Аллагьла хъайс хІекь бедни . Капернаумлизи бакІибхІели , Аллагьла хъайс кІи-кІел шагьи дурчанти гьачам Петрличи гъамбиуб ва иб : « ХІушала МугІяллимли кІел шагьи хІелугав ? »
40017025	Ил викІар : « ГІе » . Ил хъули ацІибхІели , ГІиса гьалаикили , иб : « ХІед секьяйда гьанбиркулив , Симон , ванзала пачнани хІекьра , налогунира чизирад кайсув ? Чула дурхІназирад яра урхІлизирад ? »
40017026	Петр Илизи викІар : « УрхІлизирад » . ГІисани Илизи иб : « ХІебиалли , дурхІни азадли саби ,
40017027	амма илдас хІейгихІебизахъес , урхьуличи бялихъуни дуцес укьен ва , цаибил бялихъла мухІли абхьили , иларад авал шагьи касану , хІела ва Дила шайзирад деда » .
40018001	« Тяп дурхІниван … » . Ит замана мутагІялимти ГІисачи гъамбиуб ва иб : « Зубрала ПачяхІдешлизив чи халасив ? »
40018002	ГІисани , виштІаси дурхІя живарили , илдала урга катурли ,
40018003	иб : « ХІекьли бурулра хІушази : эгер ласхІедухъадалли ва дурхІнигъунтили хІедиадалли , Зубрала ПачяхІдешлизи ахІедицІудая .
40018004	Иш дурхІяван сунени сай виштІаварибси Зубрала ПачяхІдешлизив халаси вирар .
40018005	Ну багьандан ца ишгъуна дурхІя кьабулварибсини , Нура кьабулирулра .
40018006	Амма илдазивад , Набчи бирхутазивад , цалра вирхнилизивад сунени гІелумаибсилис , хъябличи урхамра бигьи , урхьула лутІилизи тІяхІухъни бегІлара гІяхІсири .
40018007	Чараагарти бунагьуни дихуси дунъялисра балагь , амма цархІил вирхнилизивад улхъахъуси адамлисра балагь .
40018008	Эгер хІела някъли яра кьяшли чевулкІахъули виадли , чердяхъяну лайдакІа : гІямрулизи ацІес кьяш яра някъ агарли къулайли бирар , кІелра кьяшличил ва кІелра някъличил даимси цІализи лайвакІниличиб .
40018009	Эгер хІела хІуй чевулкІахъули виадли , дураабитІенну лайбакІа : гІямрулизи ацІес хІули агарли къулайли бирар , кІелра хІуйчил жагьаннабла цІализи лайвакІниличиб .
40018010	ХІердикІеная , ишди биштІатазибад цалра мучлаагармабиридая , сенкІун хІушази викІулра : зубрачибти илдала малаикунани Зубрачивси Дила Дудешла дяхІ мурталра чедиути сари .
40018011	
40018012	ЧеббалкІунси маза . ХІушаб секьяйда гьанбиркулив ? Даршал маза лерси хІушазивадли цала , ца чебкабалкІи бетахъили саби . Ил сунела гІелар калунти урчІемцІанну урчІемра мазара датурли , илигІив умцІес архІякьяну , гьатІи ?
40018013	БаргибхІели , хІекьли викІулра хІушази , калунти урчІемцІанну рчІемраличив имцІали разиирар .
40018014	Илкьяйда хІушала Зубрала Дудешла амру агара ишди биштІатазивад цалра алхахъес .
40018015	Бунагьуни дируси узи . Эгер хІечи къаршили хІела узини бунагь баралли , укьенну сунелара хІелара ургабцун пужбара . ЛехІахъалли хІечи , хІела узи варгири .
40018016	Эгер хІечи лехІхІехъалли , хІечил барх ца яра кІел адам каса , кІел яра хІябал бикьрили гьарил дев марбаресли .
40018017	Илдачи лехІхІехъалли , бирхантази бура . Бирхантачира лехІхІехъалли , хІед сай аллагьагарсиван яра хІекь бурчанван виаб .
40018018	ХІекьли бурулра хІушази : ванзаличиб асухІебиахъубси зубрачибра асухІебирар , ванзаличиб асубиахъубси зубрачибра асубирар .
40018019	« Дила у багьандан кІел яра хІябал учибикибхІели … » . ГІурра хІекьли бурулра хІушази : эгер хІушазибад кІел кьабулбикалли , ванзаличиб сегъуна-биалра секІайчила тиладибарес , се тиладибараллира Дила Зубрала Дудешли луга .
40018020	Ну багьандан кІел яра хІябал учибикибихІив илдала ургав Нура вирусира .
40018021	азирла мургьила умцлала ва 100 динарла чебла хІялалбалтниличила . ИлхІели Петр Иличи гъамиуб ва иб : « Аричи ! Чуйна чевурхусирав набчи къаршили бунагь барибси узичивад ? ВерхІнара-сера ? »
40018022	ГІиса викІар илизи : « ВерхІна викІули ахІенра хІези , верхІна верхІцІайна викІулра .
40018023	Илбагьандан Зубрала ПачяхІдеш мешуси саби сунела лугърачил бетиркуси хІисаббарес вализурси пачачи .
40018024	ХІисаббирес вехІихьибхІели , иличи ца пулан кибсири , сунелара арцла вецІал азир умцлала чебла лебси .
40018025	Илала дедес арц агархІели , пачани буйрухъбариб сайра , илала хьунулра , дурхІнира , лерилра илала лертира дицахъили чебла чарбарахъес .
40018026	ИлхІели лагъ кьукьмусикиб ва викІар : „ Пача ! Гьиматчевиубли , ну ватаба , хІела арц нуни чардирис “ .
40018027	Пачани , уркІецІибарили , чеблаличивад чевкерхур ва лагъ ваткаиб .
40018028	Ил лагъ биалли , дуравхъи , сунела ца уртахъ варгиб , даршал динарла чеблалиувси ва , уцили , гІяндуршесвяхІиб : „ Дила чебла чарбара “ , — викІули .
40018029	ИлхІели уртахъ илала кьяшмала гьала кьукьмусикиб ва бусравухъун : „ Сабурбарили , ватаба , лерилра чардирис “ .
40018030	Амма ил хьулхІевхъун ва , вякьи , чебла чарбарайчи ил туснакълизи катур .
40018031	Бетаурси чебаили , уртахъуни хІекьли пашманбиуб ва , пачачи бакІили , лерилра детаурти дуриб .
40018032	Пачани ил живариб ва иб : „ УвяхІси лагъ ! ХІела лебилра чеблаличивад ну чевкерхурра , хІуни тиладибарибхІели .
40018033	ХІура хІела уртахъличивад чевкерхес гІягІниси ахІенрив , ну чевкерхурси кьяйда ? “
40018034	ГІясииубли , сунела лебилра чебла чарбарайчи , пачани ил къараултази ведиб .
40018035	Дила Зубрала Дудешра хІушачил илкьяйда вирар , эгер хІушазивад гьарил уркІи-уркІилавад узила бунагьуначивад чевкахІерхалли » .
40019001	Магьар кабуршуси сабаб . ГІисани илди гъай тамандарибхІели , Галилеялизивад дуравхъи , Иордан хІеркІла итил шайчирти Иудеяла мер-мусаличи вакІиб .
40019002	Илис гІергъи бахъал адамтира бакІиб , илди Илини илаб сагъбариб .
40019003	Иличи фарисейти гъамбиубли ва , Илала хІялумцІули , бикІулри : « Ихтияр лебсив адамлизиб гьарил сабабличивли сунела хьунуйчил декІаркаркес ? »
40019004	Илдас жаваблис Илини иб : « ХІушани хІебелчІунраяв , гьаланачи мурул адам АкІахъубсини хьунул адамра акІахъниличила ? »
40019005	Илини чебатур : « Илбагьандан адамли балта неш-дудеш ва сунела хьунуйчи цІапалкан , ва кІел цали бетарар .
40019006	Илбагьандан гьанна илди кІел ахІенну , ца чарх саби . Аллагьли бархбяхъибси адамли декІарбируси ахІен » .
40019007	Илди Илизи бикІар : « Сен гьатІи Мусани магьар бушнила кагъарра бедили , декІариркахъес хъарбарибсив ? »
40019008	Ил илдази викІар : « Мусани хІушала хьунразирад декІардиркахъес пурбанбарибсири , хІушала абздеш пикрилизи касили , амма гьаланачи илкьяйда бируси ахІенри .
40019009	Ну викІулра хІушази : хаинхІериубкъи хьунуйчил декІарикибси ва цархІилличи хъайчикайибси сайра хаинирули сай » .
40019010	Илизи мутагІялимти бикІар : « Адамла чебла илгъуна биалли , бекІлил хьунул кахІериъни гІяхІси саби » .
40019011	Илини биалли илдази иб : « Иличил гьарил кьабуликес хІейрар , чедибад сунес ил бедибси ахІенси .
40019012	Нешла канилабал илкьяйда акІубти бурхъаби леб , адамтани бурхъибтира леб , Зубрала ПачяхІдешлис чули саби бурхъаби барибтира леб . Кьабулбарес вирусини кьабулбараб » .
40019013	ГІисани дурхІни баркатлабирули сай . ГІиса гачикахъес ва баркатлабарахъес , халкьли Иличи биштІати дурхІни киб . МутагІялимтани биалли къадагъабирулри .
40019014	ГІисани иб : « ДурхІни Набчи бакІахъес батирая ва илди Набчи башахъес диргаламадулхъадая , Зубрала ПачяхІдеш илдигъунтас саби кьадарси » .
40019015	Илдачи някъбира гачдикахъили , илавад арякьун .
40019016	Даимти гІямру ; давлачевси гІулухъа . ХІера , ца пулан Иличи гъамиубли , иб : « ГІяхІси мугІяллим , даимти гІямру диахъес се гІяхІбаркь баришал бурагу ? »
40019017	ГІисани илизи иб : « ХІу Набзи „ ГІяхІси “ или сен викІусири ? ХІуни багьи , цайли ца Аллагь ахІи , цархІил чилра „ гІяхІси “ левси ахІен . Даимти гІямру сархес дигадли , Аллагьла амрурти тамандирен » .
40019018	Ил викІар : « Сегъунти ? » ГІисани биалли , иб : « Инсан камаршид , хаинмайруд , хъулкидеш мадирид , къянати бикьридеш мадирид ;
40019019	хІела неш-дудешла хІурмат бирен ва гъамси хІед хІуван дигахъен » .
40019020	Жагьил адам Илизи викІар : « Нуни илди дурхІяхІейчирадал дузахъулра , гІур се камлив наб ? »
40019021	ГІисани илизи иб : « Ахъси даражаличиикес дигадли , хІела лебилра лебсигъуна секІал бицану , мискинтас бутІа . ИлхІели зубрачибра хІела давла бирар . Илала гІергъи хІу Наб гІелавад вакІи » .
40019022	Амма илди гъай дакьили , жагьил хумарли гІелумиуб , сенкІун ил халаси давлала вегІ адам сайри .
40019023	« Аллагьла ПачяхІдешлизи ацІес давлачевлис къиянни саби » . ГІисани Сунела мутагІялимтази иб : « ХІекьли викІулра хІушази : къиянни саби давлала вегІлис ПачяхІдешлизи ацІес .
40019024	ГІурра викІулра хІушази : давлачевсилис Зубрала ПачяхІдешлизи ацІесичиб , валрилис буребала тІярхъилабад бетацІес гьамадли саби » .
40019025	Ил бакьили , мутагІялимти хІекьли тамашабиуб ва иб : « Чи верцес вируси гьатІи ? »
40019026	ГІисани илдас жаваб бедиб : « Адамтас ахърихІебикІуси Аллагьли барес вирар » .
40019027	Петрли жаваблис Илизи иб : « ХІера , нушала лебсигъунара бархькабатурли , нуша ХІед гІеларадли дакІира , нушаб се бирара ? »
40019028	ГІисани илдази иб : « Нуни бархьли бурулра , наб гІергъи дакІибти , Инсаниятла Урши Сунела чебяхІдешла тахличи кайибхІели , вецІнукІира тахличи хІушара кадирудая ва Израилла вецІнукІира кьамлис суд бирида .
40019029	Дила у багьандан сунени сай вегІси юрт , яра узби , яра бегІти , яра дурхІни бархьбатурси гьарилли даршнали имцІали кайсу ва даимти гІямрула букьурра ветарар .
40019030	Бахъал цаибти бегІла гІергъитили бирар , бегІла гІергъитира цаибтили бирар .
40020001	ТІутІила анхълизибти хІянчизартачила бурала . Зубрала ПачяхІдеш тІутІила анхълизи хІянчизарти буцес савли жявли дуравхъунси хъа вегІличи мешуси саби .
40020002	БархІилис ца динар бедлугесли хІянчизартачил вягІда барили , илди сунела анхълизи бархьиб .
40020003	СягІят хІябал диркухІели , дуравхъунси илини базарла майдайчиб тІашти цархІилтира чебаиб .
40020004	Илдазира анхълизи букьяхъес буриб , чус бетиркуси бедес чесили .
40020005	ГІурра урегличив ва урчІемличив дуравхъи , баягъи илкьяйда бариб .
40020006	Ахирра , сягІят вецІнуцара диркухІели , гІурра дуравхъун ва цархІилтира баргили , илдази викІар : „ Сен абзур бархІи бируси агарли ишар тІаштира ? “
40020007	Илди бикІар Илизи : „ Нуша чилилра жихІедарира “ . Ил илдази викІар : „ ХІушара дукьеная дила тІутІила анхълизи , хІушаб сабиркусира лугас “ .
40020008	БархІи ахъибхІели , хъа вегІ сунела къуллукъчизи викІар : „ ХІянчизарти жибарили , чус бетиркуси багьа беда , бегІла гІергъитачивад вехІихьили цаибтачи бикайчи “ .
40020009	ВецІнуцара диркухІели бакІибтанира ца-ца динар касиб .
40020010	БегІгьалаб бакІибтас гьанбикиб чули имцІали кайсу или , амма илданира ца-ца динар касиб .
40020011	Касили , илди хъа вегІличи жункъурбикІесбииб ,
40020012	ишкьяйда бикІули : „ БегІла гІергъити ца сягІят сабри бузибти , илди хІуни нушачил цугбушири , нушаникІун бархІила къияндеш ва буцІардеш чекасира “ .
40020013	Илини биалли , жаваблис , илдазивад цализи иб : „ Гьалмагъ ! Нуни хІед вайси бирули ахІенра . Ца динарлис ахІенрив гьатІи хІу набчил вягІдалаиубси ?
40020014	ХІед сабиркуси касили , арукьен ; наб биалли , бегІла гІергъисилисра хІедгъуна хІекь бедес дигулра .
40020015	Наб дигуси барес набзиб ихтияр агарав гьатІи ? Яра хІела хІули кьясбиублив ну гІяхІверхурхІели ? “
40020016	Илбагьандан бегІла гІергъити цаибтили ва цаибти бегІла гІергъитили бирар » .
40020017	ГІисани Сай убкІниличила гьалахили бурни . Ярусалимлизи аркьули , Сунела вецІнукІира мутагІялим ца шайчибяхІ букили , ГІисани илдази иб :
40020018	« ХІера , гьанна нуша Ярусалимлизи аркьулра . Инсаниятла Урши киласала халалтази ва Низамла гІялимтази ведлуга ва кавшес суд биру .
40020019	ГІур аллагьагартази ведили , илдани Иличир къугъни диру , витра витили , гІур каршу . ХІябэсил бархІи Ил мицІиркайрар » .
40020020	Заведейла уршбала нешла тилади ; « хІушазивад чидил халалли виэс дигаллира , хІушаб къаравашли виаб » . ИлхІели сунела уршбачил Иличи Заведейхъала неш гъамриуб , се-сабил тиладибирули .
40020021	Илини илизи иб : « ХІед се дигулрив ? » Ил Илизи рикІар : « ХІела ПачяхІдешлизиб дила уршби ХІела мякьла ца балуй шайчи , ца алгъай шайчи кабатахъес бура » .
40020022	ГІисани жаваблис иб : « Се тиладибирулрал балули ахІенра . Нуни бужуси умегІ бержес дирудаяв ? » Илди Илизи бикІар : « ДирехІе » .
40020023	Илдази викІар : « Дила умегІ бужидая , амма балуй ва алгъай шайчи кадиъни Набзибад дигахъуси ахІен . Дила Дудешли хІядурбарибтала сари илди мусни » .
40020024	Иличила бакьили , калунти вецІал мутагІялим кІелра узичи гІясибиуб .
40020025	ГІисани , илди жибарили , иб : « ХІушани балулра цархІил халкьанала талхъунти адамтачи буюрбикІули биъни , хІякимтира буюрбикІули саби .
40020026	Амма хІушала ургаб илкьяйда мабиаб : хІушала ургав халал ветаэс дигуси , хІушаб лагъли виаб .
40020027	ХІушала ургав цаибил ветаэс дигусира , хІушаб лагъли виаб .
40020028	Инсаниятла Урши сунес къуллукъбирахъес вакІибси ахІенну , сай къуллукъбарес ва бахъал берцахъни асес жан дедес вакІибси сай » .
40020029	КІел сукъур сагъбарни . Саби Ерихоннизибад дурабулхъухІели , илдас гІергъи бахъал халкь башулри .
40020030	Гьунила дубла кабиибти кІел сукъурли , ГІиса лявкьниличила бакьили , вявбикІесбииб : « Аричи ! Даудла урши , уркІецІибара нушачи ! »
40020031	Халкьли илди лехІихъахъулри , амма илди гьатІира ахъли вявбикІесбииб : « Аричи ! Даудла урши ! »
40020032	ГІисани , тІашизурли , илди жибарили , иб : « ХІушаб се дигулрав Набзибад ? »
40020033	Илди Илизи бикІар : « Аричи ! ХІулби гьаргдиубли дигулра ! »
40020034	ГІиса , уркІецІибарили , илдала хІулбачи гачикиб ва илхІяйзир илдала хІулби чедиандиуб . Илди кІелра ГІисас гІергъи арбякьун .
40021001	ГІиса Ярусалимлизи ухІнаахъни ; халкь хІулбукІни . Ярусалимличи гъамбиубли , Виффагиялизибси Елеон дубурличи бакІибхІели , ГІисани кІел мутагІялим бархьиб ,
40021002	илдази или : « Ит бяхІчиси шилизи дукьеная . Илаб хІушани гьаялизи бигьунси къарира , жагьил эмхІера чедиидая . Гьаялизирад арзили , илди иша кая .
40021003	Эгер чили-биалра хІушази хьарбаалли , „ ишди Аричис гІягІнидикили сари “ или , бурая » .
40021004	Ил секІал бетаурси саби Аричини бурибси бетерхахъес багьандан . Идбагла гъайличил бурибсири :
40021005	„ Бурая Сионна рурсилизи : хІера , хІела Пача лявкьули , къариличив ва жагьил эмхІечив — дукІлиубсила дурхІяличив “ » .
40021006	Аричини бархьибти мутагІялимтани , арбякьи , гьар секІал Илини чучи хъарбарибси тяхІярли дариб .
40021007	Илдани къарира , жагьил эмхІера ГІисачи киб ва илдачи чула палтар чедушили , ГІиса мурдайахъиб .
40021008	Ил ватихьибхІели , цабехІли чула палтар , цархІилтани галгала кьялуби ГІиса аркьуси гьуйчи удуршутири .
40021009	Гьалаб башути халкь дезабикІескабииб : « Берцуди Даудла Уршилис ! Аричила уличил Лявкьуси баракатла сай ! Чихъ зубрас деза ! »
40021010	Ил Ярусалимлизи ухІнаухъунхІели , лебилра шагьар жургъбикІескабииб , адамти бикІулри : « Чи сая Ил ? »
40021011	Халкь бикІулри : « Ил ГІиса сай , Галилеяла Назаретлизивадси идбаг » .
40021012	Вачуртазиахъибти Аллагьла хъайзибад дугІаъни ; сукъурти ва гІяргаби сагъбарни . ГІиса Аллагьла хъули ацІиб ва илабти лебилра бирцути ва исути дугІаиб , арц дарсдирутала кьасурбира , лагьни дирцутала утнира гераиб
40021013	ва илдази иб : « БелкІи саби : „ Дила хъали — балгала хъалили бирар “ или . ХІушани биалли ил къачагъунала къехІбаханаличи шурбатурлира » .
40021014	Илаб Иличи сукъурти ва гІяргаби гъамбиуб , Илини илди сагъбариб .
40021015	Хала кашишунани ва Низамла гІялимтани Илини чедиахъути гІяламатунира чедиули , « Даудла Уршилис деза ! » или , вявбикІути дурхІнира чебиули , гІясибиуб
40021016	ва Илизи иб : « Бикьулрив илди се бикІулил ? » ГІиса илдази викІар : « ГІе ! ХІушани гьачамалра „ ХІехартала кІунтІбачил ХІуни деза тІашбатурри “ или , хІебелчІунраяв ? »
40021017	Илди батурли , шагьарлизивад Вифаниялизи арякьун ва илаб дуги беркІиб .
40021018	Инжирла беръубси галга ; вирхниличила . Савли , шагьарлизи чарулхъухІели , гушкайуб .
40021019	Гьунила дублаб инжирла ца галга чебаили , иличи гъамиуб , амма кІари ахІенси селра хІебаргили , илизи викІар : « ХІечибад гІурра муртлисалра цІедеш мадакІаб ! » Инжир илхІяйзиб беръуб .
40021020	МутагІялимтани ил чебаили , тамашабиуб ва иб : « Секьяйда инжир бусягІят берэс биубсив ? »
40021021	ГІисани илдас жаваблис иб : « ХІекьли бурулра хІушази , эгер хІушала дирхни биалли , ва васвасхІедикІадалли , инжирличил барибсицун ахІи , их дубурлизи адалли : „ Ахъбиину , урхьулизи кабики “ или , илра бетарар .
40021022	Дирхули , балгализиб се тиладибарадалра ил бетарар » .
40021023	« Сегъуна ариличил ХІуни илди дирулрив ? » . Ил Аллагьла хъули вакІили , гІякьлума угьухІели , хала кашишунира , халкьла тямадабира бакІиб , ва иб : « ХІуни илди лерилра секІал чила ихтиярличил дирусири ? ХІед илгъуна ихтияр чили гибси ? »
40021024	ГІисани илдас жаваблис иб : « Гьари , Нунира хІушази ца суал хьарбиисну , хІушани Набзира бурая , иличила хІушани бурадалли , Нунира бурисра сегъуна ихтиярличил илди дирулрал .
40021025	ЯхІъяни шиннизиб бизахъни чинадсири ? Зубразибадсирив яра адамтазибадсирив ? » Илди чузиб-саби пикрибухъун : « Эгер нушани „ зубразибадли “ или , бурахІелли , Илини нушази иру : „ ХІуша иличи сен дирххІеуррая , гьатІи ? “
40021026	Амма нушани „ адамли “ или , бурахІелли , халкьлизирад урухкІулра , сенкІун лебтанилра ЯхІъя идбаглизи халирули сай » .
40021027	ГІур илдани ГІисас жаваб чарбатур : « Нушани хІебалехІе » . Илдази Илини иб : « ХІебиалли , чила ариличи хъарахъили дирулрал хІушази Нунира хІебурис .
40021028	КІел уршиличила бурала . ХІушаб се гьанбиркулив ? Ца адамла кІел урши лебри : ил цаибилличи гъамиубли , иб : „ Урши ! ИшбархІи вякьи дила тІутІила анхълизиб хІянчи бара “ .
40021029	Амма илини иб : „ Дигули ахІенра “ . ГІур биалли , сунела пикри барсбарили , анхълизи арякьун .
40021030	ЦархІилличира дудеш гъамиубли , илкьяйда буриб . Уршили жаваблис иб : „ Аркьясра “ , амма архІявкьун .
40021031	Илдазивад чидилли дудешла амру таманбариба ? » Илизи бикІар : « Цаибилли » . ГІиса илдази викІар : « ХІекьли викІулра хІушази : хІекь бурчантира , къехІбунира хІушаб гьалаб Аллагьла ПачяхІдешлизи аркьули саби ,
40021032	сенкІун гІябиддешла гьуйчивад хІушачи ЯхІъя вакІиб , амма хІуша иличи дирххІеуррая ; хІекь бурчантира , къехІбунира биалли бирхаур . ХІушани , ил чебаибкъи , гІурхІелира я пашманхІедиубра , я иличи дирххІеурра .
40021033	Вайти тІутІи дашахъантачила ; « юрт лушантани мучлахІебарибси къаркъаличила » . ЛехІдизирая цархІил буралаличи : ца адамли , тІутІира удатурли , анхълис хІярира дяхъили , тІутІидялчра барили , хІерудибарахъес анхъчибази бедили , сай вахъхІилис дура арякьун .
40021034	ТІутІи дилкьуси замана сабаибхІели , илини анхъчибачи сунес биркуси сабухъ сасахъес къаравашуни бархьиб .
40021035	Амма анхъчибани ца витиб , цархІил кавшиб .
40021036	Илини гІурра цархІилти къаравашуни бархьиб . Илдасра ил бариб .
40021037	Ахирра , илдачи сунела урши вархьиб : „ Белики , илала хІурматбарес “ , — викІули .
40021038	Амма анхъчиба , ил чеили , цализи цали иб : „ Даширая ит кавшили , илала масла букьурти детарехІе ! “
40021039	Анхъчибани ил , анхъла дура арукили , кавшиб .
40021040	ТІутІила анхъла вегІли илдас се бирув гьатІи ? »
40021041	Илизи бикІар : « Анхъла вегІ чарухъунхІели , анхъчибира , гІязабберкІили , кабуршу , сунела заманаличир тІутІи дучили , сунес лугести , цархІилти анхъчибази анхъра бедлуга » .
40021042	ГІиса илдази викІар : « Марлира , хІушани гьачамалра хІебелчІунсив Дурхъати жузази белкІунси : „ Лац лушантани хІейгибарибси къаркъа музализиб бегІлара хІяжатсили бетаур “ или ? Аричини барибхІели саби ил секІал нушала хІулбазиб тамаша бетаурси .
40021043	Илбагьандан бурулра хІушази : Аллагьла ПачяхІдеш хІушазибад кебасили , цІедеш лугути халкьлис бедили бирар .
40021044	Ил къаркъализи чегибсира , кайкили , тІутІуирар , ил къаркъа сунечи кабикибси адамра пІянчІкайу » .
40021045	Илала буралаби дакьили , хала кашишунанира , фарисейтанира аргъиб Ил чучила гъайикІули виъни .
40021046	Илди къайгъилизибри Ил уцес , амма халкьлигІиб урухбиуб , сенкІун Ил идбаглизи халирулри .
40022001	Мекъла сяхІбатличила бурала . ГІиса , буралабачил гъайикІес даимиубли , иб :
40022002	« Зубрала ПачяхІдеш сунела уршилис мекъ барибси пачачи мешули саби .
40022003	ХІера , илини сунела лугъри бархьиб мекъла сяхІбатличи жибарахъес , амма жибарибти бакІес хьулхІебухъун .
40022004	ГІурра бархьиб цархІил лугъри , ишкьяйда или : „ Жибарибтази бурая , хІерикун хІядурли саби , цІерхьдарибти бугъни делгьи сари , гьар секІал хІядурли сари , мекъла сяхІбатличи даширая “ или .
40022005	Амма илдани , ил жи мучлахІебарили , цабехІ чула хъумачи , цархІилти вачурта биркьес арбякьун ,
40022006	цархІилтани илала лугъри батІун ва кабушиб .
40022007	Иличила бакьибси пача гьимукІиб ва , сунела гІяскурти дархьили , лугъри кабушибтира къирбариб , шагьарра цІали бигуб .
40022008	ИлхІели ил сунела лугърази викІар : „ Мекъла сяхІбат хІядурли саби , амма жибарибти лайикьти ахІенри ;
40022009	дукьеная хІябкьяйтачи ва чихъали къаршибикалра мекъла сяхІбатличи жибарая “ .
40022010	Илди лугъри , гьундурачи дурабухъи , лебилра къаршибикибти жибариб — вайтира , гІяхІтира . Мекъла хъали жибарибтани бицІиб .
40022011	Илдачи хІеризес ацІибси пачани мекъла палтар агарли кайибси ца адам чеиб
40022012	ва илизи иб : „ Юлдаш ! ХІу сен ацІибсирив иша мекъла палтар агарли ? “ Ил лехІкахъиб .
40022013	ИлхІели пачани къаравашунази иб : „ Някъбира , кьяшмира дигьи , дурала цІябдешлизи лайвакІая , илар бисара , цулбала кьяржарра дирар .
40022014	Жибарибти бахъал саби , амма чеббикІибти камти саби “ » .
40022015	« Пачас — пачала , Аллагьлис — Аллагьла » . ИлхІели фарисейти , бякьи , вягІдалакабиуб Ил гъайлизив уцес багьандан .
40022016	Илдани Иличи чула мутагІялимтира , Ирод гІевурцантира бархьиб . Илди бакІили , бикІар : « МугІяллим ! Нушани балулра бархьдеш бирахъес ва чисалра гІяхІулахІейрули , лебтазилра дакІу-гьаргли Аллагьла бархьси гьуникад башахъес ХІу гІевугьни ,
40022017	бурагу , ХІед секьяйда билзулив , Римла пачас хІекь бедлугес нушачиб чебсив , яра ахІену ? »
40022018	Илдала суалла вайси мягІналичи шакикили , ГІисани илдази иб : « Сен Дила хІялумцІулрая , кІибяхІянти ?
40022019	Чебаахъая Набзи хІекьлис бедлугуси арц » . Илдани илис динарий хиб .
40022020	Илдази Ил викІар : « Чила сарив иличирти суратра , белкІра ? »
40022021	Илизи бикІар : « Пачала » . ИлхІели викІар илдази : « ХІебиалли , пачас пачала бедая , Аллагьлис — Аллагьла » .
40022022	Ил бакьили , илди тамашабиуб ва , Ил ватурли , арбякьун .
40022023	МицІирирниличила . Ил бархІи Иличи саддукейти гъамбиуб , сабира бебкІибти гІур мицІирбирниличи бирххІерути ва Илизи хьарбаиб :
40022024	« МугІяллим , Мусани иб : „ ДурхІни ахІекІубли , чи-биалра вебкІалли , илала хьунул цархІил узини сунес кариаб ва узис дурхІни абикьаб “ .
40022025	ХІера , лебри нушала верхІел узи : цаибил , хьунулра кариили , сунезивад дурхІя ахІекІубли вебкІиб .
40022026	Илкьяйда кІиэсиллира , хІябэсиллира , хІятта верхІэсиллира кариили сари .
40022027	Илди верхІелра узи бебкІили гІергъи ил хьунулра ребкІиб .
40022028	Илди мицІирбиубхІели , ил чидил узила хьунулли риэсара ? Ил верхІелра узичир хьунулли калунси риалли ? ! »
40022029	ГІисани илдас жаваблис иб : « Дурхъати жузира , Аллагьла цІакьра хІебалули , чердулкІулрая .
40022030	МицІирбиубхІели я хъайчикабирути ахІен , я шери башути ахІен , илди Аллагьла малаикунигъунтили бирар .
40022031	БебкІибти мицІирбирниличила Аллагьли хІушаб дурибтазирад хІебелчІунраяв : „ Ну Ибрагьимлара , ГІисакьлара , Якьублара Аллагь сайра “ .
40022032	Амма Аллагь — ил алхунтас ахІенну Аллагьли сайси , мицІиртас сай » .
40022033	Халкьли илди дикьули , Илала белчІуди-динничи дебали тамашабирутири .
40022034	Халасигъуна вягІза . Илини саддукейти лехІкахъахъниличила бакьили , фарисейти цалабикиб .
40022035	Илдазивад цали сайси Низамла гІялимли , Илала хІялумцІули , хьарбаиб :
40022036	« МугІяллим ! Низамлизиб бегІлара халаси амру чидил саби ? »
40022037	ГІисани илизи иб : « ХІела Аричи Аллагь лебилра уркІила цІакьличил , жайчил ва дагьриличил дигахъен :
40022038	ил саби цаибил ва бегІлара халал амру .
40022039	КІиибилра иличи мешуси саби : „ ХІед хІу кьяйдали , хІела гъамсира дигахъен “ .
40022040	Илди кІелра амру Низамла ва идбагунала хьулчни сари » .
40022041	Фарисейтази ГІисала суалти . Фарисейти цалабикибхІели ГІисани илдази хьарбаиб :
40022042	« ХІушаб МасихІ чи сай или гьанбиркулив ? Ил чила урши сая ? » Илизи бикІар : « Даудла урши сай » .
40022043	Илдази иб : « Сен гьатІи Дауд Илис Аричи викІулив , ишкьяйда бурухІели :
40022044	„ Аллагьли дила Аричизи иб : ‘ Дила балуй шайчи кайъи , ХІела душманти ХІела кьяшмала удиб багьарбиахъайчи ’ “ » .
40022045	Дауд Илис Аричи викІули виалли , секьяйда вирара Ил илис уршили виэс ? »
40022046	Чилилра жаваблис Илизи гъайэс хІебиуб , ил бархІила гІергъи чилилра хьарбаэсра хІебиуб .
40023001	Фарисейтачила ГІисала насихІятуни . ИлхІели ГІиса халкьлизи ва Сунела мутагІялимтази гъайикІесиили ,
40023002	иб : « Мусала мер Низамла гІялимтанира , фарисейтанира буцили саби .
40023003	Илдани дирахъес хъардирути диреная , амма чули дирутиван мадиридая , сенкІун илдани дурули сари , амма дирули ахІен .
40023004	Адамтала хъуцІрумачи декІти ва дихесагарти мухри чедирхьули сари , амма кумек акІахъес тІулалра вяшбарес дигули ахІен .
40023005	Лерилра чула баркьудлуми адамтази чедаахъес дирули сари : андаличирти ва някъбачирти белкІаначилти хІябнира , палтарла сурмира дягІудирахъули сари .
40023006	СяхІбатуначир ва киласабазир цаибти мерани дигахъу
40023007	ва халкьла цахІнабикуначиб чузи саламбикІули дигахъу , илхІелира адамти чузи бикІули : „ МугІяллим ! МугІяллим ! “
40023008	ХІуша биалли , хІушаб мугІяллимти сарра или мадикІудая , сенкІун хІушала МугІяллим ца сай — МасихІ , хІуша лерилра узби сарра ;
40023009	ванзаличир чисалра дудеш илира мадикІудая , сенкІун хІушала Дудеш ца сай , сайра зубрачивси .
40023010	НасихІятчи илира чисалра мадикІудая , сенкІун хІушала насихІятчира ца сай — МасихІ .
40023011	ХІушазивад халал хІушаб къаравашли виаб :
40023012	сунени сай чевяхІируси , увяхІварили вирар , сунени сай увяхІируси — чевяхІирар .
40023013	Балагь-кьадар хІушаб , кІибяхІянти Низамла гІялимти ва фарисейти ! Зубрала ПачяхІдеш гІекІили , я хІуша духІна ахІедицІули , я абацІес дигути абацІахъес хІебалтантас .
40023014	Балагь-кьадар хІушаб , кІибяхІянти Низамла гІялимти ва фарисейти ! Гамъабала мас букни багьандан ва кІибяхІяндешличил дахъхІи дулгни багьандан , ил шайчиб танбихІ имцІали кайсидая .
40023015	ВерхІкаси « балагь хІушаб » . Балагь-кьадар хІушаб , кІибяхІянти Низамла гІялимти ва фарисейти ! ХІушани ца адамалра динничи шурухъахъес урхьнира , дегъра къунздирулра , амма ил бетаурхІели , хІушачивра вайси жагьаннабла уршили ветарахъулрая .
40023016	Балагь-кьадар хІушаб , сукъурти хала тямадаби : „ Аллагьла хъайчи чили хъя баралра , селра ахІен , амма Аллагьла хъа мургьиличи баралли , гІяйибла вегІ сай “ или , дикІулра .
40023017	Абдулти ва сукъурти ! Се халалив : мургьив , яра илди мургьи дурхъадируси Аллагьла хъалив ?
40023018	ГІурра : „ Кьурбанханаличи чили хъя баралра селра ахІен , амма илизибси савгъатличи хъя барибси гІяйибла вегІ сай “ дикІулра .
40023019	Абдулти ва сукъурти ! Се халалив : савгъату , яра ил савгъат дурхъабирахъуси кьурбанханав ?
40023020	Илбагьандан кьурбанханаличи хъя бирусини , иларти лерилра секІайчира хъя бирули сай .
40023021	Илкьяйда Аллагьла хъайчи хъя бирусини илизив ХІерирусиличира хъя бирули сай .
40023022	Зубрачи хъя бирусинира , Аллагьла Тахличира , иличи Кайибсиличира хъя бирули сай .
40023023	Балагь-кьадар хІушаб , кІибяхІянти Низамла гІялимти ва фарисейти ! Шумерилара , хъалталара , гьар журала духълумалара вецІал бутІала ца бутІа закатлис лугули , Низамлизирти бегІлара мягІничерти : судра , ряхІмура , дирхнира датнилис . ХІушани ца бирухІели , итилра хъумхІертес чебсири .
40023024	Сукъурти тямадаби , жибин кьяраэс мяхІкамдикІути , амма валри кьяриути !
40023025	Балагь-кьадар хІушаб , кІибяхІянти Низамла гІялимти ва фарисейти ! ХІушани кьямла чедила ицулра , бухІнала биалли хъям-кьацІлира , къалплира бицІили саби .
40023026	Сукъур фарисей ! Гьаланачи кьямла бухІнала умубара , чедилара умули баахъес .
40023027	Балагь-кьадар хІушаб , кІибяхІянти Низамла гІялимти ва фарисейти ! ХІуша мешудиркулра хІябла дерхьурти тІакьначи , чедила куц хІясибли илди жагадизести сари , амма духІнала бебкІибтала лигубани ва нясдешунани дицІили сари .
40023028	Илкьяйда хІушара чедирадли адамтас хІялалтили кадилзулрая , амма духІнарадли кІибяхІяндешли ва ламусагардешли дицІилрая .
40023029	Балагь-кьадар хІушаб , кІибяхІянти Низамла гІялимти ва фарисейти ! ХІушани идбагунас хІябри дирулрая ва гІябидунала цІелдуби жагадирулрая ,
40023030	ва дикІулрая : „ Эгер нушала дудешунала замана нуша диубти диахІелри , идбагунала хІи картІнилизир нуша илдала дархкьябили детхІерехІери “ .
40023031	Илкьяйда хІушани хІушачи къаршили бикьридеш дирулрая ва хІуша идбагуни кабушибтала дурхІни диъни марбирулрая .
40023032	ХІушала дудешунала умцла чебирцІахъидая .
40023033	ЧІичІлумазирад кадикибти чІичІлуми ! Илала гІергъи секьяйда хІуша уцутирая жагьаннабла танбихІлизирад ?
40023034	Идбагуни хІебалтниличила . Аллагьли бурили саби : „ Илбагьандан Нуни хІушачи идбагунира , пасихІтира , гІялимтира бурхьулра . ХІушани цабехІ кабуршидая ва хІябтІерхьаличи бетирхъидая , цархІилти киласабазиб итидая ва шагьуртазибад шагьуртази дугІиидая .
40023035	Илбагьандан иш дунъя акІубхІейчирадли , Гьабилла хІиличирад дехІдихьили , Аллагьла хъалила дурхъаси мерлара кьурбанханалара ургав кавшибси Варахинна урши Закарияличи бикайчи , кертІибти лебилра идбагунала хІила жавабкардешра хІушачир дирар “ .
40023036	Нуни хІушази хІекьли бурулра : илди лерилра иш гьаннала кьамличи чевкъар .
40023037	Ярусалимличи гІяйибти . Ярусалим , Ярусалим , идбагунира кабуршуси , хІечи бархьибтира къаркъуба итули кабуркІуси ! ГІяргІянира сунела жибхІни дуклумау дурчуливан , хІела дурхІни бучес Нуни чуйнара кьасбарили хьалли , хІу кьабулхІебикири !
40023038	ХІера , гьанна хІушала юрт бацІкабухъи саби !
40023039	Нуни хІушази бурулра : „ ‘ Аричи багьандан Лявкьуси Аллагьли мубаракварибси сай ! ’ “ или , дикІуси замана сабаайчи , хІушани Ну чехІейура ! »
40024001	Аллагьла хъали гъятІбирниличила , дявти дирниличила ва гІелабадкабиркниличила ГІисани гьалахили бурули сай . Дуравхъи , Аллагьла хъуливад аркьухІели , Иличи мутагІялимти гъамбиуб Аллагьла хъа юрт Илизи чебаахъес или .
40024002	ГІисани биалли , илдази иб : « Илди лерилра чедиулрав ? ХІекьли бурулра хІушази : ишаб къаркъаличиб къаркъа кахІевлан , лерилра гъятІаили дирар » .
40024003	Ил Елеон дубурличив кайибхІели , Иличи сабицун мутагІялимти музабухъун ва хьарбаиб : « Бура нушази мурт ил бетарара ? Сегъуна лишан бирара ХІу лявкьнила ва ахират гъамбирнила ? »
40024004	ГІисани илдас жаваблис иб : « Сахъли диирая хІуша чизи-биалра диргІяхІедиргахъес .
40024005	Бахъал лябкьян Дила уличил ва бикІар : „ Ну МасихІ сайра “ . Илдани бахъал чеббулкІахъа .
40024006	Дургъбачила бикьидая , дургъбачила хабурти дирар . ИлхІели хІуша кахмадирудая , сенкІун илди детаэс гІягІнити сари , амма ил гьачамлис ахир ахІен .
40024007	Халкь халкьличи пунтбирар , ца пачяхІдеш — итилличи ; мер-мерличир гашира дирар , мерсра далкьан .
40024008	Илди лерилра — виштІаси виркьуси хьунул адамла гІязабтачи мешули сари .
40024009	ИлхІели хІуша гІязабтази диркахъурая , ва кадуршурая , Дила у багьандан лебилра халкьанани хІуша хІейгидирура .
40024010	Илбагьандан бахъал чеббулкІан ва цали ца убедлуга , ва цаличи цали гьимидулхъахъа .
40024011	Бахъал къалпти идбагуни дакІубухъи , бахъал чеббулкІахъа .
40024012	Ламусагардеш имцІабикІни багьандан , бахъла диги камдирар .
40024013	Лерилра чекасес виубси верцили вирар .
40024014	Низам-зегъала дунъяла иш Инжил лебилра гІяламлис , лебилра халкьанас бикьридешлис багьахъурли бирар . ИлхІели ахирра лябкьян .
40024015	ХІера , Даниял идбагличибад багьахъурси бетаурли , дурхъаси мерличиб жяргабиънила нажасдеш чебаибхІели , белчІес вирусини багьаб ,
40024016	илхІели Иудеялизибти дубуртази бебшаб ;
40024017	хъалчличивсира , се-биалра касес или , хъули камацІаб ;
40024018	авлахъличивсира , палтар касес или , хъули чармайаб .
40024019	Балагь саби илди бурхІназиб дурхІялис баибтас ва михъиртачиб дурхІни бухъахъутас !
40024020	Дулгеная янилизиб яра сут бархІи ил хІебиахъес .
40024021	ИлхІели дунъя биубхІейчибад хІебиубси ва гІур хІебируси бахъ халаси балагь бирар .
40024022	Илди бурхІни къантІхІедарибти диалри , цалра мицІирси жан берцес хІебириб , амма чеббикІибти багьандан илди бурхІни къантІдарили дирар .
40024023	Инсаниятла Урши лявкьни : ил бархІиличила чилилра балуси ахІен ; « мадусадая » . ИлхІели хІушази буралли : „ Иш ишав МасихІ “ , яра „ Ит итав “ — дирхмарудая .
40024024	СенкІун къалпти масихІуни ва идбагуни дакІубулхъан . Илдани , хІушара , имканбакІалли чеббикІибтира чердалкІахъес или , халати гІяламатуни ва мугІжизатуни чедиахъу .
40024025	ХІера , Нуни хІушази гьалахили дурира .
40024026	Эгер хІушази буралли : „ ХІера , Ит чІянкІ авлахъличив “ или , дурамадулхъадая ; эгер буралли : „ ХІера , Ит духІнарти хъулразив “ или , дирхмарудая .
40024027	Машрикьлизиб багьарбиубси лямцІ магъриблизиб чебиули кьяйда , Инсаниятла Уршила вакІнира илгъунали бирар .
40024028	Жаназа лебси мерличи чІакни цаладиркур .
40024029	Илди бурхІнала балагь-кьадарлис гІергъи хапли берхІи билшан , бацлира сунела шала хІелуга , зубартира зубрачирад кадиркур , зубрира гардардулхъан .
40024030	ИлхІели заклизиб Инсаниятла Уршила гІяламат дакІубирар ; дунъяла лебилра халкьани бисибирар ва зубрала гъагултачи айили лявкьуси , чебяхІси цІакьличилси ва чевяхІдешличилси Инсаниятла Урши чейу .
40024031	Дунъя бучІахъуси дядличил Сунела малаикуни бурхъу ва , закла ца дубличибад итил дубличи бикайчи , Сунела чеббикІибти бурчу .
40024032	Инжирла галгализибад гІякьлу касая : илала кьялуби кІантІидиубли , кІинчІбазирад кІари дуралкьес дехІдихьибхІели , дуцІрум гъамли диъни баладая .
40024033	Илкьяйда хІушани илди лерилра секІал чедаибхІели , унзаличи гъамли ахир бакІили биъни багьирая .
40024034	ХІекьли бурулра хІушази , иш кьам бетхІехъили лебалли илди лерилра детарар .
40024035	Закра ванзара детихъур , амма Дила дугьби детхІейхъур .
40024036	Ил бархІиличила ва сягІятличила чилилра балуси ахІен , я малаикунани , я Уршили , чІянкІли Дила Дудешли ахІенси .
40024037	Инсаниятла Урши лявкьути бурхІназиб НухІ идбагла замана биубси кьяйда бетарар .
40024038	Шин чедидерхес гьалабра букутири , бужутири , хъайчикабирутири ва шери башутири — НухІ идбаг гамиличи ацІайчи ,
40024039	ва илдани балуси ахІенри тІурпан бакІили , лебилра гъаркькабарайчи . Илгъуна бирар Инсаниятла Урши вакІнира .
40024040	ИлхІели кІел бирар авлахъличиб : ца арку , цархІил валта .
40024041	КІел бирар шинкьайзиб лукьути : ца арку , цархІил ралта ;
40024042	Илбагьандан дусмадусадая , сенахІенну се замана хІушала Аричи лявкьянал балхІебаладая .
40024043	ХІушаб гІячихъси саби , эгер хъа вегІли балуси биалри се замана хъулки лявкьянал , усхІевси , ва хъа удибад уббуркъахъес хІебалти .
40024044	Илбагьандан хІушара хІядурли диирая , сенкІун чидил сягІятлизив Инсаниятла Урши лявкьусил хІебаладая .
40024045	Сунела лебилра къаравашуначи хІеруди бирахъес ва заманаличиб илди берк-бержличил гІеббурцахъес юртла вегІли катурси халал буюрчи сегъуна вирара ?
40024046	ЧариубхІели хужаимли хІянчилизиахъили варгибси къаравашра талихІчевси сай .
40024047	ХІушази бархьли бурулра : хужаимли илгъуна къаравашличи сунела лебил давла-хазналичи хІерудибарахъесра хъарбиру .
40024048	Эгер ил къараваш сунези сай : „ Дила хужаим жявли-декІар чархІейрар “ викІули ,
40024049	цархІилти къаравашуни итес вехІихьалли , ва , держлукьуначил укра укули , ужра ужалли ,
40024050	гьаналра агарси замана ил къаравашла хужаим лявкьян ,
40024051	ил иту ва кІибяхІянтиван танбихІлаиру . Илар биалли бисара , цулбала кьяржарра дирар » .
40025001	ВецІал рурсиличила бурала . « ИлхІели Зубрала ПачяхІдеш мешули бирар , чиргъмира касили , гелешмешлис гьунибаэс дурабухъунти вецІал рурсиличи .
40025002	Илдазибад шел кабизалачебтири , шел биалли ахІенри .
40025003	Кабизалачебтани чиргъми касили , илдази картІуси гІявадеш кахІесиб .
40025004	Кабизалачебтани чула чиргъмачил бархли тІалхІянабазиб гІявадешра касиб .
40025005	Гелешмеш кьаниубхІели , илди лебилра бускаун .
40025006	Бай дуги тІама-гьама ахъдиуб : „ ХІера , гелешмеш лявкьули , илис гьала дурадухъеная “ .
40025007	ИлхІели лебилра рурсби ахъбиуб ва чула чиргъми далаиб .
40025008	ЧебетхІебаибтани кабизалачебтази иб : „ Нушала чиргъми дилшули сарину , хІушала гІявадеш нушаб бихая “ .
40025009	Кабизалачебтани илдази жаваб бедиб : „ ХІушалаван нушалара камхІебиахъес багьандан , гІявадеш бирцутачи дякьи , асая “ .
40025010	Илди асес арбякьунхІели , гелешмеш вакІиб ва хІядурти иличил барх мекъла сяхІбатличи абацІиб , илхІели къапура гІекІиб .
40025011	Илала гІергъи , цархІилти рурсбира бакІили , бикІар : „ Хужаим , хужаим ! Нушаб унза абхьа “ .
40025012	Илини биалли , илдас жаваблис иб : „ ХІушази бархьли бурулра : хІуша чихъалирал далути ахІенра “ .
40025013	Илбагьандан дусмадусадая , сенахІенну Инсаниятла Урши лявкьуси я бархІи , я сягІят балути ахІенра .
40025014	Ашрапуначила . Илини дурала улкализи аркьуси адамливан биру . Ил адамли , сунела лугъри жибарили , лебдеш хъарбариб :
40025015	цализи илини шел ашрапи дедиб , итиллизи — кІел , цархІиллизи — ца , гьариллис ахъри хІясибли дутІили , арякьун .
40025016	Шел ашрапи касибси арякьи , илди дузахъули , шел гьатІи ашрапи дикахъиб .
40025017	Тяп илкьяйда кІел ашрапи касибсинира кІел гьатІи дикахъиб .
40025018	Ца ашрапи касибсини , бухили ванзализи укабатурли , дигІянбариб .
40025019	ГІяхІцад заманала гІергъи илди лугърала хужаим чарухъун ва лугъразибад лебдеш тІалаббариб .
40025020	Шел ашрапиличилси иличи гъамиубли иб : „ Хужаим ! ХІуни набзи шел ашрапи гири , илдазирад ихди шел гьатІи нуни дикахъира “ .
40025021	Хужаимли илизи иб : „ ГІяхІна , гІяхІси ва марси лагъ ! БиштІасилизив хІу наб марли кални багьандан , халасиличи калтари ; хІела хужаимла шаддеш хІунира бутІа “ .
40025022	КІел ашрапи касибсира гъамиуб ва иб : „ Хужаим ! ХІуни набзи кІел ашрапи гири , илдазирад ихди кІел гьатІи нуни дикахъира “ .
40025023	Хужаимли илизи иб : „ ГІяхІна , гІяхІси ва марси лагъ ! БиштІасилизив хІу наб марли кални багьандан , халасиличи калтари ; хІела хужаимла шаддеш хІунира бутІа “ .
40025024	Ца ашрапи касибсира гъамиуб ва иб : „ Хужаим ! хІу хІебегІунси иршуси ва бурчуси кьяркьси адам виъни нуни валусири .
40025025	Илбагьандан урухиубли , хІела ашрапи ванзализи дигІянбарира . ХІед хІела чарбирулра “ .
40025026	Хужаимли биалли , илис жаваблис иб : „ Вайси ва азгъин лагъ ! ХІуни балулри нуни хІебегІунси иршни ва бурчни .
40025027	ХІебиалли нуни хІези гибси ашрапи вачрукьянабази бедили , бузахъес гІягІнисири , нуни чарухъунхІели ил хайриличил кайсира “ .
40025028	Илизибси ашрапи кебасили , вецІал лерсилизи бедая .
40025029	Лебсилис бедили бирар ва имцІабирар , агарсила лебсира кебасили бирар .
40025030	ХІяжар лагъ дурала цІябдешлизи лайвакІая : илар бисара , цулбала кьяржарра дирар “ .
40025031	Халкьанала чебкадси суд ; « Наб бариб » . Сунела чебяхІдешлизив ва лебилра малаикуначил Инсаниятла Урши вакІибхІели , Сунела чевяхІдешла тахличи кайрар .
40025032	Илала гьала лебилра халкь цалабиркур . Илини букІунни кьяцназирад маза декІардирули кьяйда , цабехІти цархІилтазибад декІарбиру :
40025033	маза балуй шайчи тІашдалта , кьяцни биалли — алгъай шайчи .
40025034	ИлхІели Пачани балуй шайчибтази буру : „ Дукьеная , Дила Дудешли баркатладарибти , дунъяла бехІбихьудличибадал хІушаб хІядурбарибси ПачяхІдешла букьуртили детаирая ,
40025035	сенкІун Ну гушлири — хІушани Наб беркесил гира , Ну милиглири — хІушани Ну шинни вахунра , Ну дуравадси сайри — хІушани кьабулварира ,
40025036	чІянкІулири — хІушани Ну вегІварира , зягІиплири — хІуша Набчи музадухъунра , туснакълаври — хІуша Набчи дакІира “ .
40025037	ИлхІели гІябидунани жаваблис Илизи иру : „ Аричи ! Мурт нушани ХІу гушли чеили , кьацІли вахунсирив ? Яра милигхІели , шинни вахунсирив ?
40025038	Мурт нушани ХІу дугІли чеили , кьабулварибсирив ? Яра чІянкІухІели вегІварибсирив ?
40025039	Мурт нушани ХІу зягІипли яра туснакълав чеили , ХІечи дакІибтирив ? “
40025040	Пачани жаваблис иру : „ ХІекьли бурулра хІушази : Дила бегІлара биштІатигъунти узбазивад цалис илгъуна барибси , Наб барибсира саби “ .
40025041	ИлхІели алгъай шайчибтазира буру : „ Дашеная Набчирадли , нажасуни , илбислис ва илала малаикунас хІядурбарибси даимси цІализи ,
40025042	сенкІун Ну гушлири — хІушани Наб беркесил хІегира ; Ну милиглири — хІушани Ну шинни хІехунра ;
40025043	Ну дуравадси сайри — хІушани кьабулхІерира ; чІянкІулири — хІушани Ну вегІхІерира ; зягІиплири ва туснакълаври — хІуша Набчи хІедакІира “ .
40025044	ИхІели илдани жаваблис Илизи иру : „ Аричи ! Мурт нушани ХІу гушли , милигли , дугІли , чІянкІули , зягІипли яра туснакълав чеили , ХІед къуллукъхІебарибсив ? “
40025045	ИлхІели илдази жаваблис иру : „ ХІекьли бурулра хІушази , Дила бегІлара биштІатигъунти узбазивад цалис илгъуна хІебарибси , Набра хІебарибси саби “ .
40025046	Илкьяйда аркьян илди даимти гІязабтази , гІябидуни биалли — даимти гІямрулизи » .
40026001	Сай убкІниличила ГІисани гьалахили бурни ; кашишуни ва тямадаби ГІисачи къаршили бархбершни . ГІисани илди лерилра гъай тамандарибхІели , Сунела мутагІялимтази буриб :
40026002	« ХІушани балулра кІел бархІила гІергъи Пасхала байрам биъни ва Инсаниятла Урши хІябтІерхьаличи ветирхъни » .
40026003	ИлхІели Кайаф бикІуси хала кашишла азбарлизиб хала кашишунира , Низамла гІялимтира , халкьла тямадабира цалабикили ,
40026004	гІямултачил уцили , ГІиса кавшес пикрибариб .
40026005	Амма байрамла ахІенси замана — халкь пунтхІебиахъес багьандан .
40026006	Вифаниялизив ГІиса вакни . ГІиса Вифаниялизив кьявгала изайзивад сагъиубси Симонничив сайхІели ,
40026007	гачІла тІалхІянализиб дурхъаси гІявадешличилси хьунул адам гъамриубли , Илала бекІ бакиб .
40026008	Ил чебаили , Илала мутагІялимти гІясибиубли , бикІутири : « Се дирутив илди харжани ?
40026009	Ил гІявадеш дурхъали бицили , арц мискинтас дедес вири » .
40026010	Ил багьурси ГІисани илдази иб : « Сен хьунул адам урузрирахъулрав ? Илини Наб гІяхІдеш бариб .
40026011	Мискинти мурталра хІушачил саби , Ну биалли , мурталра хІейрус .
40026012	Дила чарх гІявадешли бакили , Ну илини хІяриихьахъес хІядурварира .
40026013	ХІекьли викІулра хІушази : чинаб Инжил багьахъалра , лебилра дунъяличиб ишини барибсира багьахъурли бирар » .
40026014	Ягьудани ГІиса уведни . ИлхІели вецІнукІирализивад ца , сунесра Кариотлан Ягьуда бикІуси , хала кашишуначи вякьун
40026015	ва иб : « ХІушани наб се лугадая , нуни Ил уведасли ? » Илдани илис хІябцІали гІяббаси гьаладихьиб .
40026016	Илала гІергъи ГІиса уведес или , ил гІяхІси замана бикахъес хІерликайиб .
40026017	Пасхаличи хІядурбиъни . Анзути бехІцІурала цаибил бархІи мутагІялимти ГІисачи гъамбиуб ва Илизи иб : « ХІед Пасхала беркала чинаб барахъес хъарбирулрив ? »
40026018	Илини иб : « Шагьарлизи пулан адамличи дукьеная ва илизи бурая : „ МугІяллим викІули сай : ‘ Дила замана гъамбиубли саби , Дила мутагІялимтачил хІечиб Пасха дурабуркІисра ’ “ » .
40026019	МутагІялимтани ГІиса викІуси кьяйда бариб ва байрамла беркала хІядурбариб .
40026020	ГІисала дугадука ; кьацІ ва кьям . БархІехъ Ил вецІнукІиралра мутагІялимличил илав хъарихьун .
40026021	Илди букес бехІбихьибхІели , иб : « ХІекьли викІулра хІушази : хІушазивад цали Ну уведлугара » .
40026022	Илди хІекьли пашманбиуб , ва илдазивад гьарил Илизи викІескайиб : « Ну ахІенрагу , Аричи ? »
40026023	Илини жаваблис иб : « Набчил барх кьумурла някъ бухибсини Ну уведлугара .
40026024	Инсаниятла Урши кьалли , Сунес белкІунсиван , аркьули сай , амма балагь Инсаниятла Урши сунечивли уведлугуси адамлис , илис бекІлил ахІекІубли гІяхІил бириб » .
40026025	ИлхІели Ил уведлугуси Ягьуданира иб : « Ну кьалли ахІенра , Рабби ? » ГІисани илизи иб : « ХІуни бурири » .
40026026	Илди букухІели , ГІисани кьацІ касиб ва , баркатлабарили , кабердили ва , мутагІялимтас буртІули , иб : « Касая , беркеная — ил саби Дила Кьаркьала » .
40026027	Илкьяйда кьямра касили , баркатлабарили , илдази бедиб ва иб : « Илизирад лерилра дуженая ,
40026028	сенкІун илди , бунагьуни хасардатахъес багьандан бахъал гьанни картІути , Сагаси ВягІзала Дила хІи сари .
40026029	ВикІулрагу хІушази : гьаннала гІергъи гІур хІушачил тІутІила бухъайзирадти хІедужисра , Дила Дудешла ПачяхІдешлизир сагати чягъир хІушачил держайчи » .
40026030	Дезара белчІи , Елеон дубурличи арбякьун .
40026031	Петр бирхаудилизивад улхъни гьалахили бурни . ИлхІели ГІиса илдази викІар : « Ил дугилизир лерилра хІушани Набчи дирхни детихъахъидая . БелкІи саби : „ БукІун каршисра ва дурзамла маза тІутІукадирар “ ;
40026032	Ну мицІиркайубхІели , хІушаб гьалав Галилеялизи аркьясра » .
40026033	Петрли Илис жаваблис иб : « Лебтанилра бирхни бетахъахъалра , нуни бетхІейхъахъис » .
40026034	ГІисани илизи иб : « ХІекьли викІулра хІези : ил дуги , дагъа бучІесбиайчи , хІуни Ну хІяйна уввалтара » .
40026035	Петр илизи викІар : « ХІечил вархли вебкІес чебуркъаллира , ну хІечивад гІелумхІейрус » . Илкьяйда бикІи лебилра мутагІялимти .
40026036	Гефсиманиялизиб . ГІур ГІиса илдачил Гефсимания бикІуси мерличи вакІиб ва мутагІялимтази викІар : « Ишар кадиили каленая , Ну вякьи балга бирис » .
40026037	Сунечил варх Петрра , Заведейла кІелра уршира касили , ил децІикІескайиб .
40026038	ИлхІели илдази ГІиса викІар : « Дила РухІ дебкІесливан децІдикІули сари , ишар Набчил хІедусули каленая » .
40026039	Цакамси гІелумиубли , улгесвяхІиб : « Дила Дудеш ! Имкан биалли , ил гІузрула кьям Набчибад гьарахъли калаб , амма Наб дигусиван ахІи , ХІед дигусиван биаб » .
40026040	МутагІялимтачи чарухъунхІели , илди бусули баргили , Петрлизи викІар : « Илкьяйда ца сягІяталра хІуша Набчил хІедусули дуэс хІедиубраяв ?
40026041	Мадусудая ва дулгеная , черхІедалкІес багьандан : рухІ жигарти сари , кьаркьала биалли гьунарагар » .
40026042	ГІурра гІелумиубли , улгиб , викІули : « Дила Дудеш ! Ил гІузрула кьям Набчибад чебхІебиркалли , ва чекасес чебуркъалли , ХІела ари биаб ! »
40026043	ГІур вакІибхІелира илди гІурра бусули баргиб , сенкІун илдала хІулби декІкадиублири .
40026044	Илди батурли , гІурра гІелумиуб ва хІяйнайсра илгъуна балга бариб .
40026045	ИлхІели , вакІили Сунела мутагІялимтачи , илдази викІар : « ХІуша гьаннара дусулраяв ва бамсриихъулраяв ? ХІера , Инсаниятла Урши бунагькартала някъбази ведлугуси сягІят гъамбиубли саби .
40026046	Айзирая , аркьехІе ; ну уведлугуси гъамирули сай » .
40026047	ГІиса уведили сай ва уцили сай . Ил илкьяйда викІули левли , вецІнукІирализивад ца сайси , Ягьудара ва иличил барх турмачилти бахъал адамтира бакІиб . Илдала ургаб хала кашишунира , халкьла тямадабира лебри .
40026048	Уведлугусини илдази лишан буриб : « Ну Сунечи байикунси Ил сай , Ил уцая » .
40026049	БусягІят ГІисачи гъамиубли , иб : « Салам , Рабби ! » ва Иличи байикун .
40026050	ГІисани илизи иб : « Гьалмагъ , селичи вакІирив хІу ? » ИлхІели бакІили , ГІисачи някъби чедихьиб ва Ил уциб .
40026051	ГІисачилтазивадси цали тур касили , хала кашишунала лагълис бяхъиб ва лихІи чеббикахъиб .
40026052	ИлхІели ГІисани илизи иб : « ХІела тур сунела мерличи кабихьа , сенкІун лебилра тур касибти турлизибадли бубкІар ,
40026053	яра хІед гьанбиркулив Нуни Дила Дудешлизи тиладибарасли , малаикунала вецІнукІира азирла гІяскар хІелуга или ?
40026054	Дурхъати жузази делкІунти секьяйда детурхара , или хІебиалли ? »
40026055	ИлхІяйзиб ГІисани халкьлизира иб : « Къачагъ уцес кьяйда турмачил ва къярдубачил дурадухъира хІуша Ну уцес . Ну биалли , гьарил бархІи хІушачил варх вирира , Аллагьла хъулир хІуша руркъули , илхІели хІушани Ну хІевцира .
40026056	Иш кабикибси саби идбагунала делкІунти детерхахъес багьандан » . ИлхІели , Ил ватурли , лебилра мутагІялимти бебшиб .
40026057	Чихъси судличиб . ГІиса уцибтани Ил хала кашиш Кайафла азбарлизи киб . Илаб хала кашишунира , Низамла гІялимтира , халкьла тямадабира цалабикиб .
40026058	Петр гьарахъ-гьарахъли , Илис гІергъи вашули , хала кашишла азбарлизи ваиб ва , ухІна ацІили , къуллукъчибачил вархли кайиб , ахир чебаэс багьандан .
40026059	Хала кашишунира , халкьла тямадабира , лебилра чебяхІси судра ГІисачи къаршити къалпти бикьридешлигІиб умцІулри , Ил кавшес багьандан ,
40026060	амма баргес бирули ахІенри , гІяхІцад къалпти бикьруми башули биаллира . Ахирра кІел къалпти бикьруми бакІиб
40026061	ва иб : « Ил викІи Аллагьла хъали бехъес ва хІябал бархІила бухІнаб тІашбатес вирусра » или .
40026062	Хала кашиш айзурли , Илизи иб : « Сен селра хІебурулрив ? Илдани хІечи къаршили бикьридеш дирули сари » .
40026063	ГІиса лехІкахъилри . Хала кашишли Илизи иб : « МицІирси Аллагьла у ахъили тиладибирулра , бура нушази , ХІу сайрив МасихІ , Аллагьла Урши ? »
40026064	ГІисани илизи иб : « ХІуни бурири . Амма бурулра хІушази : гьаннала гІергъи гъагъултачив лявкьули , Кьудратла ВегІла балуй шайчи кайибси Инсаниятла Урши чейидая » .
40026065	ИлхІели хала кашишли сунела палтар гъярдердиб ва иб : « Ил Аллагьлис вайта угьули сай ! ГІур нушаб бикьруми селис хІяжатлив ? Илала гъай хІушани дакьира !
40026066	ХІушаб секьяйда гьанбиркулив ? » Илдани жаваблис иб : « БебкІаличи лайикьли сай » .
40026067	ИлхІели Илала дяхІличи тубикІесбииб , дяхъиб ; цархІилти ляжубази бирхъулри
40026068	ва бикІулри : « Бура , МасихІ , ХІед бяхъибси чи саял ? »
40026069	Петрли ГІиса чеввяхъни . Петр дурав , азбарлизив кайилри . Иличи ца къуллукъчи гъамриуб ва иб : « Галилеялан ГІисачил хІура леври » .
40026070	Амма лебталалра гьалав илини ГІиса чеввяхъиб , или : « ХІу се рикІулрил балули ахІенра » .
40026071	Къапулизивад дураулхъухІели , ил цархІилли чеиб ва илабтази иб : « Илра леври Назорейлан ГІисачил » .
40026072	Илини гІурра чеввяхъиб , „ Илгъуна Адам хІелас “ или .
40026073	Камси замана дикибхІели , илаб тІашти гъамбиуб ва Петрлизи иб : « Дурусли , хІура илдазивадси сайри , сенкІун хІела декІарти гъайли хІу уведлугулри » .
40026074	ИлхІели ил хъямаиркьескайиб , „ Илгъуна Адам хІелас “ или . Хапли дагъа бучІесбииб .
40026075	ИлхІели Петрлис ГІисани бурибси гьанбикиб : « Дагъа бучІесбиайчи ХІуни ну хІяйна чевирхъура » . Илавадли дуравхъи , кьутІкьули висиииб .
40027001	Пилатла суд ; Ягьудала ахир . Савли дикибхІели , лебилра хала кашишунала ва халкьла тямадабала мажлис биуб , Ил кавшес багьандан .
40027002	Илдани вигьи , Ил улкала бекІ Понтий Пилатличи арукиб .
40027003	ИлхІели Ил уведибси Ягьудани , Ил судлаварни чебаили , пашманиуб ва хала кашишунасра , халкьла тямадабасра хІябцІали гІяббаси чардариб ,
40027004	ва иб : « ГІяйибагарти хІи удедили , нуни бунагь барира » . Илдани биалли , илизи иб : « Нушаб илала се авара ? ХІед дигуси бара » .
40027005	Аллагьла хъулир арцра лайдакІили , ил дуравхъи арякьун ва гІяндикиб .
40027006	Хала кашишунани арц касили иб : « Ишди киласала хазнаханализи кадихьес асухІебирар , сенкІун хІила багьа саби » .
40027007	ГІур вягІдалабиубли , илди арцлис тІалхІянала устала ванза асиб , дурабадти хІярибирхьес багьандан .
40027008	Илбагьандан ил ванзалис « хІила ванза » или , бикІули саби .
40027009	ИлхІели Еремия идбагличибад багьахъурси бетерхур . Илини ибсири : « Израилла дурхІнани Багьалаварибсила хІябцІали гІяббаси касиб ,
40027010	ва , набзи Аллагьли бурибси кьяйдали , тІалхІянала устала ванзалис дедиб » .
40027011	ГІиса биалли , Римли катурси улкала бекІла гьала тІашизур . Улкала бекІли Илизи хьарбаиб : « ХІу жугьутІунала Пача сайрив ? » ГІисани илизи иб : « ХІу викІулри » .
40027012	Хала кашишунанира , халкьла тямадабанира Сай гІяйиблаварибхІели , Илини жаваблис селра хІеиб .
40027013	ИлхІели Илизи Пилат викІар : « ХІуни хІебикьулрив сецад лебал ХІечи къаршили бикьридеш дирути ? »
40027014	Илис жаваблис цалра дев хІебуриб , илбагьандан улкала бекІ хІекьли тамашаиуб .
40027015	Улкала бекІли БехІцІурала байрамлис бузахъуси гІядат лебсири , халкьла тилади хІясибли ца туснакъчи ваткайуси .
40027016	Илзамана туснакълизив Варавва бикІуси хабардерхурси туснакъчира леври .
40027017	Илкьяйда халкь цалабикибхІели , Пилатли илдази иб : « Чи азадватурли дигулрав хІушаб : Варавва , яра МасихІ бикІуси ГІиса ? »
40027018	Илини балулри ГІиса кьясдешличивли уведибси виъни .
40027019	Илзамана , суд бируси мерличи ил кайибхІели , илала хьунуй пулан вархьиб ва бурахъиб : « Селра мабирид Ил Бунагьагарлис , сенахІенну муэрлизир нуни Ил багьандан дахъал чекасира » .
40027020	Амма хала кашишунани ва халкьла тямадабани халкь бирхаахъур ва ГІиса кавшахъес багьандан , ВараввагІеббикахъиб .
40027021	ИлхІели улкала бекІли илдази хьарбаиб : « КІилизивад Нуни чи ваткаили дигулрая ? » Илдани иб : « Варавва » .
40027022	Пилат илдази викІар : « МасихІ бикІуси ГІисас нуни се бируси ? » Лебилра бикІар : « ХІябтІерхьаличи чеветяхъя » .
40027023	Улкала бекІли иб : « Сегъуна вайдеш барилив гьатІи Илини ? » Амма илди гьатІира ахъли вявбикІулри : « ХІябтІерхьаличи чеветяхъя » .
40027024	Селилра кумекхІебирни ва халкьла гъузгъалдидеш имцІадикІни чебаили , Пилатли , шин касили , халкьла гьалар някъби дирцили , иб : « Иш Бунагьагарла хІилизив ну гІяйибла вегІ ахІенра . ХІердикІеная хІуша » .
40027025	Жаваблис лебилра халкьли иб : « Илала хІи нушачир ва нушала дурхІначир дирар » .
40027026	ИлхІели илдас Варавва ваткаиб , ГІиса биалли , витили , хІябтІерхьаличи чеветяхъяхъес ведиб .
40027027	ХІи хІунтІена гІяба ва занзбала таж ; хІябтІерхьаличи чеветяхъни . Улкала бекІла бургъантани , ГІиса касили , Ил алав лебилра хІуреба бучиб ,
40027028	ва , чІянкІуварили , Иличи хІунтІена бухъяна халатра чегьур .
40027029	Занзбала таж барили , бекІличи чебииб ва балуй някълизи гІяйсара бедиб . Илала гьала кьукьубачи кабизурли дукалкІулри : « Разиии , жугьутІунала Пача ! » , — бикІули .
40027030	Иличи тубикІулри ва , гІяйса кебасили , Илала бекІлизи бирхъулри .
40027031	Иличибад чебдукарбяхІибхІели , халат убкасили , Сунела палтар чегьур ва хІябтІерхьаличи чеветяхъес арукиб .
40027032	ДурабулхъухІели , илдас Симон бикІуси киринейлан къаршиикиб . ГІиса чеветирхъуси хІябтІерхьала къанч илизи бихахъес бедиб .
40027033	Голгофа бикІуси мерличи баибхІели ,
40027034	Илизи держахъес гьими гъудурбарибти чягъир дедиб , амма Илини халдарили , держес хьулхІевхъун .
40027035	Чеветяхъибтани биалли , чІалабушили , Илала палтар дуртІулри ,
40027036	ва , кабиили , Илис къараулбирулри .
40027037	Илала бекІла чеди , гІяйиб иргъахъуси белкІра баршиб : « Иш ГІиса сай — жугьутІунала пача » .
40027038	ГІисачибад чебдукарбирхІни . Иличил бархли , ца балуй ва итил алгъай шайчи кІел къачагъра чебетяхъиб .
40027039	ШалгІеббулхъути , бурга гьакІбикІули , хІулбуцІуна бугьулри
40027040	ва бикІулри : « Аллагьла хъали гъятІаили , хІябал бархІили тІашбалтуси ! ХІуни ХІу верцахъи ! Эгер ХІу Аллагьла Урши виадли , къанчличивад кацІи » .
40027041	ИлтяхІярли хала кашишунира , Низамла гІялимтира , халкьла тямадабира Иличибад дукарбирхІули , бикІулри :
40027042	« Сунени цархІилти уцахъули вири , гьанна Сунени Сай верцахъес вирули ахІен , эгер Сай Израилла Пача виалли , къанчличивад кацІаб , илхІели нушара Иличи дирхарехІе .
40027043	Аллагьличи игьдибарбихьилри , гьанна Илис гІягІнили виалли верцахъаб . СенкІун Илини иб : „ Ну Аллагьла Уршира “ » .
40027044	Илкьяйда Иличил бархли чебетяхъибти къачагъунира Илис биргулри .
40027045	« Сен ХІуни Ну ватурра ? » . СягІят вецІнукІираличибад хІябличи бикайчи лебилра ванзаличи цІябдеш чебихьун ,
40027046	сягІят урчІемал диркухІели , ГІиса ахъли вявикІесвяхІиб : « Эли , эли , лема савахтани ? Дила Аллагь , Дила Аллагь ! Сен ХІуни Ну ватурра ? »
40027047	Илди дакьили , илаб тІаштазибад цабехІти бикІулри : « Илияслизи жиикІули сай Ил » .
40027048	ИлхІели илдазивад цали , шинижан чягъирлизи кагили , тІерхьаличи баршили , Илизи бержахъес бедиб .
40027049	ЦархІилти бикІулри : « ТІашдизирая , хІердикІехІе ил верцахъес Илияс лявкьянал » .
40027050	Ахъли вяврабяхъили , ГІисани жан дедиб .
40027051	ИлхІели Аллагьла хъулибси пардав гъярбердили , кІибайбикиб ; ванза зерзербухъун ва къаркъа пІякьдикиб ;
40027052	хІябрира мягІдиуб ва дурхъати адамти мицІирбиубли , дурхъаси шагьарлизи бакІиб ва бахълис гьалабизур .
40027053	
40027054	ГІисас къараулбирути даршла бекІли ва иличил бархтани илди чедаили , дебали кахбиуб ва иб : « ХІекьдешличира , Ил Аллагьла Урши сайри » .
40027055	Илаб , галилеялан ГІисас гІергъи бакІибти ва Илис къуллукъбирути , гьарахълабад хІербикІули хьунул адамтира лебри .
40027056	Илдала ургаб лебри Мария Магдалинара , Якьубла ва Юсияла неш Марияра , Заведейла уршбала нешра .
40027057	ХІяриихьни . БархІи ахъибхІели , Аримафеялизивадси , ГІисачив учІули калунси , сунес Юсуп бикІуси давлачев адам вакІиб .
40027058	Юсуп , Пилатличи вякьи , ГІисала жаназа арбухахъес ихтияр га или тиладиухъун . Пилатли жаназа бедахъес хъарбариб .
40027059	Илини жаназа убяхІасили , капайзи бергур
40027060	ва , шурмазиб биркъубси , сунези гьалав чилра кахІейхьибси хІябла ухІна кайхьили , халаси къаркъара гьабихьили , арякьун .
40027061	Илаб Мария Магдалинара , цархІил Марияра лебри , хІябличи бяхІчили кабиибти .
40027062	ХІябла гьалаб къараул . ЖумягІ бархІила гІергъиси бархІи хала кашишунира , фарисейтира Пилатличи бакІиб
40027063	ва иб : « Хужаим ! Нушаб гьанбикиб , Ит къянбарли мицІирли левалхІелил иб : „ ХІябал бархІила гІергъи мицІиркайрус “ или .
40027064	Илбагьандан хІябал бархІи дикайчи хІяблис къараулбарахъес хъарбара , сенкІун Илала мутагІялимти дугели бакІили жаназа арбухалли , ил гІергъиси къяна цаибилличиб вайси бетарар » .
40027065	Пилатли илдази иб : « Къараулти касая , хІушаб дигусиван къараулбарая » .
40027066	Илди бякьи , хІябла гьала къараулти кабатур ва къаркъаличи мугьурдяхъиб .
40028001	ГІиса мицІириъниличила малаикли багьахъни . Сут бархІи шалгІеббухъи гІергъи , цархІил жумягІла бехІбихьудла цаибил бархІи савли Мария Магдалинара , цархІил Марияра хІяб чебаэс бакІиб .
40028002	ИлхІели цІакьли мерсдакьун , сенкІун зубразивад кацІибси Аллагьла малаик , хІябла унзаличибад къаркъа убкасили , иличи кайилри .
40028003	Илала куц лямцІлагъунари , иличирти палтарра дяхІиван цІублири .
40028004	Илизибад урухбиубли , къараулбирути руржесбииб ва бебкІибтигъунбиуб .
40028005	Малаикли , хьунул адамтачи дугьайзурли , иб : « УрухмакІудая . Балулра хІуша къанчличи чеветяхъибси ГІисагІир умцІули диъни .
40028006	Ил ишав агара — Ил , бурибси кьяйдали , мицІиркайуб . Гъамдиубли хІердизирая Аричи кайхьунси мерличи
40028007	ва , къалабали дякьи , Илала мутагІялимтази бурая , Сай вебкІибихІивад мицІириубли , хІушаб гьалав Галилеялизи аркьули сай ва илав чейида , или . ХІера , хІушази нуни бурира » .
40028008	ГІисас хьунул адамти къаршибикиб . Къалабали хІяблизибад дурабухъи , Илала мутагІялимтази багьахъес халаси урехиличил ва разидешличил дуцІбухъун .
40028009	Илала мутагІялимтази багьахъес илди аркьухІели , илдас ГІиса цугикиб ва иб : « Разидиирая ! » Илди , гъамбиубли , Илала кьяшми дуциб ва Илис икрамбариб .
40028010	ИлхІели илдази ГІисани иб : « УрухмакІудая , дякьи , Дила узбази бурая Галилеялизи букьяхъес , Илав Ну илдани чейура » .
40028011	Хала кашишунани къараулти асни . Илди аркьухІели , цацабехІти къараултани , шагьарлизи бухІнабухъи , хала кашишунази бетаурсиличила буриб .
40028012	Хала кашишуни халкьла тямадабачил гьунибаили , мажлис барили , бургъантас дахъал арц дедиб ва иб :
40028013	« Бурая , нуша дусухІели , Илала мутагІялимти бакІили , дугели Ил вигІун или .
40028014	Эгер ил хабар улкала бекІличи баалли , хІушаб селра хІебарахъес нушани къайгъибирехІе » .
40028015	Илдани , арц касили , чузи бурибсиван бариб . Ил хабар гьанналичи бикайчи жугьутІунала ургаб тІинтІбиубли саби .
40028016	ВецІнуцара мутагІялимлис гьалаизни ; « Дукьеная , лебилра халкьани бяркъяя … » . ВецІнуцара мутагІялим биалли , ГІисани букьяхъес хъарбарибси , Галилеялизибси дубурличи арбякьун .
40028017	Илав Ил чеили , икрамбариб , амма цацабехІти васвасбухъун .
40028018	Гъамиубли , ГІисани илдази иб : « Ванзалара заклара ари Набзи гибси саби .
40028019	Илбагьандан , ардякьи , лебилра халкьани бурсибарая , Дудешла , Уршила ва Дурхъати РухІла у багьандан бизахъули ,
40028020	Нуни хІушачи хъарбарибсиван гьар секІал дузахъес руркъули . Ну хІушачил вирусра лерилра замунтазив , ахирличи бикайчи . Амин » .
42001001	Жузла мурад . Нушачир детаурти анцІбукьлумачила хабурти бахъли гьаларра цаладирхъутири .
42001002	Илди секІал илдани чейули детаурти диънира , саби илди Девла къуллукъчиби биънира ашкарси секІал саби .
42001003	Нунира , хІурматчевси Феофил , гьар секІал бекІбархІиличирадал ахтардидарили , гьабгІергъили хабар белкІес
42001004	ва нуни белгили далути секІал марти диъниличи хІура таманни вирхаахъес кьасбарира .
42001005	Шизиб бизахъан ЯхІъя алкІниличила гьалахили бурни … Гьирад Иудеяла пачали вируси замана лебли буили саби : Авияла кьукьялизивадси , сунес Закария бикІуси , ца кашишра ; Гьарунна кьамлизирадси , сунес Елизавета бикІуси , илала хьунулра .
42001006	Илди кІелра Аричила амруби ва хъарбаркьуни дархьли тамандирути , Аллагьла гьалаб хІялалти мухлисуни сабри .
42001007	Илдала дурхІни акІубти ахІенри , сенкІун Елизавета жугъан сарри , илди кІилалра гІяхІцад гІямрура ардякьири .
42001008	Ца гьачам , Закарияни Аллагьлис балга бирухІели ( ил барес кашишуналара сунелара яргала чебла сабри ) ,
42001009	Аллагьла хъулибси кашишунала ургаб бузуси гІядат хІясибли , Аллагьла хъули ацІили , кьурбанбарибси секІал кабирхьуйхІир бизиси тІемла гІявадеш абалкахъи гавдушес илис чІалабаиб .
42001010	Илар гавдуршухІели , лебил халкь булгули дураб тІашлири .
42001011	Хапли илис Аллагьла малаик гьалайзур — ил гавдушибси мерла балуй шайчив тІашкайзурлири .
42001012	Малаик чеили , Закария хІяккайзур ва гІур урухиуб .
42001013	Амма малаикли илизи иб : « УрухмакІуд , Закария , хІела балга кьабулбариб , хІела хьунул Елизаветани уршира виркьу , илис хІуни ЯхІъя ибси ура бирхьид .
42001014	Илини хІед халаси харидеш лебху ва ил акІниличи бахъал разибирар .
42001015	СенкІун Аллагьли ил дебали чевяхІиру . Илини я чягъир я держ хІедужу ва акІубхІейчивадал ил ЧеряхІти РухІли давлачевиру .
42001016	Илини хІекьли бахъал Израилла халкь чула Аричи Аллагьличи чарбиру .
42001017	Ил Арикарличив гьавиубли вашар ва рухІлара цІакьлара шайчив Илиясгъуна вирар , илини дудешхъалара дурхІналара уркІби чула саби-ургар уржахъу , илини мутІигІхІебиубтира хІялалси гьуйчи дурайу , Арикар чучи вакІибхІейс , халкьра хІядуркабиру » .
42001018	Закарияни малаиклизи иб : « Ил марси биъни нуни секьяйда багьес вирусу ? Нура ухънаваилра , дила хьунулра жагьли ахІен » .
42001019	Илис жаваблис малаикли буриб : « Ну Аллагьла мякьлавси Жабраил сайра . ИкІини ну хІези гъайикІахъес ва хІези ил разиси гІяхІ хабар бурахъес вархьибсира » .
42001020	Нуни хІези бурибси секІалра замана баили гІергъи бетарар . Амма , хІу дила гъайличи вирххІеъни багьандан , хІела гъай детихъур ва лерил илди мардируси замана сабаайчи хІед лехІкахъес чевкъар .
42001021	Ил замана халкь Закариячи хІерлири ва ил Аллагьла хъулив сен багьлакайубсира или пикрилизиахъилри .
42001022	Дуравхъи хьалли , Закарияни гъайэс хІейуб . Илдани багьур Аллагьла хъулиб илини чедибад гьалабизурси чебаъни . Закарияни илдази някъбачил лишанти дирули , баянбирулри , амма сай тилхъавли калун .
42001023	Сунела къуллукъбируси замана ахъибхІели , Закария хъайгІи чариуб .
42001024	Камси заманала гІергъи илала хьунул дурхІялисраиб ва шел баз юртларад дурахІерухъи деркІиб .
42001025	Ил рикІулри : « Халкьла гьалар набчила дурути дирглуми набчирадли черардукес багьандан , иш Аричини наб гибси сай , Сунени ишди бурхІназиб уркІецІибарили » .
42001026	ГІиса МасихІ алкІниличила малаикли Мариямлизи бурибси гІяхІ хабар . Урегэсил базличив Галилеялизибси Назарет бикІуси шагьарлизи Аллагьли вархьибси Жабраил малаик
42001027	Даудлизивад акІубси Юсуп ибси уличилси адамлис урарибси рурсиличи вакІиб . Ил рурсилис Мариям бикІусири .
42001028	ВакІили Жабраил , иличи дугьайзур : « ХІези саламикІулра , Аллагьли черрикІибси адам ! Аричира хІечил сай ! »
42001029	Ил уркІрухъи пикририкІулри : « Ишини набзи дурибти сегъуна мягІнала гъай сарира ? »
42001030	Малаикли иличи дугьайзурли иб : « ХІу Аллагьла уркІецІилиур саррину , урухмакІуд , Мариям !
42001031	ХІу дурхІялисриуд , хІуни Уршира виркьид , Илис ГІиса ибси ура бирхьид .
42001032	Ил чевяхІсили ветарар ва Илис ЧевяхІсила Урши или бикІар . ЧевяхІси Аллагьли Илис Сунела минала хала дудеш Дауд пачала тахра бедлуга .
42001033	Якьубла наслулис даимси пачали вирар ва Илала пачадеш ахир агартили дирар » .
42001034	Амма Мариямли малаиклизи хьарбаиб : « Ну шерир хІериасли , ил секьяйда биэс бируси ? »
42001035	Малаикли илис жаваб бедиб : « Дурхъати РухІ хІези кадицІур ва ЧевяхІсила цІакь дакІубирар . Илбагьандан акІубси Дурхъаси ДурхІялис Аллагьла Урши сай илира бикІар .
42001036	ГІур , ХІела тухум Елизаветара гьанрикахъа гьари : ил рухънараили риалра , дурхІялисраили гьанна урегэсил баз риубли сари , илкІун жугъан сарри .
42001037	Аллагьли се-дигара барес вирар » .
42001038	ИлхІели Мариямли иб : « Ну Аллагьла арилизир сарра . Гьар секІал хІуни бурибси тяхІярли диаб » .
42001039	Елизаветачи букьни . Илала гІергъи камси замана дикибхІели , Мариям къалабарикили Иудеяла дубуртазибси шагьарлизи аррякьун .
42001040	Закарияла юртлизи арацІили , Илини Елизаветас салам бедиб .
42001041	Сунези ибти Мариямла саламла гъай дакьибхІели , Елизаветала канилавси дурхІяра вяшухъун . Елизаветази Дурхъал РухІ хьурадиуб .
42001042	Ахъси тІамаличил вявра или , Елизаветани иб : « Хьунул адамтазирад ХІу сарри Аллагьли черрикІибси ! ХІела канилавси дурхІяра Аллагьли чеввикІибси сай !
42001043	Дила Арикарла Неш набчи ракІес ну чи сарсира гъари ? !
42001044	ХІела гъайла тІама дила лихІбани бакьибмадан , дила канилавси виштІалра валли разили шикьикІесвяхІибгу .
42001045	Сунези Аричини бурибсиличи рирхаурси , ил ирхІилирси адам сари » .
42001046	« Дила рухІли Аричи мубаракирули сай » . ГІур Мариямли иб : « Дила рухІли Аричи мубаракирули сай ,
42001047	Берцудила ВегІ Аллагьли дила рухІ разидарили ,
42001048	ну гІядатла адам чераира . Гьаннала гІергъи лерил наслубала адамти наб талихІчерси сари или бикІар .
42001049	СенкІун Кьудратла вегІли наб барибси секІал лебгІебал халаси саби , Илала ура дурхъаси саби !
42001050	Сунечи мутІигІтачи Илала уркІецІи наслубачибад наслубачи чеббашар .
42001051	Илини Сунела цІакьси някъли гьакІбарили — чус гьандикибти пикрумира сабира уктемси агьлу гьабяхъиб .
42001052	ЦІакьла бегІти къуллукъуначибад убасили , убяхІти ахъбуциб .
42001053	Гуштас лебдеш бедиб , давлачебти биалли селра хІебедили бархьиб .
42001054	Сунес къуллукъличибти израиллантас , нушала гьаб-убла бегІтала , Ибрагьимла ва илдала наслула гьалаб даималлис чеасибси гьанбикили , Ил икьалакайуб . Иличила нушала дудешунази буриб » .
42001055	
42001056	Елизаветачир хІябал базцадхІи кали , Мариям сунела хъайгІи чаррухъун .
42001057	ЯхІъя акІни ва илис у бихьни . ДурхІя варкьес замана баибхІели , Елизаветани урши варкьиб .
42001058	Елизаветас Аричини барибси ряхІмула анцІбукьличила бакьили , илала унрубани ва узи-уршили ил мубаракрариб .
42001059	ГехІэсил бархІи илди урши суннатварес бакІиб ва дудешлис кьяйда илисра Закария ибси у бихьеслибариб .
42001060	Амма нешли , иличи кьабулхІерикили , иб : « ХІебирхьехІену , ЯхІъя бирхьехІе » .
42001061	Амма илдани иб : « Ил у хІела агьлулизибалра агарагу » .
42001062	Ва , лишанти дирули , дудешлизи уршилис сегъуна у бихьес дигулрив или суалбухъун .
42001063	Закарияни , биштІаси уркьули гая или , тиладибарили , илизи белкІун : « Илала у ЯхІъя саби » . Лебилра тамашакабиуб .
42001064	Илмадан Закарияла гъай дакІиб ва , гъайикІесвяхІибхІели , ил Аллагьлис улгесвяхІиб .
42001065	Лебилра унруби урухбиуб ва Иудеяла лерилра дубуртала мераначир дурути гъай илди гІяламатла анцІбукьлумачилацун сарри .
42001066	Иличила бакьибси гьарра адам сунези сай викІусири : « Ит дурхІялизивад чи ветаэсара ? » Аричи иличил вархри .
42001067	« Аллагьли талихІлис вархьибси Арикар » бикІуси Закарияла далай . Илала дудеш Закариязира Дурхъати РухІ хьурадиуб . ГІур илра караматти секІал дурули гъайикІесяхІиб :
42001068	« ЧевяхІирехІе Арикар — Израилла Аллагь ! Илдас кумекбарес вакІибсира , Сунела халкьлис азаддеш гибсира Ил сай ;
42001069	Сунела къуллукъчили сайси Даудла наслулизивад вархьибси ЧевяхІси Берцуди Лебхан Ил сай .
42001070	Жявси заманализибал Сунела дурхъати идбагунала мухІлубачил Сунени чеасибсири ,
42001071	душмантазибадра , нушачи гьимикартили сабти леблизибадалра нушаб берцуди хес ;
42001072	Нушала дудешуначи ряхІмучевсили виэс ва Сунела дурхъаси ВягІда гьанбикахъес ,
42001073	нушала хала дудеш Ибрагьимла гьалаб барибси Сунела хъялис марли виэс
42001074	уруххІекІули , нушала душмантазирад азадли нуша хІердиахъес , нушала гІямрула бурхІни лералцадхІи Сунела гьалар хІялалтили ва диннис мартили диахъес .
42001075	
42001076	ХІу , дила виштІал , ЧевяхІси Аллагьла идбаг ветаруд , сенкІун Илис гьуни кабихьес багьандан ва халкьлизи саби берцесра биркур , илдала бунагьунира хасаркадалтути сари или , бурес багьандан хІу Арикарлис гьалавад вашуд .
42001077	
42001078	Нушачи чедивад кацІибсини , нушала Аллагьла малхІямси уркІецІили гьаббикІуси берхІиливан нуша шаладирура .
42001079	Илини цІябдешлизибти ва бебкІала дяхІцІилиубти халкь шалабиру . Нушала кьяшми даршудешла гьуникад дашахъу » .
42001080	Урши биалли халакайулри , дагьрира чеимцІадикІулри . Израилла халкьла гьалав вагьариэси замана сабаайчи , чІянкІ авлахъличив хІерирулри .
42002001	ГІиса акІни . Ил замана лебил улкала халкьла лугІи белкІахъес Римла пача Августла хІукму дурабухъун .
42002002	Сириялис Квиринийли бекІдеш дирес вехІихьила илгъуна балбуц бегІлара гьалаб дурабуркІулри .
42002003	Ил багьандан саби белкІахъес халкь вегІ-вегІла шагьуртази чарбухъун .
42002004	Галилеяла Назарет шагьарлизивадси Юсупра Даудла агьлула наслулизивадси виъни багьандан , Иудеялизибси сунес Вифлеем или бикІуси Даудла шагьарлизи арякьун .
42002005	Сай велкІахъес ил дурхІялисраибси сунела гелешмеш Мариямличил вархли арякьун .
42002006	Илди ВифлеемлизибхІели , Мариямли дурхІя варкьес дурусли замана баилри .
42002007	Илини цаибси Урши варкьиб ва вергурли тІенилизи кайхьиб , сенкІун илдани гІяхІлала юртлизиб чус мер баргес хІебиуб .
42002008	ХІенкьулабачи малаик вакІни . Ил дуги чула хІункьрас гузетчидеш дарахъес кабатурти адамтира лебри .
42002009	Хапли илдала гьала Аллагьла малаикра гьаласайзур ва Аричи чевяхІирули рурхІути нурли илди лебилра шалабариб .
42002010	Малаикли илдази буриб : « Урухмайрудая ! Ну лебилра халкьлис чебяхІси разидешла лебгІебал халаси хабар хили сайра хІушачи вакІибси .
42002011	ИшбархІи Даудла шагьарлизив хІушаб Берцудила вегІ — МасихІ , Арикар акІубси бархІи саби .
42002012	ХІера хІушаб лишанра : дукьядалли , руггурмазиуцили , тІенила кайхьибси дурхІя ургидая » .
42002013	Хапли малаикла мякьлаб Аллагьлис дезна биркьути зубрала агьлу багьарбиуб .
42002014	Илди бикІулри : « Деза биаб чихъ зубрачивси Аллагьлис , ванзаличир Илала дигилиубти адамтас даршути гІямрура диаб ! »
42002015	Малаикуни гІелабяхІ зубрачи чарбухъунхІели , гузетчибани цализи-цали иб : « Даширая , Вифлеемлизи ардякьи , Аричили дурибтазирад се мардиублил балехІену » .
42002016	Илди къалабали ила бакІибхІели , Юсупличил рархли Мариямра , тІенила каркьибси ДурхІяра баргиб .
42002017	ДурхІя чеибхІели , илдани адамтази Ил дурхІяла черкад чузи малаикли дурибти гьар секІайчила буриб .
42002018	Илди дакьибти лебил халкь хІенкьулта бурибсиличи тамашабиуб .
42002019	Мариямли лерил секІал уркІиладуциб ва илдачила пикририкІесряхІиб .
42002020	ХІенкьулти биалли , чус чебаэсра бакьесра бикнилис Аллагьлис дезна биркьули , гІелабяхІ чарбухъун .
42002021	Аллагьла хъулив ВиштІал Симеонничил ва Анначил гьуниваъни . ГехІел бархІи дикили , ДурхІя суннатлаварес замана баибхІели , Илис , Сай канилав вагьариэс гьалабал Сунес Малаикли бедибси , ГІиса ибси у бихьиб .
42002022	Мусани кабихьибси Низам хІясибли , умуирнила гІядат дураберкІес замана баибхІели , Мариямлира Юсуплира чула Урши Аричис багъишлаварес Ярусалимлизи хиб .
42002023	СенкІун Аричила Низамлизиб бурили саби : « Гьарилра акІубси мурул жинсла цаибил дурхІя Аллагьлис багъишлаварили виэс гІягІниси сай » .
42002024	Аричила Низамлизиб гІурра « КІел улугь яра лагьала кІел дурхІя гьатІи кьурбандарес чевкъар » илира бурили саби .
42002025	Илзамана Ярусалимлизив левли сай сунес Симеон бикІуси адам . Ил хІялалси , диннис марси , Израиллис кумекличи хІерси ва сунези Дурхъати РухІ хьурадиубси адам сайри .
42002026	Дурхъати РухІли Симеоннизи гьалахили бурибсири Аллагьла МасихІ чехІеили левалцадхІи хІу убкІхІебкІуд или .
42002027	РухІли чебурниличивли , ил Аллагьла хъули вакІиб . Бузуси гІядат хІясибли , суннат барахъес кили чула дурхІя ГІисара сабира бегІти ила бакІибхІели ,
42002028	Симеонни Ил някъбази сасиб ва , Аллагьлис дезара барили , иб :
42002029	« Арила ВегІ , ХІела лагъ ХІуни гьанна паргъатли ваткайулри , сенкІун ХІуни бурибси ХІуни таманбирулри :
42002030	Лебилра халкьанас Берцуди ХІезибад биъни дила хІулбани чебаира .
42002031	
42002032	Ил — Аллагь хІелути агьлу шалабарес ухуси Шала сай ва ХІела Израилла халкьла ЧевяхІдеш сай » .
42002033	ГІисачила Симеонни дурутачи дурхІяла дудешра Илала нешра тамашакабирули лехІихъутири .
42002034	Симеонни илдас Аллагьла уркІецІи балгун , Илала неш Мариямлизи иб : « ХІера , Ил кайхьунси багьандан Израилла бахъал халкь чула къуллукъуназибад булхъан , бахъла даража ахъбирар .
42002035	ХІела уркІи турливан кІибайбиру . ГІур Ил Аллагьла лишан ветарар ва бахъал Иличи къаршили дурабулхъан ва илтяхІярличил чула уркІбазирти дигІянати пикруми гьаргдиру » .
42002036	Илар Ашерала кьамлизирадси Фануилла рурси идбаг Аннара лерри . Ил дебали рухънараибси адам сарри , муруйчил верхІел дус деркІибси .
42002037	Ил гамъали гехІцІану авра дус риублири . Дубра рурцули , Аллагьлис рулгра рулгули , ил Аллагьла хъулирад бекІлил дурахІерухъун .
42002038	Илзамана илдачи гъамриубли , илра Аллагьлис дезарикІес рехІрихьиб . Ярусалимлис азаддеш биахъес хІерти леблизилра илини виштІалличила хабар буриб .
42002039	Аричила Низамли хъардарибти гьар секІалра дарили , илди Галилеялизи , чула шагьар Назаретлизи чарбухъун .
42002040	« Дила Дудешла вегІдеш » . ДурхІя халаикІулри , Илала духудешра имцІакабикІулри . Ил Аллагьла дигили вицІибсигъунари .
42002041	ГІисала бегІти гьар дус Ярусалимлизи Пасхала байрамличи башутири .
42002042	ГІиса вецІну кІира дус виубхІелира , гьалаб кьяйда , Илала бегІти Ярусалимлизи байрамличи бакІиб .
42002043	Байрамла гІергъи илди хъайгІи чарбиуб , урши биалли илав Ярусалимлизив калун .
42002044	Ил цархІилти бархкьябачил вархли лявкьули ургар или , илдани урши илав кални хІясибалра хІебариб . Ца бархІила гьуни ахъили гІергъи , тухумлара тянишуналара ургаб ИлигІиб умцІесбяхІиб .
42002045	Илав хІергибхІели , илди Ярусалимлизи чарбиубли , илав варгес умцІерилизиахъиб .
42002046	ХІябал бархІила гІергъицун сайри илдани Ил Аллагьла хъулив варгибси . Ил мугІяллимтала урга кайили , илдачи лехІра ихъулри , илдази суалра викІулри .
42002047	Иличи лехІихъути лебилра Илала гІякьлуличира жавабтачира тамашабирутири .
42002048	Ил чеибхІели , Илала бегІтира тамашабиуб . Нешли Илизи иб : « Гьай дила урши , ХІуни нушаб сен илгъуна бирусири ? Нуша , ХІела дудешра нура , хІегІир умцІули , сецад инжитдиубрал балулрив ? »
42002049	Илини жаваб бедиб : « ХІуша сен умцІес гІягІнитирая ? Ну Дила Дудешла хъайгІив виэс гІягІниси биъни хІушани хІебагьуррав , гьатІи ? »
42002050	Амма Илала гъайла мягІна илдани хІергъиб .
42002051	ГІиса илдачил вархли арякьун . Назаретлизи вакІибхІели , ГІиса гьар секІайзив бегІтачил валкайкили , мутигІли вири . Илини дурибти гъай хъумхІертурли , нешли уркІиличир дихІулри .
42002052	ГІиса халакайулри , дусми имцІадикІуцад гІякьлура Сунечи Аллагьла ва адамтала дигира имцІадикІулри .
42003001	ЯхІъяни вягІза бирули ва шизиб бизахъули сай . Ил бетаурсири вецІну шура ибил дус Тиберийли императордеш дирухІели , Понтий Пилат Иудеялизив вегІбекІ сайхІели , Гьирадли Галилеялизир , илала узи Филиппли — Итурияла ва Трахонитидила ванзурбачир , Лисанийли биалли Абиленализир бекІдеш дирухІели ,
42003002	Анналира Кайафлира хала кашишдеш дирухІели , чІянкІ авлахъличиб Закарияла урши ЯхІъячи Аллагьла гъай баиб .
42003003	ГІур чула бунагьуни дерцахъес халкь Аллагьличи дугьабизахъес ва , илис лишан сабливан , шизиб бизахъес илди жибирули , ЯхІъя Иорданна дубаникадти лерилра ванзурбачивад чедиверхур .
42003004	ГІисайя идбагла жузлизиб иличила белкІи саби : « ЧІянкІ авлахъличиб вявикІусила тІама бикьули саби : „ Арикарлис гьуни хІядурбарая ! Илис кьяшла дякь гьарбарая :
42003005	гьарра шухІяри гъягъяли бицІахъаб , музурбира ванзаличил царугдушаб , кьячІаълумира гьардараб , пукьнира лугІяна гьуни кьяйдали кадизахъаб .
42003006	ИлхІели мицІирси гьарра жаннис Аллагьла берцуди бирар “ » .
42003007	Шизиб базахъес сунечи кьукья-кьукьяли башути адамтази ЯхІъя викІулри : « ЧІичІлумала къур ! ХІушачи челябкьуси Аллагьла гьимилизирад хІушаб дерцес биркур ибси пикри хІушази гьаналра чили бикахъибсив ?
42003008	ХІушала дугьабиз уркІи-уркІилабадсили биъни баркьудилизиб чебаахъаягу ! Амма „ Нушала дудеш — Ибрагьим сай ! “ — ибси пикрира уркІила мабурцидая . Нуни хІушази бурулра , Аллагьли Ибрагьимлис дурхІни ихди къаркъубазибадра барес вирар .
42003009	Галгубала арла мякьлаб бардара хІядурли саби : гІяхІти цІедеш хІелугуси галга чеббяхъили цІализи лайбикІу » .
42003010	ИлхІели халкь ЯхІъязи хьарбикІулри : « Нушани се барес гІягІнилив ? »
42003011	ЯхІъяни илдас жаваб бедиб : « Сунела кІел хІева лерсини , ца бекІлил агарсилис бедаб . Сунела беркала лебсинира , илтяхІярли бараб » .
42003012	Шизиб базахъес бакІибти хІекь бурчантанира илизи иб : « МугІяллим , нушани се бариша ? »
42003013	ЯхІъяни жаваблис иб : « ХІушаб лайикьбарибсиличиб имцІаси тІалабмабиридая » .
42003014	Бургъантани хьарбаиб : « ГьатІи , нушани се бариша ? » Илдас жаваб бедиб : « Чилра малутІадая , бугьтан чемабирхьидая ва хІушала алапаличирли хІердиирая » .
42003015	Халкь лебгІеб халал умутличил МасихІ вакІахъес хІерлири ва , лебталалра уркІиличи « МасихІ — ит ЯхІъя рахли ахІенара ? » — ибси пикрира башулри .
42003016	Амма ЯхІъяни лебталалра гьалаб буриб : « Нуни хІуша шизир дизахъулрая , наб гІелавадли лявкьуси , Ит набчив цІакьси сай . Ну Итала сирхъикІунала дабругуни арзесалра лайикьли хІергус . Илини хІуша Дурхъати рухІлизир ва цІализир дизахъурая .
42003017	ДургІибси дег биргІубли бекІбарес кура Сунела някъбазиб сабну , Итини анкІи усила калкьа , нег биалли бекІлилра хІебилшуси цІаличир игу » .
42003018	ГІяхІ хабар тІинтІбирули , ЯхІъяни халкь руркъутири ва уркІичеббирутири .
42003019	Сунела узила хьунул Гьирадатличи хъайчикайъни багьандан ва цархІилти дахъал такьсирти багьандан ЯхІъяни Гьирад пужирулри .
42003020	Лерти нукьсандешуначи че Гьирадли ЯхІъя туснакъвариб .
42003021	ГІиса шизив вазахъни . Лебил халкь шизиб базахъили гІергъи , ГІисара шизив вазиб . Илини балга бирухІели , зубри гьаргдиуб ,
42003022	ва лагьалагъуна куцличилти Дурхъати РухІ Илизи хьурадиуб . ГІур закибад тІама абердиб : « ХІу — Наб дигуси Урши сайри ! Дила харидешра ХІечи саби ! »
42003023	Илала насабла тарих . Сунела вазипа бехІбихьибхІели , ГІиса хІябцІалицад дус виублири . ГІиса , халкьла пикри хІясибли , Илияла урши Юсупла урши сайри . Илала гьаб-убла бегІти саби :
42003024	Матат , Леви , Малхи , Янай , Юсуп ,
42003025	Матати , Амоц , Наум , Хесли , Наггай ,
42003026	Махат , Матати , Шими , Юсех , Ягьуд ,
42003027	Яханан , Реса , Зерубел , Шалатиэл , Нури ,
42003028	Малхи , Адда , Касам , Элмада , Эр ,
42003029	Яшуа , Элизер , Ирим , Матат , Леви ,
42003030	Симеон , Ягьуда , Юсуп , Янам , Элким ,
42003031	Малия , Минна , Мататай , Натан , Дауд ,
42003032	Исай , Овед , Бааз , Салман , Нахшон ,
42003033	Аминадав , Админ , Арни , Хецрон , Перец , Ягьуда ,
42003034	Якьуб , ГІисакь , Ибрагьим , Терах , Нахур ,
42003035	Серуг , Реу , Пелег , Эвер , Шалах ,
42003036	Кинан , Арпахшад , Сим , НухІ , Ламех , Метушелах ,
42003037	Энах , Иред , Махалал , Кинан ,
42003038	Энаш , Сет , Адам , Аллагь .
42004001	ГІиса къадагъасиличи хьулирахъни . Дурхъати РухІ сунези хьурадиубси ГІиса Иорданничивад чарухъунхІели , РухІли чІянкІ авлахъличи арукиб .
42004002	Ил авцІали бархІи илав илбисли къадагъасиличи хьулирахъули калун . Ил заманала бухІнаб Илини селра хІеберкун . БегІла гІергъира Ил гушиуб .
42004003	Илбисли ГІисази иб : « Эгер ХІу Аллагьла Урши виадли , их къаркъализи кьацІ бетаахъес бура , гьари » .
42004004	ГІисани илис жаваблис иб : « Дурхъаси жузлизиб белкІи саби : „ Адам ца кьацІличивлицун ахІен хІерируси “ » .
42004005	ГІур илбисли Ил ахъихІи арукиб ва ца гьигьла заманалис Илизи лебилра дунъяла пачалихъуни чедаахъиб .
42004006	Илбисли Илизи иб : « Чула лебил кьуватра давлара сарира лерилра ихди пачалихъунас бекІдеш дирахъес нуни ХІези ари лугас . Лерилра ихди гьалар наб гибтири , гьанна наб дигусилис дедес ари набзиб саби .
42004007	ХІуни наб икрамбарадли — ихди гьар секІал хІела дирар » .
42004008	ГІисани илизи иб : « Дурхъаси Жузлизибра иличила белкІи саби : „ ХІела Аричи Аллагьлис икрамбирен , Илалацун хІурматра бирен “ » .
42004009	ИлхІели илбисли ГІиса Ярусалимлизи арухили , Аллагьла хъа ца къуббаличи тІашатурли , Илизи иб : « Эгер ХІу Аллагьла Урши виадли , ишадли уди тІяхІухъен .
42004010	СенкІун Дурхъаси Жузлизиб бурили саби : „ Аллагьли Сунела малаикуначи ХІу верцахъес хъарбиру ;
42004011	ХІу илдани някъбачив аркури , ХІела кьяшалра къаркъализи чехІейгур “ » .
42004012	ГІисани илис жаваб бедиб : « Дурхъаси Жузлизиб гІурра белкІи саби : „ ХІела Аричи Аллагьла хІялумцІесра валмалзад “ » .
42004013	Илала гІергъи илбис , сунела лерилра хІиллакар далдуцлумира керхурли , иладли арбякьун , кІинайс чарбухъесли .
42004014	Галилеялизиб вягІза . ЧебяхІси РухІла цІакьлара вегІкайубли , ГІиса Галилеялизи чарухъун . Иличила хабар улкала лерилра мер-мусализи тІинтІбиуб .
42004015	Киласабазиб Илини адамти руркъулри ва лебтанилра Ил чевяхІирулри .
42004016	Назаретлизив кьабулхІериб . ГІиса Сай халаваибси Назарет шагьарлизи вакІиб ва сут бархІи , Сунела гІядатлибиубси барили , киласализиб Дурхъаси Жуз бучІес вехІихьиб .
42004017	Илизи ГІисайя идбагла жуз бедиб . Жуз гьаргбарили , ГІисани илаб ишгъуна белкІунси мер баргиб : « Аричила РухІ Набчил сари — ИкІини Ну чевикІира мискинтази ГІяхІ хабар бурахъес . Ясиртази саби азадли биъни багьахъесра , сукъуртази чула хІулбала шала чарбирниличила багьахъесра вархьибсира . ИкІини Ну гІязабдешлиубти азадбарахъесра Аричила ряхІмукардешла манзил сабаъниличила бурахъесра вархьибсира » .
42004018	
42004019	
42004020	КьяпІбарили жуз къуллукъбирусилизи бедили , ГІиса кайиб . Киласализибти лебталалра хІулбала хІер ИличибяхІ сабри .
42004021	ГІисани , илдачи дугьайзурли , иб : « Жузлизиб гьалахили бурибси , хІушанира бакьибси секІал ишбархІи маркабиуб » .
42004022	Илала гъай леблилра гІердуциб ва Илала гъайла устадешличи тамашабирули , илдани хьарбиусири : « Рахли , Юсупла Урши Ит сай ахІенара ? »
42004023	ГІисани илдази иб : « Гьайгьайра , гьанна хІушани набзи айту буридая : „ Гьари , тухтур , хІуни хІу сагъварес дарман дара . Капернаумлизиб биубсиличила нушани бакьирану , илгъуна ишаб нушала ватІайзибра бара “ » .
42004024	ГІисани Сунела гъай гІурра даимбариб : « ХІушази бархьли бурулра : сунела ватІайзив марируси идбаг вируси ахІен .
42004025	ХІушази бархьли бурулра : хІябал дус байхъала ряхІматра хІебарили , лебил улкализи цІакьти гашира дикибси , Илияс идбагла замана Израиллизиб бахъал гамъа хьунри бири .
42004026	Амма Илияс илдазирадли цаличилра хІерхьили , ил Сидонничи гъамихІибси Сарептализирси гамъачи вархьибсири .
42004027	Елисей идбагла замунтазиб Израиллизиб бахъал кьявга изайзи бикибти адамтира бирутири , амма цалра сагъварибси ахІенри , ца сириялан Нааман ахІенси » .
42004028	Илди гъай дакьили , киласализибти лебилра халкь лебгІебал гІясибиуб .
42004029	Харчбизурли , илдани ГІиса уцили , шагьарлизивадли хъусяхъили , сунечиб Назарет шагьар белшунси , дубурла ахъсигъуна мерличивад лайвакІес арухиб .
42004030	Амма ГІиса илди халкьлизивад вердили арякьун .
42004031	Капернаумлизиб адамти излумазибад арабирахъули сай . ГІиса Галилеялизибси Капернаум шагьарлизи вакІиб ва сут бархІи халкь руркъес вехІихьиб .
42004032	Илала гІякьлула гъайличи лебилра тамашакабирутири , сенкІун Илала гъай халаси цІакьличил зайдикІулри .
42004033	Илав киласализив жиндралаиубси илбисла гьигьли вяхъибси ца адамра леври . Ил ахъси тІамаличил вявухъун :
42004034	« Эй , Назаретлан ГІиса , се саби ХІед нушазибад гІягІниси ? Нуша талапдаресрив ХІу иша вакІибси ? Нуни ХІу чи сайрил балулра . ХІу — Аллагьли вархьибси Дурхъаси Адам сайри ! »
42004035	ГІисани жиндлизи буюрбариб : « ЛехІахъину , ил адамлизибад дурабухъен ! » Киласала байлав ил адамра кайкахъили , жинд илизибад дурабухъун . Адамлис сегъуналра заралра хІебиублири .
42004036	Лебилра адамти тамашабиубли , цализи-ца бикІулри : « Ишди се тамашала гъай сари ? Илала цІакь ва ари илцад халатигу , Илини буюрбаралли , жиндрира далли дурадулхъулигу ! »
42004037	Иличила хабар алавчарти лерилра мераначи тІинтІбиуб .
42004038	ГІиса киласализивад дуравхъи Симонна юртлизи ацІиб . Симонна хъубеш неш ил замана цІакьти дуцІари чедухъи карихьири . ГІисази илис кумекбарахъес тиладибариб .
42004039	Иличи ГІиса гІяшиуб ва иб : « Изала , бетахъи ! » Хьунул адамла изала беткахъиб . Илмадан аризурли , ил илдас къуллукъбиресряхІиб .
42004040	БерхІи гІелабиркес бехІбихьибси замана Иличи гьар журала излумани буцибти адамти бикесбяхІиб . Гьарилличи някъ чебурцули , Илини лебилра сагъбариб .
42004041	Бахълизирад илбисуни дурадухъи дубшутири : « ХІу — Аллагьла Урши сайри ! » — или , вявдикІули . Илдани ГІиса МасихІ сайни балулри , амма Иличила чизилра хІебурахъес Ил илдази чІумали хъарикІусири .
42004042	Савлила аргълис Ил шагьарлизивад дуравхъи , чилра агарси мерличи вяхІиуб . Бахъал халкь ИлигІиб умцІес дурабухъун . ГІур варгибхІели , чучивад архІявкьяхъес къайгъилизибикиб .
42004043	ГІисани илдази буриб : « Нуни цархІилти шагьуртазибра Аллагьла Низам-зегъала дунъяличила гІяхІ хабар бурес гІягІниси саби . Ил барахъес сайра Ну иша вархьибси » .
42004044	Ил Иудеяла киласабазир вягІзурти дирес даимиуб .
42005001	Симон Петрра , Якьубра , ЯхІъяра ГІисани жибарни . Гьачам ГІиса Геннисарет шараличи гъамси мерла хьурайуб . Илини дурути Аллагьла гъайличи лехІахъес , халкьла халаси кьукьяли Ил алавуциб .
42005002	ГІисани иладли гьарахъли декІар ахІи шарала дубла тІашаибти кІел къаякъ чедаиб . Бялихъчибани къаякъличибад кабацІили , турани ицулри .
42005003	Гъамиубли , илдазибад ца , Симонна бируси къаякъличи айили , ГІисани дубличибад цигІила тяйдибиахъесра тиладибарили , халкьлизи гІевугьни даимбариб .
42005004	Дурути тамандиубхІели , Илини Симоннизи иб : « Къаякъ цакьадар мурхьихІи букили , бялихъуни дурцути турани ита лайдакІая » .
42005005	Симонни Илизи иб : « Арикар , абзур дуги дузули хьалли нушани селра хІебуцира ; ХІуни хъарбирули гІергъи , нуни тур иргьис » .
42005006	Илдани тур игьуб . Дуцибти бялихъунала дахъдешли туранира далли гъяркавдулри .
42005007	ЦархІил къаякъличибти юлдашуни кумекличи бакІахъес илди някъба гьакІбикІесбяхІиб . Илдани бакІили кІелра къаякъ дицІибхІели , илди шиннизи кайгІесдяхІиб .
42005008	Ил чебаили , Симон Петр , ГІисала гьалав кьукьмусра викили , тиладиухъун : « Дила Арикар , тиладибирулра , ну бунагькар адам сайрану , набчивад ХІу арукьен ! »
42005009	Сай Симонра сунечил бархти юлдашуни — Заведейла уршби Якьубра ЯхІъяра балли , дикибти илцад дахъал бялихъуни чедаили , дебали уркІбухъун . Симоннизи ГІисани иб : « УрухмакІуд . Гьаннала гІергъи хІу адамти бурцан ветаруд » .
42005010	
42005011	Илдани шарала дубла къаякъ дурасиб ва илар гьар секІалра дархьдатурли Арикарлис гІелабадли арбякьун .
42005012	Кьявгала изайзивсира кьаркьала буцибсира арабарни . Гьачам ГІиса ца шагьарлизив левси замана , Иличи кьявгали лебил чарх кІапІбарибси ца адам гъамиуб . ГІиса чеибхІели , илала гьала вяхІудиикили , бусравикІескайиб : « Дила Арикар , эгер ХІед дигадлири ХІуни ну сагъварес виради » .
42005013	ГІисани някъ гьабатур ва иличи гачикили иб : « Дигулрану , умуи » . Илмадан илала кьявга бетахъиб .
42005014	ГІисани илизи биубсиличила чизилра хІебурахъес буриб ва иб : « ХІу сагъиъниличи адамти бирхаахъес багьандан кашишличи укьенну , хІу сагъварнилис , Муса идбаглира хъарбариливан , садакьа беда » .
42005015	Аммаки ГІисачила дурути хабурти челис че имцІадикІулри , Илала гъайличи лехІбизес ва излумазибадли умубиахъес Илини чус кумек барили дигути халкь хІункьрадли башулри .
42005016	Сай ГІиса биалли , гьаман чилра агарси мер баргили , улгулри .
42005017	Гьачам , ГІиса халкьлизи гІевугьухІели , Иличи лехІихъутала ургаб Галилеялара Иудеялара лерил шимазибад ва Ярусалимлизибад бакІибти фарисейтира Низамла гІялимтира лебри . ГІисазибси Аллагьли бедибси кьуват Илини зягІипти сагъбирнилизиб дакІубулхъусири .
42005018	Ца-чумал адамли , някъби-кьяшми хІедузуси инсан ганзиличи кайхьили левхути ил хъули ухІнайсули , ГІисала гьала кайхьес къайгъилизибикиб .
42005019	Чукурбикибти халкьла бахъдешли , илтяхІярличил ил ухІнасеси имкан хІебаргили , илдани хъалчлизиб тІярхъи бариб ва иладли ухІнасили , ганзиличивси чула зягІипкар хъа байла , ГІисала гьала кайхьиб .
42005020	Сунечи илди адамтала бирхауди чебиули , ГІисани ил адамлизи иб : « ХІела бунагьуни хасаркадатурти сари » .
42005021	Низамла гІялимтира фарисейтира саби-бухІнаб пикрилизиахъили , бикІулри : « Чи сайсира Ит , Аллагь мучлахІейран ? Бунагьуни хасардалтес ца Аллагьли ахІи , гІур чили вируси ? »
42005022	ГІисани , илдала пикруми дучІули , илдази жаваблис иб : « ХІушала уркІбази илдигъунти пикруми сен дашути ?
42005023	Бурая гьари , се эс гьамадлив : „ ХІела бунагьуни хасаркадатурти сари “ яра „ Айзину ваткайхьи “ ?
42005024	Ванзаличир бунагьуни хасардалтес ари Инсаниятла Уршилизибра лебси биъни гьанна бусягІят хІушанира баладая » . ГІур някъби-кьяшми хІедузуси адамлизи Илини иб : « Нуни хІези бурулра , касану хІела бурушра хІура , хІела хъайгІи арукьен » .
42005025	Лебтазилра чейахъули , ил харчизурли айзур ва сай кайхьунси бурушра касили , Аллагьлис дезаикІули , хъайгІи арякьун .
42005026	Лебилра тамашабиубли , хІяккабизур . Илди Аллагьлис дезабикІули , уркІбухъи бикІутири : « ИшбархІи нушани бекІлил вирххІеэсигъуна секІал чебаира ! »
42005027	Левий живарни . ГІур ГІиса иладли арякьун . Илини хІекь бурчнав кайибси , сунес Левий бикІуси хІекь бурчан чеили , илизи иб : « Айзину , Наб гІелавад ваши ! »
42005028	Ил , гьар секІалра дархьдатурли , айзурли Илис гІергъи гьайиуб .
42005029	ГІисала хІурматлис Левийли , адамтира жибарили , гІяхІси сяхІбат бариб . ГІяхІлала лугІилизиб бахъал хІекь бурчантира цархІилти адамтира лебри .
42005030	Фарисейтира Низамла гІялимтира , чула кьабулагри дакІубирули , хъутурбикІули , ГІисала мутагІялимтази бикІулри : « Сен хІуша хІекь бурчантачилра цархІилти бунагькартачилра дукутира ва дужутира ? »
42005031	ГІисани илдази иб : « Тухтур сагътас ахІенну , зягІиптас сай гІягІниси .
42005032	Ну иша вакІибси бунагькарти Аллагьличи чарбиахъес сайра , бирхаурти жибирес ахІенрану » .
42005033	Дуббуцарличила . ГІур илдани ГІисази иб : « ЯхІъяла мутагІялимти гьаман дуббурцар ва булган , фарисейтала мутагІялимтанира илкьяйдали биру , ХІела биалли — букра-букули , бужра-бужули саби ! »
42005034	ГІисани илдази иб : « ГьатІи гелешмеш чучил виалли , мекъличибти гІяхІли чили дуббуцахъес вирара ?
42005035	Аммаки илдазивад Ил кевкасибти бурхІнира ляркьян , хІера илхІели илди дубра кабурцу » .
42005036	ИлхІели илдази гІурра ца гьатІи буралара буриб : « Сагати палтарличибад чеббердили , дуркьа палтарличи чилилра декІа чехІебалта , сенкІун ил баралли сагати палтар заядирар , дуркьа палтарличира сагаси чІянкІила декІа балхІебиркур .
42005037	Дуркьа тІагьнагІи сагати чягъирра кахІертІу , сенкІун сагати чягъирли тІагьнира гъяркавдахъу , чягъирра чяхІкадирар , тІагьнира заяли аркьян .
42005038	Сагати чягъирра сагати тІагьнагІи кертІаб !
42005039	ДахъхІидиубти чягъир держибсилис сагати чягъирра хІейгахъу . Ил викІар : „ ДахъхІила гІяхІти сари “ » .
42006001	« Инсаниятла Урши — сут бархІилара хужаим сай » . Гьачам сут бархІи ГІиса анкІила хъу байбяхъили аркьухІели , Илала мутагІялимтани дердили лугни , някъба суркдарили дукулри .
42006002	Фарисейтани илдази иб : « Се саби хІушани бируси ? Сут бархІи ил бирес асубируси ахІенгу ! »
42006003	ГІисани илдас жаваб бедиб : « ХІушани хІебелчІунрав гьатІи , Даудли сайра гушли сунела адамтира гушбиубхІели се барибал ?
42006004	Илини Аллагьла юртлизи ацІили , кашишуна ахІи , цархІил адамли деркес асухІебирусилизи халдирути кьуцІри , суненира деркун сунела адамтасра дедиб » .
42006005	ГІисани буруси даимбариб : « Инсаниятла Урши — сут бархІилара хужаим сай » .
42006006	ЦархІил сут бархІира ГІиса киласализи вякьун ва халкьлизи гІевугьули калун . Илав сунела балуй някъ берубси ца адамра леври .
42006007	ГІисани ил сагъваралли , иличивли Ил гІяйиблаварес багьандан , Низамла гІялимтара фарисейтара Иличи дигІянали хІеруди бирулри .
42006008	Амма ГІисани илдала кьас балулри ва берубси някъла вегІлизи иб : « Айзи , иша , бегІлара байла тІашизи » . Ил айзур ва лебталалра гьала тІашизур .
42006009	Илала гІергъи , ГІисани илдачи дугьайзурли , иб : « Нуни хІушази хьарбиулра : сут бархІи се барес асубирулира ? ГІяхІдешу яра вайдешу ? Жан дерцахънив яра илди харабдарнив ? »
42006010	Илди лебличилра хІерра чедиберхахъурли , Илини ил чулахълизи иб : « ХІела някъ гьабати , гьари » . Илини някъ чебаахъибхІели , ил цархІил някъван сагъсили уббухъун .
42006011	ГІисала къаршикарти , лебгІеб дебали гІясибиубли , ГІисачил се баралли гІяхІсил чула саби-ургаб пикрилизиахъиб .
42006012	ВецІну кІира вакил чеббикІни . Ца бархІи ГІиса балга барес дубурличи ацІиб , абзур дуги Аллагьлис улгули , илаб беркІиб .
42006013	ГІур шаладикибхІели , Илини Сунела мутагІялимти тІалаббарили , илдазибад вецІну кІира чеббикІили , вакилти бариб .
42006014	Илди сабри : сунес Петр ибси чеура бедибси Симонра , илала узи Андрейра , Якьубра , ЯхІъяра , Филиппра , Варфоломейра ,
42006015	Матфейра , Фомара , Алфейла урши Якьубра , Вайерх ибси чеула вегІ Симонра ,
42006016	Якьубла урши Ягьудара , гІур ГІисас хаиндеш дарибси Ягьуда Искариотра .
42006017	Вакилтачил вархли дубурличивад увяхІухъи , ГІиса диркьаличив тІашизур . Илаб Сунела мутагІялимтала ва лебил Иудеялизибадра , Ярусалимлизибадра , Тирла ва Сидонна дубаначирти шагьуртазибадра бакІибти бахъал адамти лебри .
42006018	Илди ГІисала гъайличи лехІахъес ва Илизи саби излумазибад сагъбарахъес бакІилри . Жиндрала изай буцибтира илаб сагъбирутири .
42006019	Илабти лебталалра къайгъи ГІисачи гачбикес сабри , сенкІун Илизиб лебилра сагъбируси цІакь гьанарулри .
42006020	Илини илди руркъули сай : чи сая « талихІчевси » ? ! . МутагІялимтачи хІулбира ахьдуцили , ГІиса гъайикІесвяхІиб : « ТалихІчертирая хІуша , мискинти ! СенкІун Аллагьла Низам-зегъала дунъя хІушала саби .
42006021	ТалихІчертирая хІуша , гьанна гушти ! ХІуша Аллагьли лукъахъурая . ИрхІилиртирая хІуша , гьанна дисути ! ХІуша дукаркІудая .
42006022	ТалихІчертирая хІуша , адамти хІушачи гьимикарли биалли ва хІуша гьадирхъули , далтІули диадалли , Инсаниятла Урши багьандан хІушала уличи агруми чедирхьули диалли .
42006023	Илгъуна бархІи хІуша шадли диреная ва разили тІяхІдикІеная ! Зубрачиб ХІушачи лебгІеб халаси шабагъат хІерли бирар ! Илди адамтала дудешхъаланира идбагунас тяп илгъуна сабри бируси .
42006024	Амма хІушаб , давлачерти , балагь-кьадар дирар ! ХІушани лигІмат гьалабал чебаирая .
42006025	ХІушаб балагь-кьадар дирар , гьанна делкъунти ! ХІушачи гашира чевкъар . Балагь-кьадар дирар хІушаб , гьанна дукаркІутас ! ХІуша кьудкьули агьидикІули дисудая .
42006026	Лебилра адамти хІушачила гапбикІули биалли , хІушабра балагь-кьадарра дирар : илди адамтала дудешхъаланира къалпти идбагуни тяп илкьяйдали гапбирутири .
42006027	Амма хІушази , Набчи лехІихъутази , Нуни бурулра : хІушала душмантачи дигичерли диреная , хІушачи гьимикартас гІяхІси биреная ,
42006028	хІушачи лягІнатбикІутас талихІ булгеная , хІуша далтІутас дулгеная .
42006029	ХІела ца ляжилизи бяхъибсилис , итил ляжира кабуца . ХІела чела палтар кебисусилис хІева арбухахъесра диргаламалхъад .
42006030	ХІези тиладиухъунсира гІелавяхІ чармайрид , беда , ва , хІела кебкайсули виалра , гІелабяхІ чарбара майкІуд .
42006031	ХІед цархІилтани барили дигуси секІал , хІуни илдас бирен .
42006032	ХІечи дигичевсиличи , иличи хІура дигичевли виадли , илизиб хІу гапвареси се леба ? СенкІун бунагькартасра чучи дигичебтицун дигахъу .
42006033	ХІушаб кумекбирутасцун хІушанира кумекбирули диадалли , илис хІушаб сегъуна баркалла биэса ? СенкІун ил бунагькартанира биру .
42006034	Эгер хІуни чеблалис арц , илди чардирниличи умут лебсилисцун дедлугули виадли , илизиб хІу гапвареси се леба ? Чебла чарбирни балухІели сари бунагькартанира арц чеблалис лугути .
42006035	ХІушани илкьяйдали мабиридая ! ХІушала душмантачи дигичерли диреная , илдас кумекбиреная ва чеблалисра лугеная , ил чебихъниличи хьулра майкІудая . ИлхІели хІушаб халаси шабагъат кьадарбирар : хІуша ЧевяхІсила уршбили дирудая , сенкІун ИкІ гІяхІбаркь хІебалантачира гІясикартачира валли ряхІмукар сай .
42006036	ХІушала ряхІмукар Дудешван хІушара ряхІмучертили диирая .
42006037	Чилра судлизи марцид , хІура хІерцури . Чичилра гІяйибти чехІерхьадли — хІечира чехІерхьу . Чевурхен , хІечибадра чебкабурхар .
42006038	Лугеная — хІушабра луга , чебчебли бицІили луга : хъячІкабарили , чІяхІ-чІяхІли калкьа . ХІуни сегъуна умцлали умцадра , илгъуна умцлаличил хІедра умцу » .
42006039	ГІисани илдас ишгъуна буралара буриб : « Сукъурли сукъур гьавуцили викес вирару ? Илди кІелра курла бухІна кахІебиркуру , гьатІи ?
42006040	МутагІялим сунела мугІяллимличив чевли виэс хІейрар , белчІуди таманбарибси мугІяллимгъуна ветарар .
42006041	Сен хІуни хІела узила хІуйзибси пис чебиули , хІела хІуйзибси зехни чехІебиусири ?
42006042	ХІуни хІела хІуйзибси зехни чехІебиули виадли , хІела узизи : „ Гьари , узи , хІела хІуйзибси пис дурайсисну “ — или , викІес хІу секьяйда вирусири ? КІибяхІян сайри хІу ! ХІуни гьаланачи хІела хІуйзибадли зехни дураса , хІела узила хІуйзибад пис секьяйда дурайсусил гІур чебиидну .
42006043	ГІяхІси галгаличир вайти цІедеш хІедашар , вайси галгали гІяхІти цІедеш хІелуга .
42006044	Гьарилра галгала хІял иличирти цІедешличибли саби балуси . Я занзиличирад инжир , я муръухьличирад тІутІи хІедурчу .
42006045	ГІяхІси адамли сунела уркІила духІнарти гІяхІдешлумала хазнализибад гІяхІси дурайсу . Вайси адамли сунела уркІила вайдешла хазнализибад вайси дурайсу . Адамла уркІилар лерти саргу мухІлиларадра дурадиркути .
42006046	Набчи : „ Арикар , Арикар ! “ — или , дугьадилзули , Нуни бурибси хІушани сен хІебирутирая ?
42006047	Набчи вашуси , Дила гъайличи лехІихъуси ва сунези бурибси бируси гьарил адам чичил мешууцес вирарал Нуни хІушази буришав ?
42006048	Ил мешуси сай юрт барес кьасбарили , мурхьси хьулчира абитІи , ил къаркъаличибси хьулчиличиб белшунси адамличи . Шин дахъдаили хІеркІ юртличи чедиберхурхІелира ил юрт , гІяхІси хьулчиличиб белшунси биъни багьандан , шикьалра хІебухъун .
42006049	Амма сай Дила гъайличи лехІихъули , сунези бурибси хІебируси мешууцес асубирар хьулчи ахІебитІи юрт тІашбатурси адамличи . Шин чедидухъунхІели , юрт илмадан гъятІкабиуб . Илала мерлар урцІницун сарри калунти » .
42007001	Даршла бекІла къараваш араварни . Халкьлизи Сунени дурес пикридарибти гьар секІалра дурили , ГІиса Капернаумлизи чарухъун .
42007002	Даршла бекІла левли сай сунес дебали ахІерси , бебкІала урехилизивси къараваш .
42007003	ГІисачила хабар бакьили , ил хІуребала бекІли Иличи жугьутІунала тямадаби бархьиб — вакІили , сунела къараваш верцахъни тиладибарахъес .
42007004	ГІисачи бакІили , илди халаси къайгъиличил тиладибухъун : « Ит даршла бекІ ХІуни сунес кумекбаресра лайикьси адам сай ,
42007005	итис нушала халкьра дигахъу , итини сабри нушаб киласара барахъибси » .
42007006	ГІиса илдачил варх арякьун . Ил сунела юртличи гъамиубхІели , даршла бекІли сунела юлдашуни ГІисас гьунибаахъес бархьили , Илизи бурахъиб : « Я Арикар ! Къияйзимаркуд , ХІу дила юртлизи ацІили , ХІуни дила хІурматбарес ну лайикьлира хІергус .
42007007	ХІера , илбагьандан ну ХІед гьуниваэс хІекІира — дила пикрили , нуни илгъуна баресра лайикьли ахІенри . Амма ХІуни ца гъайадри — дила къараваш сагъкайри .
42007008	Нура цархІилла арилиувси адам сайра , амма дила арилиубти бургъантира леб . Илдазивад цализи „ Укьен “ — или , бурасли , ил аркьян , цархІиллизи „ Иша ваши “ — или , бурасли , лявкьян . Къаравашлизира „ Ит секІал бара “ — или , хъарбарасли , илинира бирули сай » .
42007009	Илди гъай дакьили , ГІиса тамашакайуб ва Сунес гІелабадли лябкьути халкьличи дугьайзурли , иб : « Нуни хІушази бурулра : Набчи ишабсигъуна бирхауди Израиллизибра чехІебаира » .
42007010	ГІисачи бархьибти чарбиубхІели , къараваш сагъкайубли варгиб .
42007011	Наинлизирси гамъала урши мицІирварни . Камси заманала гІергъи ГІиса Наин бикІуси шагьарлизи арякьун . Иличил барх сунела мутагІялимтира бахъал халкьра лебри .
42007012	ГІиса шагьарла къапуличи гъамируси замана , илаб бебкІара сабра лябкьути къаршибикиб . Ил гамъаси нешла цайли-ца урши сайри . Нешлис гІелабад шагьарлизибад лябкьути бахъал халкьра лебри .
42007013	Ил чераили , язихъризурли , иличи дугьайзурли , ГІисани иб : « Рисмарисуд » .
42007014	ГІур гъамиубли , ГІиса ганзиличи гачикиб . БебкІа хъуцІрумачиб архути тІашбизур . ГІисани иб : « Жагьил адам , хІези викІусира , айзи ! »
42007015	ВебкІибси ахъиубли кайиб , гъайикІесвяхІиб . ГІисани ил гІелавяхІ чарварили , сунела нешличи вархьиб .
42007016	Лебилра уркІбухъун ва Аллагьлис дезабикІесбяхІиб : « ЧевяхІси идбаг нушала ургав вагьариуб . Аллагь Сунела халкьлис кумекли виэс вакІиб » .
42007017	ГІисачила ил хабар лебилра Иудеялизира алавчарти мераначира тІинтІбиуб .
42007018	Шизиб бизахъан ЯхІъяс ГІисала жаваб . Сунела мутагІялимтани лерилра илди анцІбукьлумачила ЯхІъязи буриб .
42007019	ЯхІъяни кІел мутагІялим сунечи тІалаббарили , илди Арикарлизи « ВакІес гІягІниси Баягъи ХІу сайрив , яра нуша цархІил вакІахъес хІердикІес гІягІнилив ? » — или , хьарбаахъес бархьиб .
42007020	ГІисачи бакІили , илдани иб : « Нуша ЯхІъяни дархьибтира ХІези хьарбаахъес : „ ВакІес гІягІниси Баягъи ХІурив , яра нуша цархІил вакІахъес хІердикІес гІягІнилив ? “ »
42007021	Ил замана сабри ГІисани бахъал халкь излумазибадра , гІядабти зугІлумазибадра , гІясикар жиндразибадра сагъбарибти ва бахълис хІулбала шала чарбарибси .
42007022	Илдас жаваблис ГІисани иб : « Дукьеная , хІушани чедаибтачилара дакьибтачилара ЯхІъязи бурая : „ Сукъурти гІурра чебианкабиублири , гІяргаби аракабиублири , кьявгала изайзибти умукабиублири , гІянцІаби бикьанкабиублири , бебкІибти мицІиркабиублири , мискинтачи ГІяхІ хабарра биулри .
42007023	Набчи васвасхІейубси ирхІиливси сай “ — или » .
42007024	ЯхІъяни бархьибти арбякьунхІели , ГІиса халкьлизи ЯхІъячила гъайикІесвяхІиб : « ЧІянкІ авлахъличи хІуша селичи хІердикІес дякьунрая , дягІли лавшарбируси чІигІяличив ?
42007025	Гьу , чІянкІ авлахъличи селичи дякьунрая ? Гьайбатти палтарла вегІ адам чейэхІе или гьанбикибу ? Амма жагати палтарра челгьули , эркиндешлизиб хІербирути , — илди кІялгІяла тавхунтазибгу бирути .
42007026	ХІушаб чи чейэхІе или гьанбикиба ? Идбагу ? Идбаг хІушани чеира , хІушази бурулра , ЯхІъя идбагличивра чевяхІси сай .
42007027	Дурхъаси жузлизиб сунечила ишкьяйда белкІунси : „ ХІера , Нуни ХІечив гьалав Дила вакил урхьулра , илини ХІед гьалаб гьунира хІядурбируси “ .
42007028	Нуни хІушази бурулра , адамтала кьамлизив цалра ЯхІъячив чевяхІсилизи халареси агара . Аммаки Аллагьла Низам-зегъала дунъяличив виштІасира иличив чевяхІси сай » .
42007029	ЯхІъяни дурути дакьибти лебил халкьли , хІекь бурчантанира балли , ЯхІъязи саби базахъили , Аллагьла баркьудлуми дархьти диъни марбариб .
42007030	Амма фарисейтанира Низамла гІялимтанира Аллагьли хъарбарибси чехІесили , ЯхІъязи саби базахъес кьабулхІебикиб .
42007031	ИлхІели ГІисани хьарбаиб : « Нушала заманала адамти Нуни чичил цугбуциша ? Илди чичи мешулив ?
42007032	Илди мешути саби майдайчи кабиибти ва цабехІлизи-цабехІ ишкьяйда вявбикІути дурхІначи : „ Нушани сяхІбатла макьам бяхъилихьалли , хІушани делхъ хІедарра , нушани марайси макьам бяхъилихьалли , хІуша дисихІедиирая “ .
42007033	ЯхІъя вакІиб , ил я кьацІли хІевкун , я чягъирли хІевжиб , амма хІуша илис „ Илизиб жинд леб ! “ — или дикІулрая .
42007034	Инсаниятла Урши вакІиб . Ил укра укун , ужра ужиб — хІуша биалли дикІулрая : „ ХІердикІеная , хІекь бурчантала ва бунагькартала вархкья , канихъус ва держла тІагьа — Ит сай ! “
42007035	Амма Аллагьла пасихІдеш лебилра илала дурхІнани марбирули саби » .
42007036	Хьунул адамли бизили тІембикІуси гІявадешли ГІисала кьяшми дакиб . Ца пулан фарисейли ГІиса сунечил вархли кьацІли укахъес живариб . Ил фарисейла хъайгІи ацІили , кьумурла мякьла кайиб .
42007037	Ил замана шагьарлизир хІеррируси , бунагькар сарливан ралуси ца хьунул адам , ГІиса ил фарисейличив хІерейс укес вакІили левни багьурли , тІемла гІявадешличилси хъабара хили , ила ракІиб .
42007038	ГІеларадли гъамриубли , рисули каризурхІели , ГІисала кьяшмачи каркути сунела нургъбира чурмачил душкили , байра рикІули , гІур гІявадешра чертІили , Илала кьяшми суркдиресряхІиб .
42007039	Ил чебаили , ГІиса сунечи живарибси фарисейлис гьанбикиб : « Нагагь Ит идбаг виалри , сунечи гачриркуси бунагькар адам риънира бали » .
42007040	Амма ГІисани илизи иб : « Симон , Наб хІези бурес дигуси леб » . Ил викІар : « Бура , дила МугІяллим » .
42007041	ХІялалдатурти чеблумачила бурала . ГІисани иб : « Ца адамла лебли саби чеблалиубти кІел адам . Цаличибси чебла шударш динарла , цархІилличибси биалли — шуцІали динарла сабри .
42007042	Чеблуми ахъес хІебирухІели , илини илдала чеблуми хІялалдатур . Бура , гьари , илдазивад чидилла диги иличи имцІали бирара ? »
42007043	Симонни жаваб бедиб : « Дила пикрили , сунес дахъал арц хІялалдатурсила имцІали бирар » . ГІисани илизи иб : « ХІуни бархьли белгибарири » .
42007044	Хьунул адамличи ласяхъили , Илини Симоннизи иб : « ХІуни иш хьунул адам чериулрив ? Ну хІела хъули вакІира , хІуни наб кьяшми дирцахъес шин хІегири . Ишини биалли , сунела нургъбачил Дила кьяшми дирциб ва сунела чурма суркдариб .
42007045	ХІу набчи байхІейкунри , иш биалли , Ну иша ацІибхІейчирад рехІрихьили , гьаннара Дила кьяшмачи байрикІули лерал .
42007046	ХІуни Дила бекІ зайтун гІявадешли хІебакири , ишини биалли тІемла гІявадешличил Дила кьяшми булан дакиб .
42007047	Сен барибсил Нуни хІези бурис : ишала дахъал бунагьуни хасаркадатурти сари , илбагьандан ишала дигира цІакьти сари . Сунела бунагьуни камли хасардатурсила цархІилтачи дигира камли дирар » .
42007048	ГІисани ил хьунул адамлизи иб : « ХІела бунагьуни хасаркадатурти сари » .
42007049	ГІурилти гІяхІли чузи саби бикІутири : « Чи сайсира Иш бунагьунира далли хасардалтуси ? »
42007050	Амма ГІисани хьунул адамлизи иб : « Аллагьличи хІела рирхнили сарри хІу рерцахъибси . Аррукьен паргъатли » .
42008001	ГІисани шагьуртикад гІяхІ хабар тІинтІбирули сай . Илала гІергъи камси замана арбякьунхІели , ГІиса Аллагьла Низам-зегъала дунъяличила бурули , шагьуртазира шимазира чедиверхур . Сунела вецІну кІира вакилра
42008002	вайти жиндразибадра излумазибадра сагъбарибти ца-чумал хьунул адамра Иличил бархли лебри . Илдала лугІилизиб лебри : сунезирад ГІисани верхІел жинд дураибси ва сунес Магдалина бихьибси Марияра ,
42008003	Гьирадла халалгъуна буюрчили сайси Хузла хьунул ИгІяйнара , Сусаннара ва бахъал цархІилтира . Илдани чула лебдешлизибад ГІисара мутагІялимтира хІяжатти гьар секІайчил гІеббурцулри .
42008004	Хъубзарличила ва гьеличила бурала . Иличи декІар-декІарти шагьуртазибадли халкь башутири . Цагьачам , бахъал халкь цалабикибхІели , ГІисани илдас ца бурала буриб :
42008005	« Гье дегІес хъубзар дуравхъун . Илини делгІухІели цацадехІти гье гьунила дубла кадикиб . Илдазирад цацадехІти ганзкадариб , цархІилти биалли , дакІили арцанта дергун .
42008006	ЦархІилти гье — къаркъубарси ванзаличи кадикиб , чедакІиб , амма шин агни багьандан чедакІибти деръуб .
42008007	ЦархІилти занзубала урга кадикили , эркинни дерхъибти занзубани илди гІянддакІиб .
42008008	ЦархІилти биалли , тухъси ванзаличи кадикили , чедакІиб ва дегІунти гьеличиб даршнали имцІаси сабухъ гиб » . Илди гъайра дурили , ГІисани иб : « Бакьес лихІби лерсини бакьаб ! »
42008009	МутагІялимтани Илизи буралала мягІна сегъуна саби или хьарбиэскабииб .
42008010	Илини иб : « Аллагьла Низам-зегъала дунъяла анцІбукьуни дагьахъес хІушаб имкан гибси саби . ЦархІилтас буралабазир кавлан , илбагьандан илдани хІербикІули чехІебиу , лехІихъули хІебикьу .
42008011	Ил буралала мягІна ишгъуна саби : гье — илди Аллагьла гъай сари ;
42008012	Гьунила дубла кадикибти ибси — илди гъайла бакьибти адамти саби ; амма илбис бакІили , бакьибси гъай илдала уркІбазибад бигІи арбухибти адамти саби , илди бирххІеахъесра , хІеберцахъесра багьандан .
42008013	Къаркъубар ванзаличи кадикибти ибси — бакьибси гъай чули разидешличил кьабулбирути , амма чІумаси кабизалачебдеш агарти адамти саби , ил багьандан цакамси манзиллис илди динничи бирхарар , амма къияндеш чучи чебуркъибихІиб илдани гьандуцес хІебирар ибси саби .
42008014	Занзбази кадикибти гье ибси — илди чузи бурибси гъай бакьибти адамти саби ; амма илдала гІямру аркьули сари , чула къайгъназира , арцлизира , гІямрула лазатуназира ахъили — илдала лугнира дикьхІедикьурли кавлули сари ибси саби .
42008015	Тухъси ванзаличи кадикибти ибси — бакьибси гъай чула хІялалси , умуси уркІилизиб бихІути , кабизалачебдешличибли чула сабухъ бурчути адамти саби ибси саби .
42008016	« ХІуша цархІилличи севан лехІдилзулраял пикридухъеная » . Алкахъунси шямличи чилилра вакъ чекахІебирхьу яра тахла уди кахІебирхьу , абицІутани шала чебиэсли , сунела мерличи кабирхьу .
42008017	ЯкьинхІебиубли калеси дигІянасира лебси ахІен , ашкархІебиубли , чеди дакІухІебухъеси секІалра лебси ахІен .
42008018	Гьари , хІуша цархІилличи севан лехІдилзулраял пикридухъеная . Сунела лебсилис гьатІира луга , сунела агарсилизибад биалли , лебгу или гьанбиркусира балли кебкайсу » .
42008019	Гьачам ГІисачи нешра узбира бакІиб , амма чукурбикибти халкьла бахъдешли , Иличи гъамбиэс хІебиуб .
42008020	Илизи багьахъур : « ХІу чеэс дигули , ХІела нешра узбира кьакьалаб тІашли теб » .
42008021	ГІисани илдази иб : « Дила нешра узбира — Аллагьла гъайличи лехІихъанти ва ил бузахъути адамти саби » .
42008022	Урхьначиб бурям тІашаъни . Гьачам ГІиса Сунела мутагІялимтачил варх къаякъличи айиб ва илдази иб : « Даширая шарала итил дубличи детахъдулхъехІену » . Илди гьайбиуб .
42008023	Къаякъ батбихьибхІели , ГІиса ускаун . Хапли шараличиб бурям бехІбихьиб ва къаякъ шинни бирцІесбяхІили , илди урехилизи бушиб .
42008024	МутагІялимтани гъамбиубли ГІиса чеваргъахъиб ва иб : « Арикар ! Арикар ! Нуша улхулирагу ! » Илини , чеваргъили , дягІра рамчанира тІашдизахъур . Илди ряхІятдиуб ва лехІдеш чебихьун .
42008025	ГІисани мутагІялимтази иб : « ХІушала дирхни чинаба ? » Илди уркІбухъи ва тамашакабиубли , цализи-ца бикІулри : « Сунени буюрикІули , дягІра шинра далли мутІигІдируси , иш чи саяра ? »
42008026	Жиндралаиубсилизирад жиндри гьадяхъни . Илди Галилеяличи бяхІчили кабизурси Герасинлантала ванзаличи хьурабиуб .
42008027	ГІиса шарала дубличи дуравхъунхІели , Илис шагьарлизивадси сунези жиндри хьурадиубси адам къаршиикиб . Ил гьалавал палтар агарли вашулри ва хъайгІив ахІи хІябрала хъулразив хІерирулри .
42008028	Ил илдани инжитирули вахъхІи сайри . Някъбира кьяшмира рахажуначил дуцахъили вилгьули хьалли , жиндрани гьалакварибхІели , рахажунира къябкаили , ил вебшили чилра агарихІи арашусири . ГІисани жиндрази ил адамлизирад дурадухъахъес буюрбариб . ГІиса чеили , вявра или , Илала гьалав кьукьмусикиб ва ахъси тІамаличил иб : « ГІиса , ЧевяхІси Аллагьла Урши , набзибад хІед се саби гІягІниси ? ХІези нуни тиладибирулра инжитхІерахъес ! »
42008029	
42008030	ГІисани илизи хьарбаиб : « ХІед чи бикІара ? » Илини жаваб бедиб : « ХІуреба » . СенкІунал адамлизи дахъал жиндри хьурадиублири .
42008031	ГІисази жиндри тиладидухъун : « Нушази лутІи агарси хандакьлизи дукьеная майкІудгу » — или .
42008032	Цурмала хІенкь . Илаб , дубурличиб , гІяйкабикІули цурмала халаси хІенкь лебри . Жиндрани ГІисази ихди цурмази хьурадиахъес пурбанбарагу — или , тиладибариб . Илини ихтияр бедиб .
42008033	Адамлизирад дурадухъи жиндри цурмази духІнадерхур , амма лебил хІенкь шарала ахъси дубличибад шиннизи тІяхІкабухъун ва алхун .
42008034	Бетаурси анцІбукь чебаили , цурмала хІенкьулабани шагьарлизиб ва алавчарти мераначиб халкьлизи буриб .
42008035	Биубси чебаэс халкь чукурбиркесбяхІиб . ГІисачи бакІибхІели , палтарра чекагьурли Илала гьала кайибси , духули гъайикІуси адам чеили , илди урухбиуб .
42008036	Илизирад жиндри дурайули чебаибтани ГІисани ил секьяйда сагъварибал илдази бурутири .
42008037	Герасинна мерличибти лебилра халкь бахъ дебали урухбиубли , ГІисази тиладибухъун , чула мер-муса дархьдатурли арукьяхъес . Ил къаякъличи ацІиб ва чарухъун .
42008038	Сунезирад ГІисани жиндри дураибси адам Илизи сайра вархли арукахъес тиладиухъун . Амма ГІисани ил гІелавяхІ чарвариб , или :
42008039	« ХІела хъайгІи чариину , Аллагьли хІед барибсиличила халкьлизи бура » . Ил адам чариуб ва сунес ГІисани барибси чебяхІси гІяхІличила лебилра шагьарлантази бурескайиб .
42008040	Яирла рурси мицІиррарни ва някъ гъамбарили хьунул адам сагъриахъни . ГІиса Галилеялизи чариубхІели , Иличил гьунибаэс бахъал халкь бакІиб , сенкІун лебилра Иличи хІерлири .
42008041	Тяп ил замана Иличи киласала бекІ сайси , сунес Яир бикІуси адам вакІиб ва , Илала гьалав кьукьмусра икили , Илизи сунела хъайгІи ацІахъес тиладиухъун ,
42008042	сенкІун илала , вецІну кІира дуслацад гІямрула , цайли-ца лерси рурси рубкІулри . ГІиса иличил ватихьиб ; бахъал халкьли Ил алавкавцили гъяжвариб .
42008043	Ца хьунул адам вецІну кІира дус хІи дашнила изай руцилри . Илини сунела лебилра лебдеш тухтуртас харжбарили хьалли , ил чилилра сагърарес хІебиуб .
42008044	ГІеларадли гъамриубли , ил ГІисала пяляшла дубличи гачрикиб . Илмадан илала хІи тІашдизур .
42008045	ГІисани хьарбаиб : « Набчи чи гачикиба ? » Амма лебилра гачхІедикира или хъяма биркьулри . ИлхІели Петрли иб : « Арикар , ХІукІун чукурбикибти халкьли алавкавцили гъяжварилри » .
42008046	Амма ГІисани гІурра иб : « Юх , Набчи чирил гачикиб . СенкІун Набзибад цІакь дурабухънира балли гьанаур » .
42008047	ИлхІели , дигІянрикили калес имканхІебикІни багьурли , гьала дурарухъи ва кьукьмусра рикили , хьунул адамли се сабабли Иличи гачрикибал ва секьяйда илмадан сари сагъриубал лебилра халкьла гьалаб буриб .
42008048	ГІисани илизи иб : « ХІу , Дила рурси , хІела рирхнили саррину сагъриахъубси , паргъатли аррукьен » .
42008049	ГІисани илди гъай дурили бекІхІейубли левалли , киласала бекІла юртлавад вакІибси ца адамли иб : « ХІела рурси ребкІиб . Гьанна МугІяллимлис бекІмахмалхъад » .
42008050	Илди гъай дакьили , ГІисани илизи иб : « УрухмакІуд . ЧІянкІли вирхен , рурси сагъкарирар » .
42008051	Юртла ухІна айцІухІели , Илини , Петрра , ЯхІъяра , Якьубра , рурсила неш-дудешра ахІенти , сунечил бакІахъес хІебатур .
42008052	Юртлабти лебилра ребкІибсила чебкад бисулри , агьибикІулри . ГІисани илдази иб : « Дисмадисудая , рурси ребкІили ахІенну , русаи сари » .
42008053	Рурси ребкІни балули , Иличи лебилра дукарбяхІиб .
42008054	Амма ГІисани , илала някъра буцили , тІамадариб : « Рурси , аризи ! »
42008055	Ил мицІиркариуб ва харчризурли аризур . ГІисани бегІтази рурси кьацІли рахахъес буриб .
42008056	Рурсила бегІти тамашакабиуб . ГІисани илдази бетаурсиличила чизилра хІебурахъес хъарбариб .
42009001	ВягІза бирахъес ва адамти сагъбирахъес вецІну кІира бархьни . ГІисани вецІну кІиралра вакил тІалаббарили , адамтазирад лерилра жиндри дурайахъес ва излумазибад илди сагъбирахъес ари-цІакь дедиб .
42009002	Илини илди Аллагьла Низам-зегъала дунъяличила халкьлизи бурахъесра , излумазибад адамти сагъбирахъесра бархьиб .
42009003	Илдази иб : « АрхІяли дурадулхъухІели селра камайсидая : я тІерхьа , я тавра , я кьацІ , я арц , я дарс чегьес кІидехІэсти палтар .
42009004	Чидил юртлизи адацІадалра , ардукьеси замана сабаайчи илар каленая .
42009005	Нагагьла чинар-биалра хІуша хьурахІедарадалли , ил шагьарлизирад аркьухІели , хІушани чучи се хІерлил багьахъес багьандан , хІушала кьяшмачи илар чеакунти хясара далли пяхІдарая » .
42009006	МутагІялимти арбякьун ва , гьар мерлаб ГІяхІ хабарра бурули , зягІиптира сагъбирули , шимазибад чедиберхур .
42009007	ГІиса улгнили Гьирад вачаирхахъули сай . Лерилра илди секІайчила бакьили , мер-мусала халал бекІ Гьирад вачавархиб , сенкІун цацабехІти бикІулри : « ЯхІъя мицІиркайубли сай » ,
42009008	цархІилти биалли , « ЯхІъя вакІили сай » , хІябэстира — « Гьалабла жявси заманала идбагуназивад чидил-саял ца идбаг мицІириубли сай » .
42009009	Амма Гьирадли иб : « Нуни ЯхІъяла бекІ чеббяхъяхъирагу , чи сайсира сунечила набзи ил хабар бакьахъибси ? » Илис ГІиса чеэс дигулиахъиб .
42009010	Шел азир кьацІли бахни . ЧарбиубхІели , вакилтани бякьунихІир лерилра чули дарибтачила ГІисази буриб . Ил , сунечил бархли илдира арбукили , Сай мутагІялимтачил илав цайухъесиэси , Вифсаида бикІуси шагьарличи гъамихІибси адамти агарси мерличи арякьун .
42009011	Амма иличила багьурли , бахъал халкь Илис гІелабад арбякьун . Илини илди разили кьабулбариб ва илдази Аллагьла Низам-зегъала дунъяличила хабуртира дурули , зягІипкардеш лерти сагъбирули , калун .
42009012	БархІехъла замана гъамбиубхІели , вецІну кІира вакил Иличи дугьабизур : « Ишди халкь чус хьурабиэси мерра , сегъуна-биалра беркалара баргахъес алавчарти шимази бархьагу , сенкІун иш адам хІерхІейруси мер сабину » .
42009013	ГІисани илдази иб : « ХІушани бахеная » . Илдани иб : « Нушала лерал-лерти шел кьацІра , кІел бялихъра сарну , хІебиалли , ардякьи лебил халкьлис даэстицад берклуми асалли ахІенси ? »
42009014	Илаб шел азирцад адам лебри . ГІисани Сунела мутагІялимтази иб : « ХІушани илди гьар кьукьялизиб шуцІали адам биэсли бутІили кабатирая » .
42009015	Ил викІуси барили , лебилра кабиахъиб .
42009016	ГІур касили шел кьацІра кІел бялихъра , ГІисани , закибяхІ хІеръили , баркатладарнила балгара белчІи , бутІнаддариб ва илабти адамтас дутІахъес Сунела мутагІялимтази дедиб .
42009017	Лебилра букули белкъун ; калунти бутІнани вецІну кІира чІап дицІахъиб .
42009018	Петрли ГІиса МасихІ сайливан кьабулбирули сай . Цагьачам , ГІисани , сайцун кайили балга бируйхІиб , чебакІибти Сунела мутагІялимтази хьарбаиб : « Чи сай бикІули Наб адамти ? »
42009019	Илдани жаваб бедиб : « ЦабехІ ХІу — Шизиб бизахъан ЯхІъя сай , цархІилти — Илияс идбаг сай , цацабехІти биалли , ит вебкІибихІивад айзурси , жяв заманала идбагуназивад ца сай бикІули саби » .
42009020	Илини хьарбаиб : « ХІушала пикрили , Ну чи сайра ? » Петрли жаваб бедиб : « ХІу — Аллагьла МасихІ сайри » .
42009021	ГІисани Сунела ажайчила гьалахили бурни . Амма ГІисани , чизилра хІебурахъес чІумали хъарбарили ,
42009022	илизи иб : « Инсаниятла Уршиличи дахъал къиянти чевкъар . Киласала хала тямадабани , хала кашишунани , Низамла гІялимтани Ил бекІлилра мучлахІейру ва каршу . Амма хІябэсил бархІи Ил мицІирирар » .
42009023	ГІямру сен-сен детахъахъес ва мяхІкамдарес вирарал . ГІур ГІисани , лебтачилра дугьайзурли , иб : « Сунени сунела жан кадихьили , Набчил варх вакІес дигуси левиалли , ил Наб гІелавад вакІаб ва гьарилли сунечи чебуркъибси дехра бихаб — сай наб гІелавад вашес кьасбарибхІели .
42009024	Сунела гІямру дерцахъес дигусини илди детихъахъу . Амма Ну багьандан сунела жайзивад ухъунсини биалли , илди уцахъу .
42009025	Лебил дунъя сунела бетааллира , адамлис се гІяхІдеша , эгер сунени сай заявиралли яра каршалли ?
42009026	Набзивадра Дила девлизивадра чи уруз-гІелумиаллира , Сунела , Дудешла ва Аллагьла дурхъати малаикунала чебяхІдешла рурхІнилизив вакІибхІели , илизивад Инсаниятла Уршира уруз-гІелумирар .
42009027	ХІекьдеш бурулра , Ишаб тІаштазибад цацабехІли бебкІала хІял багьес гьалабал Аллагьла Низамла-зегъала дунъя чебиу » .
42009028	Илди дурибхІейчирад гехІел бархІи ардякьунхІели , Сунечил бархли арбукили Петрра , ЯхІъяра , Якьубра сайра , ГІиса балга барес дубурличи арякьун .
42009029	УлгухІели , Илала дяхІла сипат хапли барсбиуб , палтарра дяхІиван цІубли лямцІдикІесдяхІиб .
42009030	Иличил кІел адам ихтилатбикІулри . Илди зубрала пархли-рявли шалабарибти ва Ярусалимлизиб ГІисас кьадарбирусиличила гъайбикІути Мусара Илиясра сабри .
42009031	
42009032	Петрра илала бархкьябира цІакьли бусулри . ЧебаргъибхІели ГІисала асилдешла шалара , Илала мякьлаб тІашти кІел адамра чебаиб .
42009033	Илди ГІисачибад арбукьес балбизурхІели , Илизи Петрли иб : « Арикар , нушаб ишаб лебгІеб гІяхІил саби ! Дашираягу , ишар хІябал чятир дирехІе , ца ХІед , ца Мусас , ца Илияслис » . Петрли сай сейкІулилра балули ахІенри .
42009034	Илини ил бурухІели , багьарбиубли гъагулли , илди сунела дяхІцІили кІапІбариб . Саби хапли гъагуллиуб багьарбиубти мутагІялимти уркІбухъун .
42009035	Илдани гъагуллизибад тІама бакьиб : « Ил сай Дила черикІла Урши . Иличи лехІдилзеная ! »
42009036	Ил тІама хІебикьанбиубмад , илдани сайцун ГІиса чеиб . ИлхІели чули чедаибтачила мутагІялимтани чизилра хІебуриб .
42009037	Жиндралаиубси дурхІя сагъварни . ГІергъила бархІи , саби дубурличибад чарбирухІели , ГІисас бахъал халкь гьунибаиб .
42009038	Илдазивад ца адамли вявбяхъиб : « МугІяллим ! Нуни ХІези дила левси цайли-ца уршиличи хІеръахъес дебали тиладибирулра . Жиндри дяхІили , урши чІярикІесирхІяхъу , туми дуцили левил дянгкалзахъу , хьулухьма тІутІуикІахъу ва вахъхІи вархьхІелтули , гІязабуркІу . Нуни ХІела мутагІялимтазира уршилизирад жиндри дураахъес тиладибаррагу , илданира селра барес хІебиуб » .
42009039	
42009040	
42009041	Илис жаваблис ГІисани иб : « Агь , ишди адамтала кабизалаагриличи ва бирхаудиагриличи хІеръаягу ! Ну сецадхІи хІушачил варх виэс ва хІушани дирутачи Нуни гІурра сецадхІи сабурбарес вирусира ? Гьари , хІела урши иша ка ! »
42009042	Лявкьули левли урши жиндли , хІялбакІахъили , ванзаличи кайкахъиб . ГІисани жиндри дугІаиб ва сагъварили урши сунела дудешлизи ведиб .
42009043	Аллагьла ахъриличи лебил тамашабиуб . Сунени дирутачи тамашабирни чебаили , ГІисани мутагІялимтази иб :
42009044	« ХІушала лихІба бакьаб ва хъумра мартаб : Инсаниятла Урши адамтала някъбази ведлуга » .
42009045	Илди гъайла мягІна илдани хІергъиб . Илди дигІянаси мягІна лебти гъай сарри , илбагьандан илдани ил багьесра хІебири . Амма Илизи чузи бурибсила мягІна се сабил хьарбаэсра илди урухкІулри .
42009046	Илаб саби мутагІялимтазивад чидил халасил белгибирули жал бетаур .
42009047	ГІисани , илдала уркІбазибси пикри багьурли , ахъуцили виштІаси дурхІя Сунела мякьла катур
42009048	ва илдази иб : « Ну багьандан иш дурхІя кьабулварибсини , Нура кьабулирулра . Ну кьабулварни , Ну иша Вархьибси кьабулварни саби . ХІушазивад бегІлара виштІал халасили вирар » .
42009049	Чихъали бахъалу ? . ГІисала гъайлис жаваблис ЯхІъяни иб : « НасихІятчи , нушани ХІела у гьанбушили , адамтазирад жиндри дурайуси ца адам чеира . Ил нушачил вархли вашхІешни багьандан , нушани илис къадагъабарира » .
42009050	ГІисани илизи иб : « ХІушачи къаршили ахІенси , ил хІушагІевли сай , къадагъамабиридая » .
42009051	Иш дунъяра батурли , Сай зубрачи айсуси замана чесабиули биъни багьандан , ГІиса Ярусалимлизи вяхІиуб .
42009052	Сунес гьалаб Илини Сунела кумекчиби бархьиб . Илис гІягІнити гьар секІал хІядурдарес багьандан илди самариялантала шилизи арбякьун .
42009053	Амма ГІиса Ярусалимлизи аркьуси виъни балули , шантани Ил хьурахІериб .
42009054	Ил чебиули , ГІисала мутагІялимти Якьублира ЯхІъянира иб : « Арикар , дигадли , нушани закибад цІа кабацІахъили , ихди талапбарахъес бурехІе ? »
42009055	ГІисани , илдачи гІелавяхІ ласяхъили , къадагъабариб .
42009056	ГІур илди цархІил шилизи арбякьун .
42009057	Илдани чула архІя даимбариб ва гьуйчив къаршиикибси ца адамли ГІисази иб : « Арикар ! ХІу чина аркьядлира , ну ХІечил вархли лявкьяс » .
42009058	ГІисани илизи иб : « Гурднас тІярхъубира , арцантас пукьнира лер , амма Инсаниятла Уршилис бекІ кабихьесалра мер агара » .
42009059	ЦархІиллизи биалли ГІисани иб : « Наб гІелавад ваши » . ГІисачи дугьайзурли , ил тиладиухъун : « Дила Арикар , гьаланачи ну дила хъайгІи чариубли , дила дудеш хІяриихьахъес пурбанбара » .
42009060	ГІисани илизи иб : « БебкІибти илабтани хІярибихьаб , хІуни арякьи , Аллагьла Низам-зегъала дунъяличила гІяхІ хабар бура » .
42009061	ГІисази цархІиллира иб : « Арикар , нура ХІед гІелавад лявкьясну , гьаланачи дила хъайгІибтачи вякьи , гІяхІил каленая или бурахъес пурбанбара » .
42009062	Илизи ГІисани иб : « Сунела някъбани дураз буцили гІергъи , гІур гІелавяхІ ласяхъили хІерикІуси чилра Аллагьла Низам-зегъала дунъяличи хьуликІес хІейрар » .
42010001	ВерхІцІану кІира мутагІялим булгахъес бархьили саби . Илала гІергъи Арикарли гІурра верхІцІану кІира мутагІялим чеббикІиб , кІи-кІили бутІиб ва Сай укьес кьасбарибти лерилра шагьуртазира шимазира сунес гьалаб бархьиб .
42010002	ГІисани илдази иб : « Диршес арши дахъли , бузести камлину , хІушани аршила вегІлизи гІурра аршикьянаби бархьахъес тиладибарая .
42010003	Дукьеная : Нуни хІуша буцІала хІенкьлизи мукьриван дурхьулрая .
42010004	Я тавра , я гавлаг , я дабруми камайсидая ва гьуйчиб чисалра салам малугадая .
42010005	Чила-биалра юртлизи адацІибхІели , хІушани гьаланачи „ Иш юртлис балгундеш ! “ — илира ая .
42010006	Эгер ил юртлизив балгундешличи лайикьси адам къаршиикалли , хІела балгунси салам илис бирар , амма илгъуна адам хІейалли , хІуни илис бедибси саламра хІечи гІелабяхІ чаркабирар .
42010007	ХІуша илдала лебсигъунси секІал букули , бужули , ил юртлизир каленая , сенкІун хІянчизарлис хІекь бедни — чебла саби . ХІуша хъали-хъайгІи мадашудая .
42010008	Эгер хІуша чидил-биалра шагьарлизи дакІибхІели , хІуша илар хьурадарадалли , хІушаб гибси секІалра букеная ;
42010009	илдала изутира сагъбиреная ва илдази дикІеная : „ Аллагьла Низам-зегъала дунъя хІушачи гъамбиубли саби ! “
42010010	Нагагьладан дякьунси шагьарлизир хьурахІерадалли , кьакьала дурадухъи , бурая :
42010011	„ ХІушала шагьарлизир нушала кьяшмачи чеакунти хясара далли пяхІкадарили хІушаб далтулра . Амма Аллагьла Низам-зегъала дунъя сабиули биънира хІушани хъуммартидая “ .
42010012	ХІушази бурулра , баягъи БархІи сабаибхІели , ил шагьарлисичиб Содомлис кункли бирар .
42010013	Балагьуни хІед , Хоразин шагьар ! Балагьуни хІед , Вифсаида шагьар ! Нуни хІушази чедаахъибтигъунти итди гІяламатла анцІбукьуни Тирлизирра Сидоннизирра чедаахъибти диаллири , сиркьнира чекагьурли , палдара чекьурли , илди жявлил Аллагьлис мукІурбикІи .
42010014	Кьиямала бархІи Тирлисра Сидоннисра хІушаблисичиб къулайли бирар .
42010015	ХІура , Капернаум , зубрачи ахъбурцури или гьанбиркулив ? Юх , хІу жагьаннабла бухІна кабиахъури !
42010016	ХІушачи лехІилзан Набчи лехІилзанра сай . ХІуша кьабулхІейран , Ну кьабулхІейранра сай . Ну кьабулхІейруси Ну иша Вархьибсира кьабулхІейран сай » .
42010017	ГІисани бархьибти верхІцІану кІира мутагІялим шаддешли бицІили чарбиуб . ГІисачи дугьабизурли , илди бикІулри : « Арикар ! Нушани ХІела у гьанбушили , буюрбарибхІели , илбисунира далли нушачи лехІихъули сари ! »
42010018	ГІисани илдази иб : « Закибад лямцІван кабиркуси илбис Нунира чебаира !
42010019	Чебиулраягу , Нуни хІушаб чІичІлуми ва гІякьрабти кьяшмачил ганздирахъесра , душманна лебил цІакьличир чедидиркахъесра хІушаб ари гира — хІушаб селра диргалара хІебулхъан .
42010020	Амма жиндри лехІихъниличи разидеш мабиридаяну , зубрачир хІушала уми делкІниличи разидеш барая » .
42010021	ГІисани Дудеш чевяхІирули сай . Илмадан Дурхъати РухІли ГІисара харидешли вицІахъиб ва Илини иб : « Дудеш , зубралара ванзалара арила ВегІ ! ГІякьлула бегІтазибадра духутазибадра дигІянбарибси секІал ХІуни гІядатла адамтасра биштІати дурхІначи мешутасра дакІубарни багьандан ХІези шукруикІулра ! ГІе , ХІела гІяхІси кьасра илгъуна сабри !
42010022	Дила Дудешли Наб гьар секІал гиб . Дудешли ахІи , Урши чи саял чилилра хІебала . Сай Уршинира ва Сай гьаргиубсинира ахІи , Дудеш чи саял хІебала » .
42010023	ГІур мутагІялимтачивяхІ шурухъи , ГІисани илдазицун иб : « ХІушани чедиути чунира чейути хІулби талихІчерти сари .
42010024	Набчи дирхаирая , хІушани чедиути чедаэс дигути , амма чехІедаибти , гІур , хІушани дикьути чулира дакьес дигути , амма хІедакьибти идбагунира пачнира бахъал саби » .
42010025	УркІецІила вегІ самарияланничила бурала . Илав ГІисала хІялумцІес дигуси ца Низамла гІялимли , айзурли , Илизи хьарбаиб : « МугІяллим , даимти гІямру кьадардиахъес багьандан , нуни се барес гІягІниси ? »
42010026	ГІисани илизи иб : « Низамлизиб иличила се бурилив ? ХІуни илаб бучІуси се саби ? »
42010027	Илини жаваб бедиб : « Ишаб белкІи саби : „ УркІи-уркІилавад , лерил жанничилра лебил цІакьличилра , хІела лерил пикрумачилра таманни Аричи дигахъен , хІела Аллагь сайси . ХІечи гъамсиличира хІечи хІуван дигичевли вирен “ » .
42010028	ГІисани илизи иб : « ХІуни бархьли жаваб гири . Илкьяйда бирадли , хІед даимти гІямру дирар » .
42010029	Амма Низамла гІялимли , сунела кабизахъес дигули , ГІисази иб : « Дила гъамси чи сая ? »
42010030	ГІисани ишгъуна жаваб бедиб : « Ярусалимлизивад Ерихоннизи аркьуси ца адам къачагъуна уциб . Илала палтарра керасили , витили , вебкІес ветикахъиб , лайвакІили арбякьун .
42010031	Баягъи ил гьуникад аркьуси ца кашиш , ил адам чеили хьалли , илис икьалабарес тІашалра хІейзурли , гьунила итил шайчи арякьун .
42010032	Левитлира дурусли ил бариб : вяхъибси адам чеили , ил цархІил дубкаб викили арякьун .
42010033	Ил гьуникад аркьуси ца самарияланни , ил чеибхІели , ил язихъизур
42010034	ва иличи гъамиубли , илала дяхъурби , гьаланачи гІявадешлира чягъирлира дакили , дигьун , гІур сунела эмхІечи мурдаватурли карбансарайлизи киб ва илаб иличи хІерудибариб .
42010035	ГІергъила бархІи , сай арукьяйчи , илини карбансарайла хужаимлис кІел динар дедили , илизи иб : „ Ишичи хІерудибирен . Рахли харжлис гибти даъхІедаалли , чариубхІели гІуррара лугас “ » .
42010036	ГІур ГІисани Низамла гІялимлизи иб : « ХІела пикрили , къачагъунази викибсилис илди хІяблизивад чидил гъамлив ? »
42010037	Илини иб : « УркІецІила вегІ » . ИлхІели ГІисани илизи иб : « Укьенну , хІунира илкьяйдали бирен » .
42010038	Мариямра Марфара . АрхІя даимбарили , ГІиса сунела мутагІялимтачил ца шилизи вакІиб . Илав Ил Марфа бикІуси ца хьунул адамли хьуравариб .
42010039	Илала Мариям бикІуси рузи лерри . Ил Аричила кьяшмала гьала кариили , Илала гъайличи лехІихъулри .
42010040	Сари Марфа биалли гІяхІси беркала барили гІяхІяйс къуллукъбарес къайгъилизир сарри . ГІисачи гъамриубли , илини иб : « Арикар ! Дила рузини лерилра хІянчи набчицун хъардарниличи ХІу тамашахІейрулрив ? Илизи наб кумекбарахъес бурагу » .
42010041	ГІисани илис жаваблис иб : « Агь , Марфа ! Марфа ! ХІу дахъал секІайчила къайгъназирри ,
42010042	амма барес гІягІниси ца секІал саби . Мариямли сунес гІяхІси чеббикІили сари , илизибад ил чилилра кебра хІейсу » .
42011001	Секьяйда улгуси ? . Гьачам ГІисани чинабрил бируси балга таманбарибхІели , ца мутагІялимли Илизи иб : « Арикар ! Дулгахъес ХІуни нушара бурсидарабагу , ЯхІъяни сунела мутагІялимти бурсибариливан » .
42011002	ГІисани илдази иб : « ДулгухІели , дикІеная : „ Дудеш ! ХІела Ура даимал дурхъали бираб ! ХІела Низам-зегъала дунъяра сабааб !
42011003	Гьар бархІилис гІягІниси кьацІра ХІуни нушаб га ;
42011004	Нушала бунагьуни ХІуни хасардати , нушаб вай бирутачирад нушара черкадурхулрану ; нуша гьанагарсиличи хьулмадирахъаба , бунагьлизира мадиркахъаба “ » .
42011005	« Тиладибарая , ва хІушаб гили бирар » . ГІисани буруси даимбариб : « Мисаллис биабну , хІушазивадли цала юлдаш левли сай . Ил юлдашличи байдугила замана арякьи , хІу илизи тиладиулхъулри : „ Юлдаш , хІуни чеблалис хІябал кьацІ диха .
42011006	Гьанна набчи архІяличивад юлдаш вакІили сай , илис кабихьес селра агара “ .
42011007	ГьатІи илини , унзара ахІебхьили , хІед жаваб лугав : „ Ну паргъатли ватаба ! Унзара гІекакІили , дурхІнира нура кайхьирану , гьанна айзурли , нуни хІед селра гес хІейрусра “ .
42011008	Юлдаш виъни багьандан ил ахІейзесра ва кьацІ хІегесра асубирар , амма хІуни къайгъибарадли , ил алзан ва хІед дигуси луга .
42011009	Нуни хІушази бурулра : Тиладибиреная , хІушаб луга , умцІеная , хІушани бургидая , кьутІдирхъеная , хІушаб ибхьу .
42011010	СенкІун гьарилра тиладиикІусилис саби лугуси , умцІусини саби бургуси , кьутІдирхъусилис саби ибхьуси .
42011011	ХІушазив левара сунези уршили бялихъ тиладибарибхІели , бялихъла мерлаб илис чІичІала бедес виэси , яра уршили гидгари тиладибарибхІели , илис гІякьраб бедес виэси дудеш ?
42011012	
42011013	Эгер хІуша — гІясикар адамтани хІушала дурхІнази гІяхІси секІал гІебасахъес балули диадалли , гьайгьайра , Сунези тиладибикІутас Дурхъати РухІ дедес зубрачивси Дудешра гІелахІелзан » .
42011014	Жиндла цІакьличилу яра Аллагьла кьудратличилу ? . Гьачам ГІисани адамлизибад жинд дураиб . Ил адам тилхъавирахъуси жинд сабри . Жинд дурабухъунхІели , тилхъавси гъайикІескяхІиб . Халкь тамашакабиуб .
42011015	Илдазибад цацабехІти бикІулри : « Адамтазирад жиндри дурайахъес Итис цІакь жиндрала талхъан Белзибулли бедибси саби » .
42011016	ЦархІилти биалли , ГІисала хІялумцІес кьасли , Илизибад зубрала гІяламатла анцІбукь тІалаббирулри .
42011017	ГІисани , илдала пикруми далули , иб : « Саби бухІнаб бутІибси пачалихъра агарбирар , цабалгундеш агарси хъалибаргра тІутІукабирар .
42011018	Эгер илбисра сунечи саби кІиуркІли биалли , илала пачалихъли секьяйда гьандуцеса ? ХІуша биалли илбисуни адамтазирад дурайахъес Набзи цІакь Белзибулли саби гибси или дикІулрая .
42011019	Эгер Нуни жиндрала талхъа цІакьличил жиндри дурайули виасли , хІушала агьлули чила цІакьличил дурайулив ? Илбагьандан хІушаб илди судьябилира биаб .
42011020	Эгер Нуни Аллагьли гибси кьудратличил жиндри дурайули виасли , илини Аллагьла Низам-зегъала дунъя бакІниличила бурули саби .
42011021	Эгер сунела юртлис цІакьси ва ярагъличилси адамли къараул бирули виалли , илхІели илала лебдешлис урехи хІебирар .
42011022	Аммаки иличи сунечив гьатІира цІакьси адам чевхъи , иличив чедиикалли , илхІели цІакьла вегІли ил увиубсилизирад лерилра сай хъарихъути ярагъра керису , сунес дигуливан илала лебдешлара вегІирар .
42011023	Набчил ахІенси — Набчи къаршиси сай . Набчил дарх дурчхІедурчусира — ил хІяздан харждиран сай .
42011024	Адамлизибад дурабухъунси жиндли , саби хьурабиэси мер баргес умцІули , чІянкІ авлахъ къяйцІбиру ва баргхІебаргили , сунези саби бикІар : „ Гьари , дила гьалабла хъайгІи чаркабирус “ .
42011025	ЧарбиубхІели , сунела гьалабла мер бушкили , ибгили баргили саби .
42011026	ИлхІели арбякьи , илини сунечир гьатІира вайти цархІилти верхІел жиндра сабра бакІили , ил мерла хьуракабиуб . Ва илди адамлизи кадицІур , илар дарх хІеркадирар , ил адамлис гьалабичибра жапали бирар » .
42011027	ИрхІилибти саби бикьанти ва къелгІеббикибти . ГІисани илди гъай дурухІели , адамтазирадли ца хьунул адамли ахъси тІамаличил Илизи иб : « ТалихІчерси сари ХІу канилав халаваахъибси ва ХІези михъири берхъахъибси ! »
42011028	ГІисани жаваб бедиб : « ГьатІиралра талихІчебти саби чули Аллагьла гъай дикьути ва илини бурибси бирути » .
42011029	Юнна гІяламат . ГІиса-алав гьачамичиб-гьачам бахъал халкь цалабиркулри . ГІисани илдачи дугьайзурли , иб : « ХІябра вайбухъбиубси наслу бетаурли леб ! Илисра гІяламатла лишан гІягІнили балан , амма илдас Юн идбагла гІяламат ахІенси , цархІил сегъуналра гІяламат бирхІебирар .
42011030	Ниневияла халкьлис Юн гІяламат ветаурливан , илкьяйдали гьаннала наслулис Инсаниятла Уршира илгъуна лишанни ветарар .
42011031	Югла шайчиб хІербирантала пача ( хьунул адам ) Кьиямала бархІи ишхІелла наслуличи къаршили рирар ва илди гІяйиблабиру . Ил Сулайба пасихІси гъайличи лехІахъес дунъяла дубларад ракІибси сарри . ХІушачил вархси Сулайбайчив имцІали чевяхІси сай !
42011032	Кьиямала бархІи Ниневияла халкьра , ишхІелла наслуличи къаршили бирар ва илди гІяйиблабиру . Юнни барибси вягІза бакьили , илди чула бунагьличи пашманбиуб ва Аллагьличи дугьабизур . ХІушачил вархси Юнничив имцІали чевяхІси сай !
42011033	Чархла чирагъ . Алкахъунси чирагъ чилилра дигІянси мерла яра вакъла уди кахІебирхьуну , ила абицІутани шала чебиэси кьасиличи кабирхьу .
42011034	ХІулби — чархла чиргъми сари . Эгер хІулби ара-сагъли диалли , лебил хІела чархра шалали бицІибсиван бирар . Эгер хІулби вайдиубли диалли , чархра цІябли бирар .
42011035	Вари , хІушала бухІнабси шала цІябдешличи шурхІебухъахъес хІерудибарая !
42011036	Илкьяйдаличил , эгер хІу шалали вицІили виадли , ва , хІезиб селра цІябсира агара биалли , хІу тяп шалали ухуси чирагъли шалаварибсиван , хІела лебил чархра шалали бирар » .
42011037	ГІисала гъай тамандиубмадан , ца фарисейли Ил сунечи вахес живариб . ГІиса хъули ацІиб , кьумурла мякьла кайиб .
42011038	Укес вехІихьайчи ГІисани някъби хІедирцни чебаили , фарисей дебали тамашаиуб .
42011039	Амма Арикарли илизи иб : « ХІера хІушани , фарисейтанира , хІушала халдуртала чедилацун сабгу ицуси , амма духІнарадли хІуша лерилра кьиркьирдешлира гьимикардешлира дицІилрая .
42011040	Абдулти ! Дурала шали барибсини ахІену , гьатІи , бухІналара барибси ?
42011041	Кьямларти ва халдарларти мискинтас дедадалли — хІушала гьар секІал умукадирар !
42011042	Фарисейтас балагь-кьадар . Балагь-кьадар хІушаб , фарисейти ! Шумерилара , хъалталара , гьар журала духълумалара вецІал бутІала ца бутІа Аллагьлис закатли лугухІели . ХІушани илра бирули , Аллагьла дигиличилара судличилара хъумхІертес гІягІнисири . ХІушани ца бирухІели , итилра хъумхІертес чебсири .
42011043	Киласуназир гьаларти мерани дуцесра , майдайчи чукурбиубти халкь хІушази хІурматличил саламбикІахъесра дигахъни багьандан , фарисейти , хІушачи балагь-кьадар чевкъар .
42011044	ХІушаб балагь-кьадар ! ХІуша , хІясибалра хІерили адамтани ганзкадирути , цІелда агарти хІябригъунти саррая » .
42011045	Илис жаваблис Низамла гІялимтазивад цали ГІисази иб : « МугІяллим , илдигъунти гъайличил ХІуни нушаб хІейгибилзахъулригу » .
42011046	ГІисани илдази иб : « ХІушабра балагь-кьадар , Низамла гІялимти ! ХІушани икьалалис ца тІулалра вяшхІебарили , бихес хІейэсигъуна дех , цархІилтачи хъаркабирулраяну .
42011047	ХІушабра балагь-кьадар ! ХІушани идбагунас цІелдуби калтІулрая . Илди хІушала дудешхъалани сабгу кабушибти !
42011048	ХІушала дудешхъала баркьуди гІеббурцули диъни хІушанира марбирулрая : хІушала бегІтани идбагуни кабуршули буили саби , хІушани биалли , идбагунас цІелдуби калтІулрая .
42011049	Илбагьандан сабгу гьатІи , Аллагьла пасихІси девлизиб бурибси : „ Нуни итдачи идбагуни ва вакилти бурхьис . Илдани цабехІ кабуршу , цархІилти биалли дугІиу .
42011050	Илбагьандан иш дунъя акІубхІейчирадли кертІибти лебилра идбагунала хІила жавабкардешра иш наслуличир дирар :
42011051	Гьабилла хІиличирад дехІдихьили , Аллагьла хъалила кьурбанбарибси кабирхьуси дурхъаси мерлара ургав Закария кавшибхІейчи бикайчи “ . Нуни хІушази бурулра : гьаннала кьамлис лерилра чеблуми ахъес чевкъар .
42011052	ХІушабра балагь-кьадар , Низамла гІялимти ! Багьудила унзала умхьу касили , я хІуша духІна ахІедацІили , я абацІес дигути цархІилти абацІахъес хІебатни багьандан » .
42011053	ГІиса арякьун . Илала гІергъи Низамла гІялимтира фарисейтира Иличи гІясибиубли , дахъал хІисаб-суалтачил Илис гІелабадкабирки .
42011054	Илала мухІлилабад сай гІяйиблаварес хьулчилибиэси гъай дурабикайчи илди хІерлири .
42012001	ДигІянаси гьаргбиубли бирар . Азирти адамти чукурбикили , барцдешли цали-ца ганзкабирулри . ГІиса гьаланачи Сунела мутагІялимтачи дугьайзур : « Фарисейтала хамирдайзирад , цархІилгІебли буралли , кІибяхІяндешлизирад мяхІкамли диирая !
42012002	Чеди дакІухІебиэси селра уббихьибсира лебси ахІен , гІур гІячихъхІебиэси селра дигІянасира лебси ахІен .
42012003	ХІушани цІябихІиб бурибсира берхІили шалалиуб бикьидая . ГІямзилаб хІушани шивкІивбарибсира , хъулчрачибад бакьаябушили балахъа .
42012004	Чизивад урухкІуси ? . Дила юлдашуни , хІушази бурулра : чули чарх кабушес бирули , гьатІи селра барес хІебирутагІир урухмакІудая .
42012005	ХІуша чигІир урухкІес гІягІнитирал Нуни хІушази бурис : чарх кабушили гІергъи , ил жагьаннабла цІализи бархьесра вируси кьудратла ВегІлигІир урухкІеная . Ну марли викІулра , хІуша илигІир урухкІеная .
42012006	Шел чяка кІел къарапуллис ахІену гьатІи дирцути ? Амма Аллагьли илдазибад цалра хъумхІерту .
42012007	ХІушала бургачирти лерил гъезра далли цацали дейгІунти сари . Лерилра чякналайчиб хІушала багьа дурхъасину , урухмайрудая !
42012008	Нуни хІушази бурулра , халкьла гьалав дакІу-гьаргли Ну чили кьабулварасра , Аллагьла малаикунала гьалав Инсаниятла Уршили ил сайра кьабулиру .
42012009	Адамтала гьалав Ну чили кьабулхІерасра , Аллагьла малаикунала гьалав Инсаниятла Уршили сайра кьабулхІейру .
42012010	Инсаниятла Уршиличила вайси бурибсиличивад чевверхес асубирар . Амма ЧеряхІти РухІ далтІусилис чевверхни хІебирар .
42012011	ХІуша киласабази кили хала хІякимталара арила бегІталара гьала тІашдатурхІели , хІушала гъай кабизахъес се буришара или шишимайзира мадиркудая .
42012012	СенкІун хІушани бурес гІягІниси Дурхъати РухІли хІушаб гІеббуру » .
42012013	Давлачевла мехІурдешличила бурала . Илабти халкьла кьукьялизивад цали ГІисази иб : « МугІяллим ! Дудешла калунси мас набчил бутІахъес узизи бурагу » .
42012014	ГІисани илизи иб : « Бура , гьари , ХІушаб суд барахъес яра хІушала гъай-мез бекІдирахъес Набчи чили хъарбарибси ? »
42012015	ГІур лебтачилра дугьайзурли , Илини иб : « Вари , адамла гІямру , сунела гьар секІал имцІадухъарицад лерли диалра , давлали ахІенну белгидирути , тамяхІкардешлизирад хІуша мяхІкамли диирая » .
42012016	ГІисани илдас ишгъуна буралара буриб : « Ца давлачев адамла хъуми гІяхІил дерхъили дакІили сари .
42012017	Ил сай ухІнав пикриухъун : „ Нуни се барасли гІяхІсира ? ДакІибти ризкьи какьеси мералра агарагу “ .
42012018	ва илхІели иб : „ Гьари , дила ризкьи калкьути усурби дехъубли , урасили , лерил ризкьилисра цархІил маслисра даарицад сагати , халати дирис , ила лерилра кадирхьис .
42012019	Илала гІергъи набзи ну викІус : ‘ гьанна хІела дахъал дусмас баари давлара лебну , укули , ужули лигІматлизир гІямру деркІа ! ’ “
42012020	Амма илизи Аллагьли хьарбаиб : „ Абдал ! Ишдугил бакІили , хІела жан асалли , хІуни баргъибси мас чис биркура ? “
42012021	Аллагьличивли давлачевхІейрули , сунесцун давла бурчуси гьариллис ил бетарар » .
42012022	« Къайгъназимадиркудая » . ГІисани сунела мутагІялимтази иб : « ХІера илбагьандан хІушази викІулра : жаннис беркайчилара , чархлис палтарличилара къайгъназимадиркудая .
42012023	СенкІун беркайчир жанра , палтарличиб чархра имцІали мягІничерти сари .
42012024	ХІеръая цІудара къянбачи : илдани я делгІули ахІен , я иршули ахІен . Илдала я хазнала хъулри , я усурби агара , амма Аллагьли илди далхули сай . Арцантачир хІуша сецадла дурхъатирал багьадалри !
42012025	Сунела къайгъиличирли сунела гІямру ца сягІятлалра духъяндиахъес хІушазивадли чили вирара ? !
42012026	Эгер хІушани ил бегІлара биштІаси секІалалра барес хІедирули диадалли , цархІил секІлачила къайгънадиркьес селис гІягІниси ?
42012027	Лилия вавначи хІердизирая . ХІеръая , гьари , лилия вавни секьяйда духъулил : илди я дузули ахІен , я чус палтар душули ахІен . Амма Нуни хІушази бурулра , сунела хабарла замана пача Сулайбанра валли , илдазибадли цалраван вегІиэс хІейуб .
42012028	ИшбархІи лебси , жягІял пичлаб цІали игуси кьар Аллагьли илкьяйда бегІбирули виалли , Илини хІуша , камли дирхаранти , гьатІиралра гІяхІил дегІдирура !
42012029	Илкьяйда хІушара се букутирая , се дужутирая или умцІра мамцІудая ва къайгъилизимадиркудая ,
42012030	сенкІун иш дунъяличибти лебил аллагьагартала бекІлибиубсигъуна къайгъи тяп ил саби . Илди лерилра хІушаб гІягІнити диъни хІушала зубрачивси Дудешлира балуси сай .
42012031	« Аллагьла Низам-зегъала дунъя баргес умцІеная » . ХІуша Аллагьла Низам-зегъала дунъя баргес умцІеная , гІурилти лерилра хІушаб ИкІ Суненира луга .
42012032	УрухмакІуд , камси кьукья ! Дудешла кьас — ХІушаб Низам-зегъала дунъя пешкешбарни саби .
42012033	ХІушала лебдеш бицили , мискинтас кумекбиреная , удхІевдути тавруми тІалабдарая , зубрачиб кахІеберхеси , сунечи хъулки гъамиэс хІейэси ва имсли хІебергеси давлара цалабирхъеная .
42012034	СенкІун давла лебихІиб сабну , хІушала уркІира бируси .
42012035	Дусмадусадая . Мурталра таманни хІядурли — палтарла чебкад вайлиу ирира бигьи , чиргъмира адалкахъи — диреная .
42012036	ХІуша , хужаим мекъличивад чариубли , кьутІдяхъибмадан илис унза абхьес хІерти къаравашуни кьяйда , хІядурли диреная .
42012037	ТалихІчебти саби , хъайгІи чариубси чула хужаимли , хІянчилизиахъили баргибти къаравашуни . ХІушази бархьли бурулра , ил хужаимли , къаравашла палтарра чегьурли , кьумурличи жибарили , илдас сунени къуллукъбиру .
42012038	ТалихІчебти саби , чула хужаим мурт чариалра , дигалли байдуги , дигалли шаладиркухІели виаб , хІядурли тІашли баргибти къаравашуни .
42012039	Багьурли диирая , нагагьладан сунечи хъулкни мурт лябкьянал юртла вегІли балалри , илини хъулки сунела юрт бигІяхъес хІелти .
42012040	Инсаниятла Урши хІушаб гьаналра агарси замана сайну лявкьуси , хІушара хІядурли диирая » .
42012041	Петрли Илизи хьарбаиб : « Арикар , ХІуни ил бурала нушабцун бурибсив яра лебтасалра бурибсив ? »
42012042	ГІисани илис жаваб бедиб : « Сунела лебилра къаравашуначи хІеруди бирахъес ва заманаличиб илди берк-бержличил гІеббурцахъес юртла вегІли катурси халал буюрчи сегъуна вирара .
42012043	ЧариубхІели хужаимли хІянчилизиахъили варгибси къаравашра талихІчевси сай .
42012044	ХІушази бархьли бурулра , хужаимли илгъуна къаравашличи сунела лебил давла-хазналичи хІерудибарахъесра хъарбиру .
42012045	Эгер ил къараваш сунези сай : „ Дила хужаим жявли-декІар чархІейрар “ — викІули , цархІилти къаравашуни итули , укули ужули кепкайралли ,
42012046	гьаналра агарси замана ил къаравашла хужаим лявкьян , ил иту ва сунечи лехІхІейхъантачи бирхауди агарти адамтачи ватиу .
42012047	Сунела хужаимла хІялра балули , иличи мутигІвакІес валалра хІелзуси халахар левгІев дебали танбихІлаиру .
42012048	Амма халахарли сай витес лайикьси баркьуди хІебагьурли бирули виалли , илис танбихІ камси бирар . Сунес дахъал дедибсилизибад , тІалабра халаси бирар . Сунечи халаси бирхауди бихьибсилизибад халати жавабкардешра тІалабдиру .
42012049	Юртлизиб декІарбикни ва челябкьлала суд . Ну иш дунъяличи цІа хили сайра вакІибси ва ил жявли пархбухъи дигулра !
42012050	Шизив визуливан , наб гІязабтазив вазес чеблира саби . Ил бетаайчи , ну дебали децІлизивра !
42012051	Ну иш дунъяличи даршудеш хили вакІибсира или гьанбиркулив ? АхІенра , Ну вакІилра дунъяличи хІебалгундеш хили .
42012052	ИшхІейчибад , ца юртлаб шел леббиалли , илди декІарбиркур : хІябал кІиличи къаршили ва кІел хІябличи къаршили бирар .
42012053	Дудеш уршиличи , урши дудешличи къаршили бирар . Неш рурсиличи , рурси нешличи къаршили бирар . Хъубеш неш сунела уршила хьунуйчи , ил биалли хъубеш нешличи къаршили бирар » .
42012054	ГІисани илди адамтазира иб : « ХІушани машрикьлизиб дакІубиубси гъагул чебаибхІели , илмадан дикІулра : „ БусягІят ургьесбирхІур “ ва илкьяйда бирар .
42012055	Кьиблала шайчибад дягІ бухъунхІели , дикІулра : „ Дебали ванабирар “ ва илкьяйда бирар .
42012056	КІибяхІянти ! ХІушани ванзаличира зубрачира хІеръили , сегъуна аргъ бирарал бурес балули , гьанна сегъуна замана сабил бурес хІебалулрая ?
42012057	ХІушаб чидил гІяхІсил белгибарес сен хІейрутирая ?
42012058	Масала , хІела къаршикарра хІура судличи аркьухІели , ита детаайчи хІушани гьар секІайчила маслигІятбарес къайгъибарая . Ил хІебарадли , хІу илини судьячи арукили , илав туснакъкайрахъури .
42012059	ХІези марли викІулра , бегІла гІергъисигъуна къарапулличи бикайчи хІечибси лебилра чебла ахІехъили лебалцадхІи , хІу итадли дурахІелхъад » .
42013001	ГІяйибличи мукІурвакІи яра вебкІи . Ил замана Аллагьла хъули кьурбаннис делгьестира кили бякьунти галилеяланти Пилатли кабушниличила ва илдала хІи кьурбандарибти хІяйвантала хІилизи дархдикниличила ГІисази буриб .
42013002	ГІисани илдас жаваблис иб : « Итди галилеялантас илгъуна биубхІели , илди лебилра цархІилти галилеялантачиб имцІякь бунагькарти сабри или рахли хІушаб гьанбиркулив ?
42013003	Юх , ахІен викІулра , Ну хІушази ! Амма мукІурра дакІили , гІямру дарсхІедарадалли , хІуша лерилра итди кьяйда улхадая !
42013004	Яра итди , чучи Силоамла кІялгІя кабикили бебкІибтиван , хІушара Ярусалимла лебил халкьличиб итди гьатІиралра гІяйибкарти саби или дикІулрав ?
42013005	АхІен викІулра Ну хІушази ! Амма мукІурра дакІили , гІямру дарсхІедарадалли , хІуша лерилра итди кьяйда улхадая ! »
42013006	Инжирла галгаличила бурала . ГІур ГІисани ишгъуна бурала буриб : « Ца адамла тІутІила анхълаб инжирла галга лебли саби . Ил вакІили , иличир цІедеш даргес умцІули хьалли , цалра баргили ахІен .
42013007	ИлхІели илини анхъчизи иб : „ ХІера , хІябал дус иша вашули , инжирла иш галгаличир цІедеш даргес умцІули хьалли , хІедаргира . Бяхъили убаса . Мерра бурцахъули се бируси ? “
42013008	Амма анхъчини иб : „ Хужаим , ца гьатІи дус батигу . Нуни алавчар ванзара буркъили , декра калкьас .
42013009	Белики , цІедеш гІур дусалра дакІес ? ДакІхІедакІалли , гІур бяхъишину “ » .
42013010	ГІемсни дуцибси хьунул адам сут бархІи арарарни . Цагьачам сут бархІи ГІиса киласалав гІякьлума угьулри .
42013011	Илар рархьриэс хІерируси , къакъуй хьунул адам лерри : илизи жинд хьурабиубли , изай руцили , вецІну гехІра дус риублири .
42013012	Ил чераили , ГІисани ил Сунечи жирариб ва илизи иб : « ХІу хІела изайзирад сагъкариубри » .
42013013	ГІисани иличи някъби чедуциб ва ил , рархькариубли , Аллагьлис дезарикІесряхІиб .
42013014	Ил сут бархІи сагърарни багьандан ГІисачи гьимукІибси киласала хала кашишли халкьличи дугьайзурли иб : « ХІянчи бирес чедаахъибти урегал бархІи сари . Сагъдирахъес хІуша сут бархІи ахІи , илди бурхІназир дашеная » .
42013015	Амма Арикарли илис жаваб бедиб : « КІибяхІянти ! ХІушазивадли гьариллира сут бархІи ахІену гьатІи , тІенилизибад арзили , унц яра эмхІе шинни бахес бикуси ?
42013016	Гьанна вецІну гехІра дус Илбисли руцибси ишис , Ибрагьимла рурсилис , сут бархІи сагъриэс пайдахІебирулив , гьатІи ? »
42013017	Къаршикартала кьабулагардеш . ГІисала илди гъайли лебилра Илала къаршикарти урузбиахъуб , лебил халкь биалли , Илини дирути гІяжаибдешунани разибариб .
42013018	Гьела кьякьличила ва хамирдайчила бурала . ГІур ГІисани , илдачи дугьайзурли , иб : « Аллагьла Низам-зегъала дунъя селичил цугбуцес вирара ? Нуни ил селичил цугбуциша ?
42013019	Гьари , хІера , адамли , касили гьела кьякь , сунела хъучи бегІи сай . Ил чебакІили , халабаили галгацад баибхІели , илала кьялубачир арцанта пукьнира далли дарили сари » .
42013020	ГІисани гъай даимдарили , иб : « Аллагьла Низам-зегъала дунъя Нуни селичил цугбуциша ?
42013021	Гьари , хІера : кьацІ берцІес багьандан хьунул адамли касили хІябал умцла декьлизи хамирданра кабихьили башунси лебил башни чеахъбиуб » .
42013022	Кьакьати къапу гІекІибхІели . Ярусалимлизи гьуни буцили , шагьуртазира шимазира виули , ГІиса халкьлизи гІякьлума угьулри .
42013023	Ца адамли , Иличи дугьайзурли , иб : « Арикар , камтасцун берцес биркни марсив ? »
42013024	ГІисани илизи иб : « Кьакьати унзаларад духІна адацІес къайгъибарая , амма , дирхаирая , илад абацІес бахъал балбизурли хьалли , бирхІебирар .
42013025	Хъа вегІли айзурли унза гІекакІалли , хІуша дурар кавладая ва , унзализи кьутІдикІули , дикІудая : „ Хужаим , нушаб абхьагу ! “ Илини хІушази иру : „ Нуни хІуша чинарад дакІибти чихъали сарралра хІедаларая “ .
42013026	ИлхІели хІуша Илизи дикІудая : „ Нуша ХІечил дарх дукулира-дужулира калунрагу , ХІу нушази гІякьлумара угьади “ .
42013027	Амма илини жаваб луга : „ ХІушази бурулрагу , Нуни хІуша чинарад дакІибти , чихъали сарралра хІедаларая . Вайдеш биранти лерилра набчирадли ардукьеная ! “
42013028	Аллагьла Низам-зегъала дунъялизиб хІушани Ибрагьимра , ГІисакьра , Якьубра , цархІилти идбагунира чебаибхІели , дисидирудая ва цулба кьяржардикІудая , сепайда иларад хІуша дугІаили дирудая !
42013029	Магърибла ва машрикьла , хьанила ва кьиблала шайчибад бакІибти Аллагьла Низам-зегъала дунъялизиб лигІматла кьумурла мякьлаб цалабиркур .
42013030	БегІлара гІелабтили сабти , илди цаибтили бирар . Саби цаибтили сабти биалли , илди бегІлара гІергъитили бирар » .
42013031	Гьирадлис ГІисала жаваб . ГІисачи ца-чумал фарисей бакІили , Илизи иб : « ХІед ишадли арукьес гІягІнибиркур . Гьирадлис ХІу кавшес дигули сай » .
42013032	ГІисани илдази иб : « Дукьеная , ит гурдази бурая : „ ишбархІира жягІялра жиндри гьадирхъули Ну узус , хІябэсил бархІи Дила хІянчи таманбирис “ .
42013033	ИшбархІира , жягІялра , гІергъила бархІира Нуни Дила архІя даимбарес гІягІнибиркур , сенкІун идбаг Ярусалимлизив ахІи , цархІиллав кавшили виэс бируси анцІбукь ахІен .
42013034	Ярусалим ! Ярусалим ! . Агь , Ярусалим ! Идбагунира кабуршуси , хІечи бархьибтира къаркъуба итули кабуркІуси , Ярусалим ! ГІяргІянира сунела жибхІни дуклумау дурчуливан , хІела дурхІни бучес Нуни чуйнара кьасбарили хьалли , хІу кьабулхІебикири !
42013035	ХІера гьанна хІела юрт бацІкабухъи саби ! Нуни хІушази бурулра : „ Арикар багьандан Лявкьуси Аллагьли мубаракварибси сай ! “ — или дикІуси замана сабаайчи , хІушани Ну чехІейура ! »
42014001	Сут бархІи инсанти сагъбирни . Цагьачам сут бархІи ГІиса фарисейтала бегІлара халалгъуна хІякимтазивад цаличи хІерикунничи вакІиб . Илини се бирул или адамти хІербикІулри .
42014002	ГІисачи дяхІ-дяхІли кайили , шиндикили зягІипси адам леври .
42014003	Низамла гІялимтачира фарисейтачира дугьайзурли , ГІисани хьарбаиб : « Сут бархІи сагъбирес асубирусив ? »
42014004	Илдани жаваб хІегиб . ГІисани , зягІипсиличи гачикили , ил сагъвариб . Илдази биалли иб : « Нагагьладан хІушазивад чила-биалра урши яра унц сут бархІи къуюла бухІнакабикалли , хІушани илмадан ил дурахІейсидав гьатІи ? »
42014005	
42014006	Илдани ГІисала ил суаллисра жаваб гес хІебиуб .
42014007	Цаибти мерани чердикІни . Жибарибтани гІяхІти мерани даргес къайгъилизиб биъни чебаили , ГІисани илдас ца бурала буриб :
42014008	« ХІу мекъличи живарибхІели , хІу бегІлара хІурматла мерличи камайруд , сенкІун цархІил , хІечивра хІурматчевси адам живарили виэс асубирар .
42014009	ХІура итра сунечи жидарибси хужаимли хІези иру : „ ХІела мерличи иш кайахъа , гьари “ . ИлхІели хІед бегІлара вайсигъуна мерличи кайэс чевкъар .
42014010	ЖиварибхІели , хІу арякьи бегІла гІелабси мерличи кайи . ИлхІели хІу живарибсини , вакІили хІези викІар : „ Юлдаш , хІу иша , ахъихІи кайи ! “ ИлхІели цархІилтала гьалаб хІела хІурмат ахъбирар .
42014011	СенкІун сунени сай чевяхІируси увяхІварили вирар , сунени сай увяхІируси чевяхІварили вирар » .
42014012	Сай живарибси фарисейлизи ГІисани иб : « Савли яра хІерейс букахъес гІяхІли жибирухІели , я юлдашуни , я узби , я тухумти , я давлачебти унруби жимабирид , сенкІун илдани хІура живарили , хІуша лебтанилра чебла чебкайхъидая .
42014013	ГІяхІли хурегличи жибирухІели , мискинтира , чулахъунира , балкІабира , сукъуртира жибирен .
42014014	ХІера , илхІели хІу харили виэс вируд : сенкІун илдани хІела гьалаб чула ламус бекІлил ахъес хІебирар ва илбагьандан хІялалси бебкІала агьлу мицІирбирухІели , хІед керира биур » .
42014015	Илди гъай дакьили , гІяхІлазивад цали ГІисази иб : « ТалихІкар сай Аллагьла Низам-зегъала дунъялизиб сунес укесра ужесра кьадарбиубси адам ! »
42014016	Халаси беркайчи жибарни ва жибарибти хІебакІни . ГІисани илис жаваблис ца бурала буриб : « Ца адамли сяхІбат барес кьасбарили , бахъал гІяхІли жибарили сай .
42014017	Кьумурла мякьла кабиэс замана баибхІели , „ Гьар секІал жявлил хІядурлину , даширая “ — или , жибарибтази бурахъес сунела къараваш вархьили сай .
42014018	Лебилра гІяхІли вягІдалабиубтиван , „ гІяйиб мабиридая , имкан агара “ — или , бикІесбяхІиб . Цаибилли иб : „ Нуни хъу асили , ил чебаэс хІякьи гІямал хІебирарну , чевверхи “ .
42014019	КІиибилли иб : „ Нуни шел унц асили , илди пайдалати сарил ахтардидарес гІягІнилину , набчи гІяйиб мабирид “ .
42014020	ХІябэсиллира иб : „ Дила мекъ сабину , ну вакІес хІейрус “ .
42014021	Къаравашли чариубли вакІили , иличила буриб . ИлхІели гІясивиубси хужаимли сунела къаравашлизи буюрбариб : „ Укьенну , шагьарла лерил кьакьурбази алавиубли , иша лебил садакьачибира , чулахъунира , сукъуртира бучили ка “ .
42014022	Къаравашли илизи иб : „ Хужаим , хІуни хъарбарибси нуни барира , амма акьути мерани гІуррара лерал “ .
42014023	ИлхІели хужаимли къаравашлизи иб : „ Гьундурачибтира кьакьурбазибтира бучили , леблизилра бакІахъес гІяхІил тиладибара . Наб гІяхІлани хъали бицІахъес дигулра “ .
42014024	ХІушази бурулра : Жибарили хІебакІибтазивад цалра гІур дила кьумурла мякьла кахІейрар ! »
42014025	ГІисас гІелавад арукьнила багьа . ГІисачил барх башути бахъал адамти лебри . Илини гІелавяхІ ласяхъили , илдази иб :
42014026	« Набчи вашуси , ил сунела дудешличира , нешличира , хьунуйчира , дурхІначира , узбачира , рузбачира , сунела гІямруличираван ахІи , Набчи имцІали дигичевсили хІейалли , ил Дила мутагІялимли виэс вирхІейрар .
42014027	Чедуркъибтира чекахІейсуси , Наб гІелавадра хІешуси , илра Дила мутагІялимли виэс вирхІейрар .
42014028	Эгер хІушазивад чили-биалра кІялгІя белшес кьасбаралли , илини , гьар секІал къелгІердушес сунес сецад арц гІягІнидиркурал багьес багьандан , гьаланачи кайили , сунени дарес гІягІнити лерил харжани хІясибхІейрув , гьатІи ?
42014029	Рахли илини илра хІебарили , хьулчи белшалли , илини сунела кІялгІя хъараахъес хІейрар . ГІур , илала баркьудиличиб лебилра дукаркабирхІур
42014030	ва илис гІелабадли бикІар : „ Лушес вехІихьили , бируси таманбарес хІейубси адам ит сай ! “
42014031	ЦархІил пачачи къаршили дяви бехІбихьес кьасбарибси пачанира , гьаланачи сунечи къаршиси гъал азирла гІяскарличил , сунела лебси вецІал азирла гІяскар дявлизиахъес бирарал хІясиббарес гІягІнибиркур .
42014032	Рахли хІебиралли , даршудеш тиладибарахъес вакилти бурхьу .
42014033	Илкьяйда хІушара : эгер хІушала лебдешлизирад духъес хІейрадалли , хІуша Дила мутагІялимтили диэсра хІейрудая .
42014034	Зе — гІяхІти секІал сари , амма зелизибад зукьидеш бегъалли , зе селис багаладирара ?
42014035	Илди я ванза , я гъягъя гІявадаресалра какьес хІейрар , касили лайдакІалли ахІенси ! Бакьес лихІби лерсини бакьаб ! »
42015001	Бетахъибси мазачила бурала . ГІисачи лехІбизес цагьачам бахъал хІекь бурчантира цархІилти бунагькар агьлура бакІиб .
42015002	Фарисейтира Низамла гІялимтира , дебали гІясибиубли , бикІулри : « Итини бунагькарти кьабулбирули , илдачил варх укесра кайрули сай ! »
42015003	ГІур ГІисани илдас ца бурала буриб :
42015004	« Масала , даршал маза лерси хІушазивадли цала , ца чебкабалкІи бетахъили саби . Ил сунела гІелар калунти урчІемцІанну урчІемра мазара авлахъличир датурли , илигІив умцІес архІякьяну , гьатІи ?
42015005	БаргибхІели разииубли , ил сунела хъуцІрумачи гІелакахъили хъайгІи вакІили , юлдашунира унрубира бучили , илдази хІебурув : „ Бетахъибси дила маза баргирану , набчил дарх хІушара разидиирая ! “
42015006	
42015007	Бархьли бурулра , илкьяйда зубрачибра ца бунагьуни тавбадарибсиличи имцІали харидеш биру , тавбадарес хІяжатдеш агарти урчІемцІанну урчІемра гІябидличиван ахІи .
42015008	Бетахъибси арцличила бурала . Яра сунела вецІал къуруш лерли , ца бетахъалли , хьунул адам алкахъи чирагъра , хъалира лерил гІямзурбира душкили , ил баргес умцІхІемцІару , гьатІи ?
42015009	Ил баргибхІели , сунела юлдашунира унраличибти хьунул адамтира цалабяхъили , илдази хІебурув : „ Бетахъибси къуруш нуни баргилрану , набчил дарх разидиирая “ .
42015010	Дирхаирая , бунагьуни тавбадарибси ца бунагькар багьандан Аллагьла малаикуна илгъуна разидеш биру » .
42015011	ЧеввалкІунси уршиличилара , илала узиличилара , илдала дудешличилара бурала . ГІисани , гъай даимдарили , иб : « Ца адамла кІел урши лебри .
42015012	Дудешлизи виштІалгъунани иб : „ Наб биркуси секІал га “ . Илини лебдеш кІелра уршилис бутІиб .
42015013	Ца-кІел бархІила гІергъи виштІал урши , гьар секІалра дицили , арцра ардухили цархІил улкализи арякьи сай . Илав саяхъ гІямрулизи ахъили , ил лебилра лебдешлизивад ухъун .
42015014	Илини гьар секІал харждарили тамандиубхІели , ил улкализир цІакьти гаши дехІдихьили , илис дахъал агруми кьяраэсра чебуркъуб .
42015015	Ил арякьи , илав хІерируси минала ца адамличив узесвяхІиб . Илини ил цурми дихІяхъес авлахъличи вархьиб .
42015016	Сунес беркеси хІелугни багьандан , ил цурми далхути секІли дукесра валли хІядурлири .
42015017	БегІла гІергъира , ил пикриухъун : „ Дила дудешличиб бузути бахъал адамтас белкъра белкъи имцІара бухъеси беркала камхІебири , ну биалли ишав гаша убкІулра .
42015018	Арякьи дудешлизи бурис : ‘ Ну зубралара хІелара гьалав гІяйибла вегІ сайра .
42015019	Илбагьандан ну хІела урши сайра или викІес набзиб ихтияр агара , ну хІечив узахъесалра пурбанбара ’ “ .
42015020	Илмаданал ил сунела дудешличи арякьун . Ил гьарахъли левалли чеили , дудешла дебали уркІецІидухъун ва дуцІли ветаили , хъябрусра викили , уршиличи байикун .
42015021	Уршили илизи иб : „ Дудеш ! Ну зубралара хІелара гьалав гІяйибла вегІ сайра . Илбагьандан ну хІела урши сайра или викІес набзиб ихтияр агара “ .
42015022	Дудешли сунела къаравашунази иб : „ Къалабали дукьенаяну , дегІлара гІяхІти палтар хили , илизи чегьахъая . Илала тІуйс тІулекара , кьяшмас дабрумира хая .
42015023	Кили цІерхьси къачара белгьеная ; кадиили , шадлихъ бирехІе .
42015024	СенкІун дила иш урши вебкІилри — мицІиркайуб , ветахъилри — дакІуиуб “ . Илдани сяхІбат бариб .
42015025	Халалгъуна урши ил замана авлахъличив сайри . ХъайгІи чарируси халалгъуна уршили далуйталара делхълара агурби дакьиб .
42015026	Чула къаравашуназивад цализи хьарбаиб : „ Се бетаурлив ? “
42015027	Илини иб : „ ХІела узи хъайгІи чариуб . Ит ара-сагъли чариънила хІурматлис хІела дудешли цІерхьси къачара белгьахъун “ .
42015028	Ил гьимукІиб ва хъайгІира валли ахІецІеслибариб . Дуравхъунси дудешли илизи хъайгІи ацІахъес тиладибариб .
42015029	Амма илини дудешлис жаваб бедиб : „ Ну хІед лагъ кьяйда узули , чум дус ардякьи диалра , нуни хІед ца гъайалра гІелабяхІ чархІебатурра . Амма юлдашуначил барх шадлихъ барахъес хІуни наб ца гІежалра гес лайикьхІебарири .
42015030	ХІела лебил масра шаддикь хьунрачил бергунси хІела урши вакІибхІели , цІерхьси къача ит уршилис белгьахъунри ! “
42015031	Дудешли илизи иб : „ Дила урши ! ХІу мурталра набчил варх сайри , дила лебдешра хІела саби .
42015032	Ит , хІела вебкІибси узи мицІиркайубли вакІниличи хІуни харидеш барес гІягІнисири “ » .
42016001	Марли ахІенси буюрчичила бурала . ГІисани сунела мутагІялимтази ишгъуна гьатІи бурала буриб : « Ца давлачевси адамла левли сай сунела хІянчизартас бекІдеш дирахъес катурси буюрчи . Хужаимлизи багьахъурли саби , сунела буюрчили лебдеш пулкІуцІбирули или .
42016002	Хужаимли ил тІалабварили , иб : „ ХІечила набчи дашути се хабурти сари ? ХІуни барибси хІянчила баянти ха . ГьатІи хІу буюрчили виэс хІейруд “ .
42016003	Илди гъайла гІергъи буюрчили , пикриухъи , сунези сунени иб : „ Нуни се баришара ? Хужаимли ну хІянчилавад дуракайулрагу . Ванза укъес гьанна дила цІакь агара , садакьалигІив вашесра — цІахли саби …
42016004	Се барес гІягІнисил нуни балас ! Ну хІянчилизивад ухъунхІели , чили-биалра сунечи хъайгІи арукишагу “ .
42016005	ГІур илини хужаимлис чеблалиубти адамти цалис гІергъи ца жибиресвяхІиб . Цаибиллизи хьарбаиб : „ ХІечибси дила хужаимла сецадла чебла сабри ? “
42016006	Илини жаваб чарбатур : „ Зайтун гІявадешла даршал чармала “ . Буюрчили илизи иб : „ Ма хІела чеблала кагъар , къалабали кайили , ‘ ШуцІали ’ — или , белкІен “ .
42016007	ГІур цархІиллизира хьарбаиб : „ ХІечибси чебла сецадла саби ? “ Илини иб : „ АнкІила даршал гавлаг “ . Илизира иб : „ Ма иш чеблала кагъар , ‘ ГехІцІали ’ — или , белкІен “ .
42016008	Сунела хІиллакар буюрчи хужаимлира валли гапвариб , хІилла устадешличил барни багьандан . Марлира , гьаннала адамти , иман бухибтиван ахІи , цархІилтачилси чула бархбаслизиб имцІали сакІубти саби .
42016009	Нуни хІушази бурулра : иш дунъяличиб хІушаб гибсиличирли пайдаладиреная , гьалмагъуни имцІабиахъес багьандан . Ишабси лебдешлизирад духъунси сягІят даимси хъули хьурадирура .
42016010	Камси секІайзив марси , ил халасилизивра марли вирар . Камсилизив хІялалагарси халасилизивра хІялалли хІейрар .
42016011	Эгер хІуша дунъяла давла бихІяхъес игьдибарбихьес лайикьли хІейадалли , хІекьси секІал бихІяхъес хІушачи чили игьдибар бирхьув ?
42016012	Нагагьладан цархІилла мас бихІяхъес хІушачи игьдибарбихьес асухІебирули гІергъи , хІушаб хІуша дегІси-декІар чили лугав ?
42016013	Ца къаравашра цагьакІли кІел хужаимлис къуллукъли кайзес хІейрар : цаличи ил дигичевли вирар , цархІил биалли дигхІейгахъу ; цалис марли вирар , цархІиллис биалли багиагарли вирар . ХІушанира кІилис — Аллагьлисра арцлисра къуллукъбирес хІейрудая ! »
42016014	Арц дебали диганти фарисейти , ГІисала илди гъай дакьили , Иличиб дукарбяхІиб .
42016015	ГІисани илдази иб : « Халкьла гьалар хІушани хІялалталадирули хьалли , Аллагьли хІушала уркІбала хІял бала . Адамтани бегІлара кьиматласилизи буйгІуси , ил Аллагьлис бегІлара хІейгуси секІал саби .
42016016	ЯхІъя вакІес гьалабал Низамра лебсири , идбагунира бирутири . Илис гІергъи сабри Аллагьла Низам-зегъала дунъяличила хабар бурес ва лебтазилра ила абацІес къайгъибирахъес гІеббугьес бехІбихьибти .
42016017	Мусни-зубри пяхІли дуаллира , Низамлизиб хІярпла бутІалра бетхІейхъур .
42016018	Мурул-хьунул декІарбиркниличила . Сунела хьунуйзивад декІарикили , цархІил карируси , ил сунела хъалибарглис мардеш булъан сай . Муруйзирад декІаррикибсиличи хъайчикайрусира хъалибарглис мардеш булъан сай .
42016019	Давлачевличила ва мискин Лазарличила бурала . Муртрил давлачев адам леври . Ил пачналагъуна палтарра челгьули , даимси байрамличив кьяйда хІеркайрулри .
42016020	Левил дяхъурбани уцибси , сунес Лазар бикІуси ца садакьачира леври . Ил давлала вегІла къапула гьалав кайхьири .
42016021	Кьумурличир калунти кьацІла кесекуни лайдакІибхІели , сунес дикахъес хІерлири . ДуцІли дакІили хурани илала дяхъурбира ижулри .
42016022	ХІера , ил садакьачи вебкІиб . Малаикунани ил заки , Ибрагьимла мякьла арухиб . Давлала вегІра вебкІибхІели арухили хІяриихьиб .
42016023	Жагьаннаблизив , цІакьти гІязабтазивси илини хІеръибхІели , гьарахъихІиб Ибрагьимра илала мякьлав Лазарра чебаиб .
42016024	Ибрагьимличи дугьайзурли , илини вявъиб : „ Ибрагьим-дудеш ! Набчира уркІецІибарагу . ЦІала иш гІязаблизив дебали инжитлирану , шинни бемхІехъурси тІуйчил дила лезми шинкІабарахъесалра набчи Лазар вархьагу ! “
42016025	Амма Ибрагьимли илизи иб : „ ХІуни , дила урши , гьандикахъа гьари , гІямрулизир хІед гІяхІдешуницун дирухІели , Лазарлис — лерилра вайдешуни кьадар диъни . Гьанна иш ишав лигІматлизив сай , хІу — гІязабтазив сайри .
42016026	Илала дурабад , чи-биалра ишадли хІушачи ветахъухъес кьасбаралли , ил барес виъхІейэси , хІушара нушара декІардируси , лутІи агарси хандакь леб “ .
42016027	ИлхІели давлала вегІли иб : „ ХІебиалли , дудеш , хІези тилади саби , хІуни Лазар дила дудешличи хъайгІи вархьа .
42016028	Итаб дила шел узи тебтину , илдира иш гІязабтала мерличи хІебикахъес къайгъибарая или чІумали бураб “ .
42016029	Ибрагьимли илизи иб : „ Итдала Мусара цархІилти идбагунира тебтину , илдани чузи дурутачи лехІбилзаб “ .
42016030	Давлала вегІли илизи иб : „ Юх , Ибрагьим-дудеш , бебкІибтазивад ца чи-биалра укьялри , илди чула бунагьуначи мукІурбикІи “ .
42016031	Ибрагьимли иб : „ Эгер Мусачи ва идбагуначи итди лехІхІебилзули биалли , бебкІибихІибад мицІирбиубтачира бирххІерар “ » .
42017001	Бунагьличила , вирхниличила ва чеблаличила . ГІисани Сунела мутагІялимтази иб : « Инсан бунагьличи гьуцІирути дахъал секІал лер . Амма сай цархІилла бунагьла сабабчи сайсилис халаси балагь гІеббиур !
42017002	Илди гІядатла адамтазивадра биштІалтазивадра цализи сунени бунагь барахъниличиб , хъябличи шинкьала урхамра чекахъили , урхьнази лайвакІни гьалаб сабри .
42017003	Вари , мяхІкамли диирая ! Эгер хІела узи хатІаикалли , илизи уркъубяхъя , мукІурвакІалли , чевкерхи .
42017004	Ил хІечил жаляхъили , ца бархІи верхІна хатІара икили , гІур шурухъи верхІна „ гІяйибмабирид “ алли , иличивад чевкерхи » .
42017005	Арикарлизи вакилтани иб : « Нушала дирхни имцІабиахъа ! »
42017006	Арикарли илдази иб : « Эгер хІушазиб гьела кьякьцадалра дирхни леббиалли , хІушани ит инжирла галгализи „ хІячмира айтІенну , хІу урхьулизи убатурли багьарбии “ адалра , ил хІушала гъайличи мутІигІбикІур .
42017007	Масала , хІушала хъу балцуси яра дуки вашуси ца къараваш левли сай . Гьари бура , ургубалавад чариубхІели , хІуни илизи ириду : „ Къалабали вашину кьумурла мякьла кайи ! “
42017008	ХІуни или хІейридну , гьаланачи илизи ирид : „ Укьенну хІядурбарили , иша наб беркала ха , ну укухІели къуллукъбара , гІур вякьи , хІура укен “ .
42017009	Сунечи хъарси барибси къаравашлис баркалла икІару ?
42017010	Илкьяйда хІушара : хІушачи хъарти дарибхІели , дикІеная : „ Нуша гІядатла къаравашуни сарра . Лерилра нушани дарибтира , илди нушачи хъарти секІал сарри “ » .
42017011	ГІяхІбаркь балуси кьявгала изайзивси самариялан ва гІяхІбаркь хІебалути урчІемал . ГІиса Самариялара Галилеялара ургабси дазукад ватихьили , Ярусалимлизи вяхІиуб .
42017012	Гьачам ца шила дубла ветаибхІели , Илис кьявгала изай буцибти вецІал адам къаршибикиб .
42017013	Гьарахъ-гьарахъли тІашбизурли , илди ахъли вявбикІули , тиладибухъун : « ГІиса , Ахърила ВегІ , нушачи уркІецІибарагу ! »
42017014	Илди чебаили , ГІисани иб : « Кашишуначи дукьеная , хІушачи итдани хІеркайруну » . Илди гьуникад аркьуйхІиб сагъкабиуб .
42017015	Илдазивадли ца , сай сагъкайъни чебаили , ахъси тІамаличил Аллагь чевяхІирули , гІелавяхІ чариуб
42017016	ва ГІисала гьала ветаили , кьукьмусра викили , Илис баркаллаикІесвяхІиб . Ил Самариялизивадси адам сайри .
42017017	ИлхІели ГІисани илизи иб : « Изайзибад умубиубти вецІал ахІенрив , гьатІи ? ЦархІилти урчІемал чинаба ?
42017018	Аллагьлис баркаллала деза барес , цархІил миллатлан иш ца адам ахІи , цархІил чилра вакІхІекІибу ? »
42017019	ГІисани илизи иб : « Айзину , арукьен . Вирхнили сайри хІу верцахъибси » .
42017020	« Аллагьла Низам-зегъала дунъя мурт бирусив ? » . Фарисейтани цагьачам ГІисази хьарбаиб : « Аллагьла Низам-зегъала дунъя мурт бирусив ? » Илини иб : « Аллагьла Низам-зегъала дунъя хІулбани чебаэсли лябкьуси ахІен .
42017021	Я чилилра хІейру : „ ХІердикІеная , иш Аллагьла Низам-зегъала дунъя бакІили леб ! “ яра „ ХІера ит ! “ СенкІун Аллагьла Низам-зегъала дунъя гьанналаубал хІушала ургаб саби » .
42017022	Сунела мутагІялимтази биалли ГІисани иб : « Инсаниятла Урши чеваэсси ца бархІилра бакІахъес хІуша иштяхІдиубси замана лябкьян . Амма хІушани Ил чехІейидая .
42017023	ХІушази адамти бикІар : „ ХІера итав ! “ яра „ ХІера ишав ! “ БекІлил къалабамадикІудая ва гІеларад дуцІмадикІудая .
42017024	Сай чариубси бархІи Инсаниятла Урши лебилра зак ца дублабад цархІил дубла бикайчи пархбухъи шалабируси лямцІгъунсили вирар !
42017025	Амма Илис гьаланачи дахъал къияндешунира , гьаннала наслула адамтани сай хІейгиварнира дяхІяэс чевкъар .
42017026	НухІ идбагла замана диубти Инсаниятла Уршила заманара дирар .
42017027	НухІ идбаг гамиличи ацІибси бархІи сабаэс гьалабра адамти букулира , бужулира , хьунрира кабирули , шерира башули калунти саби . ГІур шин чедидерхурли , гьар секІал гъаркькадарибти сари .
42017028	Тяп илкьяйда Лотла заманара биубси саби : адамти букулира , бужулира , дирцу-исулира , делгІулира , лушулира калунти саби .
42017029	Амма Содомлизивад Лот дуравхъунси бархІи зубразирад цІалара алтІлара заб дарили , илди лебилра къирбариб .
42017030	Илгъуна секІал бетарар Инсаниятла Урши дакІуиубси бархІира !
42017031	Сай ил бархІи хъалчличив къаршиикили , сунела ваяхІ хъулир калунси адам , илди касес уди камацІаб ! Сай дурав къаршиикибси адамра гІелавяхІ чармайаб .
42017032	Лотла хьунуйчилара хъуммартидая !
42017033	Сунела жан дерцахъес къайгъилизивси , ил сунела жаннизивад улхъан , илизивад ухъунсини — даимти гІямрура дургу .
42017034	Нуни хІушази бархьли бурулра , ил дуги ца ухьалаб кІел бирар : ца арку , цархІил валта ;
42017035	Ца шинкьалар ризкьи лукьути кІел хьунул адам бирар . Илдазирадли ца арку , цархІил ралта . [
42017036	Хъучиб кІел бирар . Илдазивад ца арку , цархІил кавлан ] » .
42017037	Илизи мутагІялимтани хьарбаиб : « Арикар , лерилра илди секІал чинар детарутив ? » ГІисани жаваб бедиб : « Алхунси лебихІир чІакни чукурдирар » .
42018001	Бунагькар судьяличила бурала . ГІисани мутагІялимтази , саби мурталра Аллагьлис булгес ва бекІлилра умутагархІебирес гІягІнили биъни аргъахъес багьандан , ишгъуна бурала буриб :
42018002	« Ца шагьарлизив я АллагьлигІив уруххІекІуси , я адамтазибад цІаххІебилзуси судья леври .
42018003	Ил шагьарлизир мурталра ил судьячи рашули , илизи „ Бархьдеш кабизахъес наб икьалабарили , дила гІярза бекІличибушагу “ — или , тиладирикІуси ца гамъа хьунул адамра лерри .
42018004	Ил вахъхІи кьабулхІеркулира кали , гІур сунези сунени иб : „ Ну я АллагьлигІив уруххІекІули , я халкьла гьалаб цІаххІебилзули виасра ,
42018005	ит хьунул адам наб ретІили сари . Гьари , набчи гІур хІерашахъес ва инжитхІейэс багьандан , итала мурад бирис “ » .
42018006	Арикарли илдачи дугьайзурли , иб : « Ит хІярамзада судья сейкІулил хІушани бикьулраяв ?
42018007	Марлира , Сунени чеббикІибти ва дугелира хІерелира Сунес булгути адамтас Аллагь икьала хІейэсара ? Илини итдас Сунела кумек кьанхІебирахъугу , гьатІи ?
42018008	Нуни хІушази бурулра , Илала хІукму къалабасили ва бархьсили бирар . Амма Сай вакІибхІели , Инсаниятла Уршили ванзаличир бирхни баргесара ? »
42018009	Фарисейла ва хІекь бурчанна балга . Чули саби бунагьагартази халбирутас ва цархІилти лебтачилра гьимикартас ГІисани ишгъуна гьатІи буралара буриб :
42018010	« Балга барес Аллагьла хъули кІел адам бакІиб : ца — фарисей , цархІил — хІекь бурчан .
42018011	Фарисей тІашкайзурли , сунези сай ишкьяйда улгесвяхІиб : „ Я дила Аллагь ! ЦархІилти адамтачи : тамяхІкартачи , къалптачи , къехІбадешлизи ахъибтачи , ит хІекь бурчайчира валли , ну мешули хІейънилис ХІед баркалла биаб .
42018012	Ну ца жумягІли кІийна дубурцулра , нуни тІалаббарибсила вецІал бутІала ца бутІа закатлис бедлугулра “ .
42018013	Тяйдили кайзурси хІекь бурчанни биалли , закибяхІ хІерэсалра хІейрулри . Ил , сунела михъирлизи хункІра бирхъули , викІулри : „ Я Аллагь , ну бунагькарси виаслира , ХІуни набчи уркІецІи бара ! “
42018014	Нуни хІушази бурулра , фарисей ахІи , хІекь бурчан сунела балгара таманбарили , Аллагьла гьалав маркайубли сунела хъайгІи арякьун . СенкІун сунени сай халаиран , ил увяхІварили вирар , сунени сай увяхІируси чевяхІварили вирар » .
42018015	« ДурхІни Набчи башахъес балтеная » . ГІиса гачикахъес , халкьли Иличи биштІати дурхІни бихулри . Ил чебаили , мутагІялимтани къадагъабирулри .
42018016	ГІисани дурхІни Сунечи жибарили , мутагІялимтази иб : « ДурхІни Набчи бакІахъес батирая , илдас диргаламадулхъадая . Аллагьла Низам-зегъала дунъя илдигъунтас саби кьадарси .
42018017	ХІушази бурулра , виштІаси дурхІяливан Аллагьла Низам-зегъала дунъя кьабулхІебарибсилис илала ухІна ацІес хІебиркур » .
42018018	Даимти гІямру . Ца хІякимли ГІисази хьарбаиб : « ГІяхІси мугІяллим , даимти гІямру диахъес се баришал бурагу ? »
42018019	ГІисани илизи иб : « ХІу Набзи „ ГІяхІси “ или сен викІусири ? ХІуни багьи , цайли ца Аллагь ахІи , цархІил чилра гІяхІси левси ахІен » .
42018020	Илала амруби хІунира далулри : « Хъалибарглис мардеш мабулъад ; инсан камаршид ; хъулкидеш мадирид ; къянати бикьридеш мадирид ; хІела неш-дудешла хІурмат бирен » .
42018021	Илини жаваб бедиб : « Нуни илди дурхІяхІейчирадал дузахъулра » .
42018022	Ил бакьили , ГІисани илизи иб : « ХІела камси ца секІал леб : хІела лебилра лебсигъуна секІал бицану , мискинтас бутІа . ИлхІели зубрачибра хІела давла бирар . Илала гІергъи хІу Наб гІелавад вакІи » .
42018023	Амма илди гъай дакьили , ил левгІевал марайиуб , сенкІун ил халаси давлала адам сайри .
42018024	Ил марайиъни чебаили , ГІисани илизи иб : « ХІерагу , давлала вегІлис Аллагьла Низам-зегъала дунъялизи ацІес сецад къияннил !
42018025	Давлачевсилис Аллагьла Низам-зегъала дунъялизи ацІесичиб , валрилис буребала тІярхъилабад бетацІес гьамадли бириб » .
42018026	Ил бакьибтани ГІисази хьарбаиб : « Чи верцес вируси гьатІи ? »
42018027	ГІисани илдас жаваб бедиб : « Адамтас ахърихІебикІуси Сай Аллагьли барес вирар » .
42018028	Петрли Илизи иб : « ХІера нушала лебсигъунара бархькабатурли , нуша ХІед гІеларадли дакІира » .
42018029	ГІисани илдази иб : « Нуни бархьли бурулра , Аллагьла Низам-зегъала дунъя багьандан сунени сай вегІси юрт , яра хьунул , яра узби , яра бегІти , яра дурхІни бархьбатурси гьарилли ,
42018030	гьаннала манзиллизир хІекьли дахъал кайсу , гІурла манзиллизир биалли — даимти гІямрура кайсу » .
42018031	Сунела бебкІаличила ГІисани гьалахили бурни . Сунела вецІну кІира мутагІялим ца шайчибяхІ букили , ГІисани илдази иб : « ХІера , гьанна нуша Ярусалимлизи аркьулра . Инсаниятла Уршиличила идбагунала жузази делкІунти лерилра илар маркадирар .
42018032	Илав ГІиса аллагьагартази ведлуга , илдани Иличир къугъни диру , Ил валтІа , Иличи тубикІар ,
42018033	витра витили , гІур каршу . ХІябэсил бархІи Ил мицІиркайрар » .
42018034	Амма бархтани селра хІергъиб . Илди гъайла мягІна илдас якьинхІебиуб ва ГІиса селичила гъайикІулил илдани багьес хІебиуб .
42018035	Сукъур сагъварни . ГІиса Ерихоннизи гъамиубхІели , гьунила дубла кайили , садакьа тиладибируси ца сукъур адам леври .
42018036	Сунела мякьлабад аркьути бахъал адамтала тІама бакьили , илини хьарбаиб : « Се бетаурлив ? »
42018037	Илизи иб : « Лявкьуси Назаретлан ГІиса сай » .
42018038	Илини вявъиб : « ГІиса , Даудла урши , набчи уркІецІибарагу ! »
42018039	Гьалаб башути мутагІялимтас ил лехІахъахъес дигули хьалли , гьатІилра ахъси тІамара каили , вявикІесяхІиб : « Даудла Урши ! Набчи уркІецІибарагу ! »
42018040	ГІисани , тІашизурли , сукъур сунечи кахъес хъарбариб . Сукъур Сунечи кибхІели , ГІисани илизи хьарбаиб :
42018041	« ХІед се барили диги ? ХІед дигуси се саби ? » Илини жаваб бедиб : « Арикар , чебианиэс дигулра ! »
42018042	ГІисани иб : « ХІу чебианкайруд ! ХІела вирхнили хІу сагъкайахъубри » .
42018043	Сукъур илмадан чебианкайуб ва , Аллагьлис дезаикІули , ГІисас гІелавад арякьун . Ил анцІбукь чебаибти лебилра адамтани Аллагьлис деза бариб .
42019001	ХІекь бурчан Закхейла берцуди . ГІур ГІиса Ерихонна кьакьурбикадикили арякьун .
42019002	Ил шагьарлизив хІекь бурчантала бекІ сайси , сунес Закхей бикІуси , ца давлачев адам хІерирусири .
42019003	Илис ГІиса чеэс ва сегъуна саял багьес дигули хьалли , халкьла бахъдешли ва сай алаша виъни багьандан , Ил чеэс виъхІейуб .
42019004	ИлхІели , ГІиса чеэс багьандан , ил гьалаухъи , инжирла галгаличи ацІиб , сенкІун иладли шалгІевулхъуси сайри ГІиса .
42019005	Ил мерличи саили , ГІисани лагбяхІра хІеръили , иб : « Закхей ! Гьари , къалабали кацІи ! Ну ишбархІи хІечив хьуравиэс гІягІнисира » .
42019006	Къалабали кацІили , илини халаси харидешличил ГІиса сунечи хьуравариб .
42019007	Ил чебаили , лебилра цализи-ца хъутурбикІутири : « ХІера , итгъуна бунагькар адамличи хьуракайубгу ? ! »
42019008	Закхей айзур ва ГІисачи дугьайзурли буриб : « Арикар ! Дила байхъала лебдеш мискинтас бедес нуни чейсулра . Рахли нуни чизибад-биалра имцІали сасили виасли , илис авнали имцІали чарра кабирис » .
42019009	ГІисани иб : « Иш Ибрагьимла урши виъни багьандан , ишбархІи иш юртлизи берцуди хьурабиубли саби .
42019010	Гьалаб бетахъибси баргесра берцахъесра сай Инсаниятла Урши вакІибси » .
42019011	ВецІал къурушличила бурала . Ил бакьибтази ГІисани ца гьатІи бурала буриб . СенкІун илди Ярусалимличи гъамли сабаилри ва илдазибад цацабехІлис Аллагьла Низам-зегъала дунъяличи детиулра или гьанбиркулри .
42019012	ГІисани илдази буриб : « Ца хала хІяким гьарахъси улкализи аркьулри , илаб пачадешла ихтияр кабизахъурли , гІелавяхІ вакІес .
42019013	Илини гьаланачи сунечи вецІал къараваш жибарили , илдази мургьила вецІал къурушра дедили , буриб : „ Ну чариайчи хайри бакІесли харждарая “ .
42019014	Амма сунела улкала халкь иличи гьимилири ва „ Нушаб илини пачадеш дирули дигули ахІенра “ — или , бурахъес , илис гІелабад вакилти бархьиб .
42019015	Ил пачадешра дикахъили чариубхІели , чузи арц дедибти къаравашуни тІалаббарахъес хъарбариб , сецадла хайри барибал хьарбаэс багьандан .
42019016	Цаибилли вакІили , иб : „ Хужаим ! ХІела ца къурушли вецІал къуруш дариб “ .
42019017	Илини иб : „ Гьей багьадур , хІу асилси къараваш сайри . Камси секІайзив марли кални багьандан , хІуни бекІдеш дирахъес нуни хІела арилизи вецІал шагьар лугулра “ .
42019018	КІиэсил вакІили , иб : „ Хужаим , хІела ца къурушли шел къуруш дариб “ .
42019019	Пачани илизира иб : „ ХІура шел шагьарла бекІли вируд “ .
42019020	ХІябэсиллира вакІили , иб : „ Ма , дила хужаим , хІела иш къуруш . Нуни ил , явлухъла бухІна бигьи , бихІира ,
42019021	сенкІун хІу кьяркьси , кахІебихьибси кайсуси , хІебегІунси иршуси виъни балули , ну хІегІив урухиубра “ .
42019022	Пачани илизи иб : „ ХІу вайси къараваш сайри ! ХІуни хІед танбихІра белгикабарири ! Ну кьяркьси сайнира , кахІебихьибси кайсан виънира , хІедегІунти иршан виънира хІуни балухІели ,
42019023	дила арц сен бузахъес хІегири ? Ну чариубли вакІибхІели , наб хайрилра бикишигу ! “
42019024	Илини сунела кумекчибази иб : „ Итизибад ит къуруш сасили , сунела вецІал лерсилис бедая “ .
42019025	Илизи иб : „ Хужаим ! ИталакІун иш хІебедалра вецІал тер ! “
42019026	Пачани илдас жаваблис иб : „ Амма Нуни хІушази бурулра , лебсилис гили бирар , сунела агарсилизибад лебсира кебасили бирар .
42019027	Нуни чус пачадеш дирниличи къаршити дила душманти биалли иша кили , дила гьалаб кабушая “ » .
42019028	Ярусалимлизи гьайбатли бухІнаахъни . Ил бурала бурили гІергъи , ГІисани Ярусалимлизи Сунела архІя даимбариб .
42019029	Елеон дубурла хьарличирти Вифагия ва Вифания шимачи гъамихІи ветиэсяхІибхІели , ГІисани Сунела кІел мутагІялим ила бархьиб
42019030	ва илдази иб : « Ит бяхІчиси шилизи дукьеная . Шилизи духІнадухъунхІели , хІушани сунечи адам бекІлил мурдахІейибси , гьаялизи бигьунси жагьил эмхІе чебиидая . Гьаялизибад арзили , хІушани иша кая .
42019031	Эгер чили-биалра хІушази хьарбаалли : „ Сен ирзулрая ? “ — или , илизи бурая : „ Иш Арикарлис гІягІнибикили саби “ — или » .
42019032	Арикарли бархьибти мутагІялимтани арбякьи , гьар секІал Илини чучи хъарбарибси тяхІярли дариб .
42019033	Илдани эмхІе ирзухІели , илала бегІтани хьарбаиб : « ХІушани эмхІе сен ирзулрая ? »
42019034	Илдани буриб : « Иш Арикарлис гІягІнибикили саби » .
42019035	Илдани эмхІе ГІисачи киб . ГІур иличи чула палтар чедушили , ГІиса мурдайахъиб .
42019036	Ил ватихьибхІели , илдани чула палтар ГІиса аркьуси гьуйчи удуршутири .
42019037	Ил Елеон дубурличивад кайцІуси катхІейчи гъамиубхІели , ила цалабикибти мутагІялимтала лебил кьукья чули чедаибти гІяламатла анцІбукьуни багьандан Аллагьлис дезабикІесбииб ,
42019038	шадси тІамаличил вявбикІули : « Арикарла уличил лявкьуси Пачара баракатла сай ! Зубрачиб даршудеш , чихъ зубрас чебяхІдеш дираб ! »
42019039	Халкьличил бархти фарисейти ГІисачи дугьабизур : « МугІяллим , илди ХІела мутагІялимтази селра хІебикІахъес бурагу ! »
42019040	Амма Илини илдала гъай чехІесиб : « ХІуша дирхаирая , эгер итди лехІахъалли , къаркъуби вявдикІесдирхІур » .
42019041	Ярусалимличила Илала децІ-биса . ГьатІиралра гъамбиубли шагьар чебаили , илис кьадарбируси кьисматличи ГІиса висивииб
42019042	ва иб : « Агь , хІуни ишбархІила бархІилра даршудешличи гьуни чебаадлири ! Амма ил гьанна хІела хІулбани чебаэсливан ахІен .
42019043	Душманта хІед алавчарли сангурти тІашдалтути , лерил шалубачибад алавбурцути , хІу кьакьабакІахъибти бурхІнира ляркьян .
42019044	Аллагьли маслигІятбируси , хІу берцнилис къулайсили биэси замана хІебагьни багьанданцун , хІура хІела халкьра къирдарили детихъахъурая ва къаркъаличиб къаркъалра кахІевлан » .
42019045	Вачар-чакарлизи ахъибти Аллагьла хъулибад дурабяхъни . ГІур ГІисани , Аллагьла хъули ацІили , иладли бирцанти ва исанти дурабуршес вехІихьиб .
42019046	Илини иб : « Дурхъаси жузлизи белкІи саби : „ Дила хъали — балгала хъали саби “ — или , хІушани биалли , иш къачагъунала къушличи шуркабатурлирая » .
42019047	ГІиса Аллагьла хъулив гьар бархІи халкьлизи гІякьлума угьулри . Хала кашишунасра , Низамла гІялимтасра , халкьла халалгъунтасра Ил ветахъахъес дигулри .
42019048	Амма ГІисала гьар гъайличи лехІихъули , лебил халкь мурталра Иличил барх бирни багьандан , ил секьяйда бирусилра хІебалулри .
42020001	ГІисала ари-ихтиярличила суал . ГІиса ца гьачам Аллагьла хъулив халкьлизи гІякьлума угьуси ва гІяхІ хабар буруси замана , хала кашишунира , Низамла гІялимтира , халкьла тямадабира къаршили кабизур
42020002	ва хьарбаиб : « ХІуни илди лерилра секІал чила ихтиярличил дирусири ? ХІед илгъуна ихтияр чили гибси ? »
42020003	ГІисани илдази иб : « Гьари , Нунира хІушази ца суал хьарбиисну , хІушани Набзира бурая :
42020004	ЯхІъяни шиннизи бизахъни чили барахъибсири ? Зубразибадли хъарбарили барахъибсив яра адамлив ? »
42020005	Илди чула саби ургаб жалбухъун : « Эгер нушани „ зубразибадли “ — или , бурахІелли , ГІисани гІурра хьарбиу : „ ХІуша иличи сен дирххІеуррая , гьатІи ? “
42020006	Амма нушани „ адамли “ — или , бурахІелли , лебил халкьли , хІятта ЯхІъя идбаг виъниличи саби бирхаъни багьанданра , нуша къаркъубаудурцура » .
42020007	ГІур илдани жаваб чарбатур : « Нушани хІебалехІе » .
42020008	ГІисани илдази иб : « ХІебиалли чила ариличи хъарахъили дирулрал хІушази Нунира хІебурис » .
42020009	Гьимикар тІутІи дашахъантачила бурала . ГІур ГІисани халкьлизи ишгъуна бурала буриб : « Ца адам , тІутІира удатурли , анхъличи хІерудибирахъес анхъчибачи хъарбарили , сай биалли вахъхІилис дура арякьун .
42020010	ТІутІи дилкьуси замана сабаибхІели , илини анхъчибачи сунес биркуси сабухъ сасахъес къараваш вархьиб . Амма ил анхъчибани витили ва селра хІебедили гІелавяхІ чарвариб .
42020011	Илини гІурра цархІил къараваш вархьиб . Илра селра хІебедили , витра витили , цІахварили вархьиб .
42020012	ГІур хІябэсил къараваш вархьиб . Илра дяхъурбаркарили , анхъла дура лайвакІиб .
42020013	ГІур анхъла вегІ пикриухъун : „ Нуни се барасли гІяхІсира ? Гьари , дигуси дила урши урхьис , белики , илигІибалра урузбиэс “ .
42020014	Амма анхъчиба , ил чеили , чула ургаб пикрибариб : „ Ит букьурла вегІ сайну , даширая итра кавшили , гьар секІайчи дегІкайрехІе ! “
42020015	Анхъчибани ил , анхъла дура арукили , кавшиб . ТІутІила анхъла вегІли илдас се бирув гьатІи ?
42020016	Ил чарухъунхІели , анхъчибира кабуршу , анхъра цархІилтази бедлуга » . Иличи лехІахъибтани иб : « Аллагьли илгъунара кьадармабараб » .
42020017	ГІисани , илдачи чекайзурли хІерра или , хьарбаиб : « „ Лац лушантани хІейгибарибси къаркъара , хъинжлизиб бегІлара хІяжатсили бетаур “ — или , Дурхъаси жузлизиб белкІунсила се мягІна сабира ?
42020018	Ил къаркъализи чегибсира къардиубли кайкили тІутІуирар , ил саби сунечи кабикибси адамра пІянчІкайу » .
42020019	Ил бурала чузи аргъахъес бурибси биъниличи шакбикили , Низамла гІялимтасра хала кашишунасра ГІиса уцес дигули хьалли , халкьлигІиб урухбиуб .
42020020	Илбагьандан илдани ГІисас гІелабад дигІянали хІерудибирес бехІбихьиб . Дебали хІялалтази буйгІути ца-чумал адам баргили , ГІисани бурибси , васвасиэсигъуна мягІнала гъай пайдалабарили , илди Иличиб гІяйиб кабилзахъути бикьрумили биахъес ва Римла хІякимла арилизи ведили , илаб ГІисас диван барахъес кьасбариб .
42020021	« Пачала пачас бедая … » . Илди цагьачам ГІисази суравбухъун : « МугІяллим , бархьдеш бирахъес ва чисалра гІяхІулахІейрули , лебтазилра дакІу-гьаргли Аллагьла бархьси гьуникад башахъес ХІу гІевугьни нушани балулрану ,
42020022	бурагу , Римла пачас хІекь бедлугес нушачиб чебсив ахІену ? »
42020023	Илдала суалла вайси мягІналичи шакикили , ГІисани илдази
42020024	иб : « Гьари , Набзи динарий чебаахъая , илизир чила суратра ура лерал хІерэс дигулрану » . Илдани жаваб бедиб : « Римла пачала » .
42020025	ГІисани илдази иб : « Пачас — пачала , Аллагьлис — Аллагьла » .
42020026	Илини халкьлизи дурибтазибад илдани чула вайти кьасанас пайдабиэсигъуна селра баргес хІебиубли , ва , Илала жавабтачи тамашабиубли , илди лехІкахъиб .
42020027	Магьарличила ва зубрачила саддукейтала суал . ГІисачи гъамбиубли , ца-чумал саддукейли ( бебкІибти гІур мицІирбирниличи илди бирхарути ахІенри ) Илизи ишгъуна суал хьарбаиб :
42020028	« МугІяллим , Низамлизиб Мусани нушаб белкІи саби : „ Хьунул кариибси узи , сунезибад дурхІни ахІекІубли нагагь вебкІалли , илала хьунул цархІил узини сунес кариаб ва узис дурхІни абикьаб “ .
42020029	ХІера , лебли саби верхІел узи : цаибил , хьунулра кариили , сунезивад дурхІя ахІекІубли вебкІили сай .
42020030	КІиэсиллира ил кариили , дурхІя ахІекІубли вебкІили сай ,
42020031	хІябэсиллира ил хьунул адам кариили сари ва илкьяйдаличил ил верхІелра узини кариили сари . Илди верхІелра узи дурхІни ахІекІубли бебкІили саби .
42020032	Илди мицІирбиубхІели , ил чидил узила хьунулли риэсара ? Ил верхІелра узичир хьунулли калунси риалли ? ! »
42020033	
42020034	ГІисани илдас жаваблис иб : « Гьаннала дунъяличиб хІербирутани хьунрира кабиръу , шерира арбашар .
42020035	Амма саби хІяблабад абизес ва челябкьуси дунъялизибра хІеркабирес лайикьтази халбарибтани я хьунри кахІебиръу , я шери архІякьян .
42020036	Илди бебкІесра хІебирар , илди малаикунигъунтили бирар . Илди Аллагьла дурхІни саби , сенкІун Аллагьли саби илди хІяблабадли ахъбуцибти .
42020037	БебкІибти хІяблабад абилзни сай Мусанира марбирули сай . Алкунси цІализи гІелабикибси муръухьла кьадаличила хабарлизиб илини ишкьяйда бурили : „ Аричи — ил Ибрагьимлара , ГІисакьлара , Якьублара Аллагь сай “ .
42020038	Амма Аллагь — ил алхунтас ахІенну Аллагьли сайси , мицІиртас сай . Аллагьлис лебилра мицІирти саби » .
42020039	Низамла гІялимти Илизи суалбикІес бирули ахІен . ИлхІели цацабехІти Низамла гІялимтани иб : « МугІяллим , валлагь , хІуни гІяхІил бурири » .
42020040	Илала гІергъи ГІисази чилра суаликІес валхІейзур .
42020041	Амма сай ГІисани илдази иб : « Сен гьатІи , МасихІ Даудла наслулизивад сай или бикІутив ?
42020042	Тулкнала Жузлизив сай Даудра ахІену гьатІи викІуси : „ Аричини дила Арикарлизи иб : ‘ Дила балуй някъла шайчи кайи ,
42020043	Нуни ХІела душманти ХІела кьяшмауб багьарбиахъайчи ’ “ ?
42020044	Эгер Даудра Илис „ Арикар “ — или , викІули виалли , секьяйда МасихІ Даудла наслулизивад виэс вирусив ? »
42020045	Лебил халкь Сунечи лехІихъуси замана , ГІисани Сунела мутагІялимтази иб :
42020046	« Низамла гІялимтачил хІуша мяхІкамли диирая . Итдас духъяна палтар челгьесра , майдунтачиб чузи хІурматличил саламбикІахъесра , киласабазибра шадлихъла сяхІбатуначибра бегІла гьала кабиресра дебали дигахъу .
42020047	Илдани саби гамъа хьунрала лебдеш бугуси , илала гІергъи чебаълис духъяндитІахъи балгнира дучІути . Илдани чучи чекайсу бегІлара халаси гІяйиб » .
42021001	Гамъала кІел къарапул ва илис гап . ГІисани , алавчарли хІеръили , садакьа кабирхьуси тІакьала чула савгъатуни кадирхьути давлачебти чебаиб .
42021002	Илини сунела лерти дубсила кІел къарапул кадирхьуси мискин гамъара чераиб
42021003	ва иб : « ХІуша дирхаирая , ит мискин гамъали цархІилтачир дахъал кадихьиб .
42021004	СенкІун лебтанилра савгъатлис чула имцІабухъ секІал кабихьиб , иткьяйда мискинси итини биалли , сунела яшавлис хІяжатсира балли кабихьиб » .
42021005	Ярусалим тІутІу-кьякьябирниличила бурала . Ила цалабикибти адамти Аллагьла хъайчила , ил белшес кадихьибти къаркъубала ва ил баршес хибти ваяхІла жагадешличила гъайбикІули бакьили , ГІисани илдази иб :
42021006	« ХІушани ишар чедиути гьар секІал тІутІу-кьякьядирар . Ишаб къаркъаличиб къаркъалра кахІелунти бурхІнира ляркьян » .
42021007	МутагІялимтани , Иличи дугьабизурли , хьарбаиб : « МугІяллим ! Илди лерилра мурт сари детарути ? Ил сецад жявли бирарал секьяйда багьес вирусив ва ил биэс гьалаб сегъуна лишан дакІубиэсара ? »
42021008	ГІисани иб : « Вари , хІушани чисалра диргІяхІейэс къайгъибарая . Дила У пайдалабарили , „ МасихІ — ну сайра ! “ ва „ Замана баили саби ! “ — или , бикІули башутира бахъал бирар . ХІуша илдас гІеларадли армякьядая !
42021009	Дургъбачилара пунтчидешличилара бакьибхІели , уркІмадулхъадая . Гьаланачи илди лерилра диэс гІягІнити сари , амма ил гьачамлис ахир ахІен » .
42021010	ГІур ГІисани илдази иб : « Халкьличи халкь , пачалихъличи пачалихъ къаршили ахъдирар .
42021011	Гьар чинаралра цІакьли мерсра далкьан , гашира диркур , бахъал адамтира улхан ва зубрачирад тамашала кахти лишантира дирар .
42021012	Амма лерилра илди детаайчи , хІуша дуцили гІязабдуркІурая , гІелабадкабиркули , паргъатдеш хІелуга , киласабазиб танбихІбиру , туснакъла духІнайурая , Ну багьандан пачналара хала хІякимталара гьалар хІушазирад жавабкардешра тІалабдиру .
42021013	ХІера , илар хІушани набчила бикьридешдаресра дирудая .
42021014	Амма хІуша умудиэс или гьалакдиубли , пикрумазира майхъудая .
42021015	Нуни хІушаб гъайдикІахъес пагьра гІякьлура лугас . ИлхІели хІушала къаршикартазивадли цалилра хІушачи къаршили я гьандуцес , я хІушала гъай уббяхъес хІейрар .
42021016	ХІуша удедес хІушала бегІтани , узбани , гъамтани ва юлдашунанира балли , кьасбиру . ХІушазибад цацабехІти кара кабуршу .
42021017	Ну багьандан хІушачи лебилра гьими-кьяслира бирар .
42021018	Амма хІушала бекІличибад ца гъезалра убяхІхІебиркур .
42021019	ХІушала сабурла чІумадеш — ил саби хІушала рухІла берцуди .
42021020	ГІяскуртани алавкабуцибси Ярусалим чебаибхІели , багьирая : ил хараббируси замана гъамли саби .
42021021	ИлхІели Иудеялизибти лебилра дубуртази бебшаб ; Ярусалимлизибти , ил бархьбатурли , арбукьяб ; илала дуба-карчІализибти шагьарлизи амабацІаб .
42021022	Илди — ляркьян или Дурхъаси Жузлизиб бурибси марбирути , мусибатла бурхІни сари .
42021023	ДурхІялис баибтас ва михъирличивси дурхІяличилти хьунул адамтас илди агри-балагьла бурхІни сари ! Ил ванзаличи цІакьти балагьуни , илабти халкьличи Аллагьла гьимидухъни чевкъар :
42021024	цабехІ бугаси турлизибад улхан , цархІилти ясирбуцили , декІар-декІарти улкнази арку . Ярусалим биалли , аллагьагартас ахир сахІебаили лебалцадхІи , илдала кьяшмауб кавлан .
42021025	БерхІиличир , бацличир ва зубартачир гІяламатла анцІбукьла лишантира дирар , ванзаличибти халкь биалли , урхьула ва дургъути рамчанала кахси тІамали урехила ружерилизибуршу .
42021026	Дунъяличи челябкьуси бурули бурес хІейэсигъуна балагьлигІиб урухбиубли халкьра гьигь буцили , къагъбиубли кабиркур .
42021027	ГІур илдани чебяхІси цІакьличилра пагьличилра машгьурси Инсаниятла Урши гъагулличи айили лявкьули чейу .
42021028	Лерилра илди мардирес дехІдихьибхІели , къукърира дархьдарили , бурги ахъдуцили хІеръая — азаддеш гъамли саби ! »
42021029	ГІисани илдас ишгъуна бурала буриб : « ХІушани инжирла ва цархІилти галгубачи хІеръая .
42021030	Илди кІапІразир дузесдяхІибхІели , илдачи хІеръили , дуцІрум гъамли диъни баладая .
42021031	Тяп илкьяйдали хІушанира ил марбирни чебаибхІели , багьирая , ил Аллагьла Низам-зегъала дунъя гъамли саби ибси биъни .
42021032	ХІушази бурулра : илди лерилра иш гьаннала кьам мицІирли лебаллил маркадирар .
42021033	Зубрира ванзара къел-хІерзи агарли дегъаллира , Дила гъай детхІейхъур .
42021034	« ХІерудибарая » . ХІерудибарая , илбархІи бирни хІушаб гьаналра агарсиван хІебиахъес багьандан хІуша шадлихъуназирад , держлукьдешлизирад , хъали-яшавла шикьатІализирад гІелумли дуэная .
42021035	Ванзаличиб хІербирути леблисалра ил гьанагарсили бирар .
42021036	ХІушаб кьадарти лерил къияндешлумазирад зарал хІебиахъубли дерцес баарицад цІакь биахъес ва Инсаниятла Уршилис гьунидаэс багьандан , хІуша мурталра хІуруцІли диреная ва Аллагьлис дулгеная » .
42021037	ХІерели ГІиса Аллагьла хъулив халкьлизи гІякьлума угьи , бархІехъла замана биалли , арякьи , дуги Елеон дубурличиб буркІи .
42021038	Савли жявли лебил халкь Илала вягІзуртачи лехІахъес багьандан Аллагьла хъули башутири .
42022001	Ягьудала хаиндешла кьасани . Абиъ-бехІцІурала , сунес Пасха или бикІуси , байрам гъамбикІулри .
42022002	Хала кашишунасра Низамла гІялимтасра ГІиса агарварес дигулри , илди халкьлигІиб урухкІни багьандан .
42022003	ХІера , вецІну кІирализивадли ца , Искариот ибси че уличилси , Ягьудази Илбис бухІнаберхур .
42022004	Ягьуда арякьи хала кашишуначил ва Аллагьла хъа къараултала халалгъунабачил ГІиса уведеси тяхІярличила вягІдалакайуб .
42022005	Илди дебали разибиуб ва илис арц дедесра чесиб .
42022006	Ягьуда кьабулкайкиб ва ГІиса уведес мякьлаб цархІилти адамти агарси замана бикахъес хІерликайиб .
42022007	БегІ гІергъиси гьунибаъни . БехІцІурала — Пасхала бархІи сабаиб . Ил бархІи пасхала мукьарара белгьес гІягІнисири .
42022008	ГІисани Петрра ЯхІъяра бархьили , илдачи хъарбариб : « Дукьенаяну , нушаб бархІехълис пасхала беркала хІядурбарая » .
42022009	Илдани хьарбаиб : « Нушани чинаб хІядурбарили дигулри ? »
42022010	ГІисани илдази иб : « Шагьарлизи духІнадухъунхІели , хІушани шинна хъабара сайра ца адам чейидая . Илис гІеларад ардякьи , ил ацІибси юртлизи хІушара адацІирая .
42022011	Юртла вегІлизи бурая : „ МугІяллимли хІези хьарбаахъес хъарбариб : ‘ МутагІялимтачил варх кайили , Нуни Пасха беркеси хъали чидил сабив ? ’ “
42022012	Ил адамли хІушази чедибси , царкнира удушибси халаси хъали чебиахъу . Илаб беркесира хІядурбарая » .
42022013	Илди арбякьун ва гьар секІал ГІисани бурибси кьяйда даргили , пасхала беркала хІядурбариб .
42022014	Замана баибхІели , вакилти ГІисачил барх кьумурла мякьла кабииб .
42022015	ГІисани илдази иб : « Дила гІязабти дехІдихьайчи , Наб хІушачил варх кайили , иш Пасха беркес дебали дигусири !
42022016	Ну хІушази викІулра , Нуни Пасха гІур хІебукас , ил барес Аллагьла Низам-зегъала дунъялизибцун бикалли ахІенси » .
42022017	ГІур Илини хъаба касиб ва , Аллагьлис баракатла балгара барили , иб : « Касая иш , хІушала ургар дутІая .
42022018	Нуни хІушази бурулра , Аллагьла Низам-зегъала дунъяла замана сабаили гІергъи ахІенси , Нуни гІур ишди тІутІила шинра хІедужис » .
42022019	ГІур Илини , касили кьацІ , баракатла балгара барили , кІибайбарили , илди леблисалра бутІиб ва илдази иб : « Ил хІуша багьандан кьурбанбируси Дила чарх саби . Илкьяйда биреная , Ну гьаниркахъес » .
42022020	Илкьяйдали бархІехъла хурегла гІергъира , хъаба касили , илдази иб : « Ил хъаба Нуни хІуша багьандан кертІути Дила хІиличил бигьунси Сагаси ВягІда саби » .
42022021	Амма хІердикІеная ! Ну уведлуганна някъра Дилайчил барх ишаб кьумурлаб леб !
42022022	ГІе , Сунес кьадарси гьуни Инсаниятла Уршилисра ахъес чевкъар . Амма Ил уведлугайчира балагь-кьадар чевкъар !
42022023	Илди , « Илгъуна бареси чузивад чи саяра ? » — или , цализи-ца суалбикІесбяхІиб .
42022024	Чили имцІали ? . ГІур мутагІялимтала ургаб чузивадли халалгъунази вейгІеси чидил саял белгибирули жал бетаур .
42022025	ГІисани илдази иб : « Аллагьагартачир пачнани сари халкьлис бекІдеш дирути . Илдала хІякимти чус саби „ халкьлис гІяхІдеш биранти сарра “ — или бикІар !
42022026	ХІушала илгъуна тяхІяр биэс асухІебирар ! ХІушазивад вегІла халалгъунсили сайси , ил , вегІлара виштІалгъуна сайсиван вираб , вегІлара халалгъуна биалли — сай къараваш сайсиван вираб .
42022027	ГьатІи , чи сая халаси ? Кьумурла мякьла кайибсив яра илис къуллукъбирули кайзурсив ? Кьумурла мякьла кайибси саяра ? ! ХІера , хІушала ургав Нура къуллукъчиван сайра !
42022028	Лерил имтихІянти хІушанира Набчил далли дяхІаирая .
42022029	Дила Дудешли Наб пешкешбарибси Аллагьла Низам-зегъала дунъя , Нуни ил хІушабра пешкешбирулра .
42022030	ХІуша Дила Низам-зегъала дунъялизир Дила кьумурларад кьацІли дукудая , Израилла вецІну кІира кьамлис бекІдешра диридая .
42022031	Симон , ва Симон , хІу сахъли вии ! ХІушала хІялумцІахъес ва неглизирадли анкІи декІардарахъес илбислис ихтияр бедибсину .
42022032	ХІела вирхни бетмахъаб или Ну улгира . ХІунира , гІур Набчи чариубхІели , хІела узбала бирхни дебабирен » .
42022033	Петрли ГІисази иб : « Арикар ! Ну ХІед гІелавад туснакъла вакІес ва бебкІа чекасес хІядурлира » .
42022034	« Петр , Нуни хІези бурулра , — иб ГІисани , — ишбархІи дагъа белхІайчи , нуни Ит валуси ахІен или хІяйна ирид » .
42022035	КІел тур . ГІисани илдази хьарбаиб : « Нуни хІуша я арц , я тавра , я дабруми агарли дархьили хьалли , хІушала селичилра хІяжатдеш лебрив ? » Илдани жаваб чарбатур : « Аги » .
42022036	ГІисани илдази иб : « Амма гьанна сунела арц лерсини , илдира касили , таврара касаб , арц агарсини биалли , палтарра дицили , тур асаб .
42022037	Нуни хІушази бурулра , Дурхъаси Жузлизиб Набчила белкІунси бетарар : „ Ил такьсирчизи халвариб “ . СенкІун Набчила дурибти лерилра детарути сари » .
42022038	ГІисази илдани иб : « Арикар , хІера , ишар кІел тур лер ! » Илдас Илини жаваб бедиб : « Диур ! »
42022039	Елеон дубурличибси балга . ГІиса хъайгІивадли дуравхъи , гІядатлибиубливан , Елеон дубурличивяхІ ватихьиб . МутагІялимтира Илис гІелабадли арбякьун .
42022040	Сай вашуйхІи аибхІели , ГІисани илдази иб : « ХІялумцІлалис гьандуцес дулгеная » .
42022041	ГІур , игьубси къаркъала гьарахъдешличи тяйдииубли , кьукьмусикили , улгесяхІиб :
42022042	« Ва Дудеш ! ХІези тилади саби , Набчибад иш гІязабтала хъаба чебарбука ! Амма Дила ният ахІи , ХІела бартааб » .
42022043	Зубрачивадли вакІили , малаикра ГІиса уркІичевварес къайгънаиркьусири .
42022044	ХІяшкьлавиубли , ил иштяхІли улгусири , Илала чяхІдикІути майъа ванзаличи хІила кІунтІриван кадиркутири .
42022045	Балгаличивад айзурли , чариубли , мутагІялимтачи вакІибхІели , илди , шишимайли бамсахъурли , бусули баргиб .
42022046	ГІисани илдази иб : « ХІуша сен дусутирая ? Айзираяну , хІушала хІялумцІухІели гьандуцес багьандан дулгеная » .
42022047	ГІиса уведиб . Илини илди гъай дурухІели , халкьла кьукья багьарбиуб . Илдала гьабкьябазив баягъи вецІну кІирализивад цали сайси , сунес Ягьуда бикІуси гьавиубли вашулри , ГІисачи байикес ветухъун .
42022048	ГІисани илизи хьарбаиб : « Ягьуда ! Байикниличил саю хІуни Инсаниятла Урши уведлугуси ? »
42022049	ИлхІели Илала мякьлабти мутагІялимтани , илаб бусягІят се бетарарал чебаили , ГІисази хьарбаиб : « Арикар ! Нушани турани айтІес замана баилив ? »
42022050	Илдазивадли цали , тур чегахъили , хала кашишла къаравашла балуй лихІи чеббушиб .
42022051	ГІисани иб : « Диур , ватирая ! » ГІур илала лихІиличи гачикили , къараваш сагъвариб .
42022052	Илини Сай арукес бакІибти хала кашишуназира , Аллагьла хъа къараултазира , тямадабазира иб : « Туранира тІерхьубира касили , уцес хІуша дурадухъес , Ну къачагъ секІал сайрав ?
42022053	Ну гьар бархІи хІушачил варх Аллагьла хъулив вирира , хІуша Набчи гачхІедикира . Гьанна биалли , хІушала замана саби — цІябдешла ариличилси » .
42022054	Илдани ГІиса уцили , гьайварили , хала кашишла юртлизи киб . Петр илдачив цакьадар тяйдили , илдас гІелавадли вашулри .
42022055	« Нуни Ит валуси ахІен » . Азбарла байлаб цІара бикьурли , адамти цІалис алавчар кабииб . Илдачил варх кайили Петрра леври .
42022056	Ил цІала мякьла кайили чеили , ца къараваш хьунул адамли иличира хІеръили , иб : « ГІисачил вархли илра левригу » .
42022057	Амма Петрли , илала гъай чехІесили , иб : « Хьунул адам , нуни Ит валуси ахІен » .
42022058	Камси заманала гІергъи цархІил адамлира , ил чеили , иб : « ХІура итдазивад ца сайригу » . Амма Петрли илизира иб : « АхІенра » .
42022059	ГІурра сягІятцад замана арбякьи гІергъи , ца адамли гІячихъли иб : « Валлагь , ил адам ГІисачил вархли леври , ил галилеяланра сай » .
42022060	Амма Петрли илизира иб : « Нуни хІу сейкІулрил балули ахІенра ! » Илини илди гъай дурухІели , дагъа белхІун .
42022061	ИлхІели Арикарли , шуряхъили , Петрличи хІеръиб . Петрлис сунези Арикарли дурибти гъай гьандикиб : « Дагъа белхІайчи хІу Наб хІяйна марли кахІелад » .
42022062	Азбарла дура арякьи , Петр кьутІкьули висивииб .
42022063	ГІисас къараул биранти Иличиб къугънара бикьутири , дебали итра итутири .
42022064	Илала хІулбира дигьи , илди хьарбикІутири : « Идбаг , гьари , багьи ХІед чили бяхъибал ? »
42022065	Илдани Илизи дахъал цархІилтира валтІути гъай дурутири .
42022066	Савли шаладикибхІели , халкьла хІяким-тямадаби , хала кашишуни ва Низамла гІялимти чукурбикибхІели , ГІиса чула диванханала гьала кили , тІашатур .
42022067	Илизи хьарбаиб : « Бура , ХІу — МасихІ сайрив ? » Илини илдази иб : « Нуни бурили хьалли , хІуша Набчи дирххІерудая ,
42022068	Нуни хІушази хьарбааслира , хІушани Наб я жаваб хІелугадая , я Ну хІушани ваткахІейура .
42022069	Гьаннала гІергъи Инсаниятла Урши ЧевяхІси Аллагьла тахличив балуй някъла шайчи кайили вирар » .
42022070	Илди леблилра хьарбаиб : « ХІебиалли , ХІу Аллагьла Урши сайрив ? » Илини жаваб бедиб : « Ну чи сайрал , хІушанира бурирая » .
42022071	ИлхІели илдани иб : « Нушаб гІур сегъунти бикьридеш гІягІнитив ? Сунела мухІлили дурути нушани дакьирагу » .
42023001	ГІиса Пилатла гьалав . Илала гІергъи лебил халкь абизур , ГІиса Пилатличи арукиб .
42023002	Иличирти гІяйибти кадизахъес багьандан , илдани буриб : « Иш адамли нушала халкь чеббулкІахъули виъни , пачас хІекь хІебедахъес гІевугьни ва сай МасихІ , цараван буралли , пача сайра или викІни , нушани кабизахъурра » .
42023003	Пилатли Илизи хьарбаиб : « ХІу — жугьутІла пача сайрив ? » Илини жаваб бедиб : « ХІуни буриригу , Ну чи сайрал » .
42023004	Пилатли хала кашишуназира халкьлизира буриб : « Нуни иш адамличиб сегъуналра гІяйиб чебиули ахІенра » .
42023005	Илди бикІулри : « Илини , вягІзурти дирули лебил Иудеякад вашули , халкьлизиб кьабулагардеш алкІахъули сай . Галилеялизивад вехІихьили , хІера , гьанна ишара саили сай » .
42023006	Галилеяличила бакьили , Пилатли хьарбаиб : « ГІиса Галилеялизивадси саю , гьатІи ? »
42023007	ГІиса Гьирадла арилиубси ванзаличивадси виъни багьурли , Пилатли ГІиса , илди бурхІназив Ярусалимлизи вакІибси Гьирадличи укахъес хъарбариб .
42023008	ГІиса чеили , Гьирад дебали разииуб : Иличила дурути хабурти дакьили , Ил чеэс иштяхІли ил вахъхІи сайри . Илала дуравад , ГІисани сегъуна-биалра гІяламатла анцІбукьра чебаахъесгу или хьуллири .
42023009	ГІисази илини дахъал суалти хьардаили хьалли , Илини илала суалтас жаваб чархІебатур .
42023010	Ил замана илаб тІашти хала кашишунанира , Низамла гІялимтанира ГІисачила чула гІяйибти дурни даимбирулри .
42023011	Гьирадра илала бургъантира Иличиб къугънабиркьиб ва Ил увяхІвариб . ГІур , Иличи жагати палтарра чегьахъурли , гІелавяхІ Пилатличи чарариб .
42023012	Ил бархІила гІергъи гьалаб цаличи-ца къаршикартили бирути Гьирадра Пилатра юлдашуни бетаур .
42023013	Иудеялантала тІалаб . Хала кашишунира , тямадабира , халкьра сунечи тІалаббарили , Пилатли илдази иб : « ХІушани иш адам халкь гьирбиран сай или гІяйиблаварили , набчи кирая . ХІушара лерли нуни ахтардиварили хьалли , ишала черкад хІушани дурутазибад нуни ишичи сегъуналра гІяйиббареси секІал хІебаргира .
42023014	
42023015	Тяп илкьяйда Гьирадлира , нуни Иш сунечи вархьили хьалли , Ишис кавшеси хІукму барес лайикьсили биэси сегъуналра багьана хІебаргили чарвариб .
42023016	Илбагьандан витахъесра бурили , нуни иш ваткайис » .
42023017	
42023018	Илзамана лебил халкьли ца мухІлилабад кьяйда вявъиб : « Нушаб ГІиса гІягІнили ахІен ! Варавва азадвара ! »
42023019	Варавва — ил шагьарлизиб бетаурси пунтла замана адам кавшни багьандан туснакъварибсири .
42023020	Туснакълавад ГІиса дураэс пикрибарибси Пилат халкьличил гІурра ихтилатикІес вализур .
42023021	Амма илдани вявъиб : « Ил хІябтІерхьаличи чеветяхъая , хІябтІерхьаличи ! »
42023022	Пилатли хІяйнайсра илдази иб : « Итини се вайси бариба ? Ит кавшес хІукму баресси нуни чебиули ахІенра . Нуни Ит витахъесра бурили , ваткайахъис » .
42023023	Амма ГІиса чеветяхъни тІалаббирули , биругІеб вявбикІутала тІама Пилатлайчиб чедибикиб .
42023024	Илини халкьли тІалаббируси хІукму дурасиб .
42023025	Пунтлизир бутІакьянчидеш дарни ва адам кавшни багьандан туснакъварибси адам , ил ватаахъес дигутала мурад барили , ваткаиб . ГІиса биалли , чус дигуси барахъес халкьла арилизи ведиб .
42023026	Голгофаличи аркьукад . ГІиса чеветяхъес арукиб . Илис гІелабад архуси къанч сунела хъучивад чариубли , шагьарлизи лявкьуси , Киренализивадси Симон бикІуси адамлизи гІелахъахъиб .
42023027	ГІисас гІелабад лябкьути бахъал халкь , илдачил барх хьунул адамтира , лебри . Илди чучи саби бирхъули , ГІисас яс бирулри .
42023028	Илдачи шуряхъили , ГІисани иб : « Ярусалимланти ! Ну багьандан мадисудаяну , хІуша ва хІушала дурхІни багьандан дисеная !
42023029	„ Жугъантира , дурхІни хІебаркьибтира , дурхІни хІебухъахъибтира талихІчебти саби ! “ — или , адамти бикІести бурхІни чесадиули сари :
42023030	ИлхІели дубуртачи дугьабизурли , бикІар : „ Нушачи гъятІдухъеная ! “ , музурбази бикІар : „ Нуша дигІяндарабая ! “
42023031	Эгер ара-сагъси галгалис илгъуна биралли , берубси галгалис се баресара ? »
42023032	ГІиса хІябтІерхьаличив . ГІисачил барх кабушес аркути кІел гьатІи къачагъ лебри .
42023033	Илди Голгофа бикІуси мерличи сабаибхІели , ГІиса илав хІябтІерхьаличи чеветяхъиб . Къачагъунира — ца Илала балуй шайчи , цархІил — алгъай шайчи чебетяхъиб .
42023034	ГІисани , лаг зубрачибяхІра хІеръили , иб : « Дудеш ! Ишдани чули се бирулилра балули ахІенну , ишдачивад ХІу чевверхи ! » Бургъантани биалли , Илала палтар , чІалабушили , чула ургар дуртІулри .
42023035	Халкь тІашкабизурли илдачи хІербикІулри . Тямадаби биалли , ГІисачира хІербикІули , Иличиб дукарбирхІулри : « Сунени цархІилтира уцахъули вирину , эгер Сай Аллагьли чеввикІибси МасихІ виалли , виралли , гьанна Сунени Сайра верцахъабгу » .
42023036	Гъамбиубли , цІикІти чягъирра гьадурцули , бургъанти ГІисачиб къугънабиркьулри ва
42023037	Илизи бикІулри : « Нагагьла ХІу жугьутІунала пача виадли , ХІуни ХІура верцахъес виигу » .
42023038	ГІисала бекІла чедиб « ИШ ЖУГЬУТІУНАЛА ПАЧА САЙ » — ибси белкІра лебри .
42023039	ХІябтІерхьаличи чебетяхъибтазивад ца къачагъ , Иличи вайтІа вехІра вилзули , викІулри : « Марлира , ХІу МасихІ сайрив ? ХІебиалли , ХІура нушара дерцахъаба ! »
42023040	ЦархІил биалли , илис виргулри : « АллагьлигІивалра хІу уруххІекІулрив ? ХІедгъуна танбихІ Илисра барилигу ?
42023041	Нушаб барибси танбихІ — бархьси саби . Иличиб буресигъуна гІяйибалра агара » .
42023042	ГІур ГІисачи дугьайзур : « Арикар ! Пача ветаурли вакІибхІели , ХІуни нура гьаникахъаба » .
42023043	ГІисани жаваб чарбатур : « ХІу ишбархІил Набчил варх алжайзив вируд » .
42023044	ХІерейсла замана биалра , лебил дунъяличи цІябдеш чебакІиб . Ил цІябдеш хІери гІергъи сягІят хІябал дикайчи калун .
42023045	СенкІун берхІиличи дяхІцІи чебихьун . Аллагьла хъулибси пардав гъярбердили кІибайкабиуб .
42023046	ГІисани ахъси тІамаличил вявъиб : « Дила жан ХІела арилизи лугулра ! » Илди гъайра дурили , ГІиса таманкайуб .
42023047	Илаб бетаурси чебаили , бургъантала даршла бекІли , Аллагьлис дезабарили , иб : « Иш адам гьарли-марли сегъуналра гІяйиб агарси адам сайри ! »
42023048	ХІябтІерхьаличи чебетяхъибтачи хІербикІес бакІибти лебил халкь чус саби хункІара бирхъули , хъали-хъайгІи арбякьун .
42023049	Амма ГІиса валути , тяйдили кабизурли , Иличи хІербикІулри , илдала ургаб Иличил барх Галилеялизибад бакІибти хьунул адамтира лебри .
42023050	Юсупли ГІиса хІяблизи мерлаварни . Иудеяла Аримапея бикІуси шагьарлизивадси , сунес Юсуп бикІуси адамра вакІиб . Ил гІяхІси табигІятла , бархьдеш дигуси ва Аллагьла Низам-зегъала дунъяличи хІерси адам сайри . Ил диванханализив чеввикІибси адам сайли хьалли , илаб ГІисас барес пикрибарибси танбихІ илини гІебхІебуциб .
42023051	
42023052	Юсуп , Пилатличи вякьи , ГІисала жаназа арбухахъес ихтияр га или тиладиухъун . Илини жаназа убяхІасиб ва , капайзира бергурли , шурмазиб биркъубси , сунези гьалав чилра кахІейхьибси хІябла ухІна кайхьиб .
42023053	
42023054	ЖумягІ бархІира ахъили , сут бархІила бархІехъла замана бехІбирхьулри .
42023055	Галилеялизибад ГІисачил бархли бакІибти хьунул адамтани Юсуплис гІелабад арбякьи гьар секІал — шурмазибси хІябра , ГІиса ила хІяриирхьуси тяхІярра чедаиб .
42023056	ХъайгІи чарбиубли , илдани гІяхІси тІемла гІявадешра , цархІил секІалра хІядурдариб . Сут бархІи , Дурхъаси Жузлизибра маслигІятбариливан , илди паргъатли хъайгІиб калун .
42024001	БацІси хІябличи хьунул адамти ва Петр бакІни . ЖумягІла цаибил бархІи савли шала шикьлис абизурли , хІядурти чула ваяхІра касили , хІябличи арбякьун .
42024002	Ила бакІибхІели , хІяб гьабарес кабихьибси къаркъала гІена ца шайчибяхІ убкасилри .
42024003	БухІна абацІибхІели , илаб Арикар ГІисала жаназа хІебаргиб .
42024004	Биубсиличи тамашакабирули , хьунул адамти тІашбизурхІели , хапли илдала гьалаб шалали ухути палтарличилти кІел адам багьарбиуб .
42024005	УркІкабухъи , бургира къухІдуцили , ванзаличи хІулби вякьаибти хьунул адамтачи илди дугьабизур : « ХІуша бебкІибтала ургав мицІирси варгес умцІутирав ?
42024006	Ил ишав агара . Ил хІяблавад айзурли арякьун . Галилеялизив вирухІели Илини хІушази се бурибал гьанбикахъая , гьари .
42024007	„ Инсаниятла Урши уцили бунагькартала някъла ведлуга . Илдани Ил хІябтІерхьаличи чеветирхъу , хІябэсил бархІи Ил мицІирра кайрар “ — или , ахІенрив Илини хІушази бурибси » .
42024008	Илдас ГІисани чузи дурибти гъай гьандикиб .
42024009	ХІябличибад чарбиубхІели , илдани гьар секІайчила вецІну цара вакиллизира цархІилтазира буриб .
42024010	Илди хьунул адамти , хІера , ишди сабри : Мария Магдалина , ИгІяйна ва Якьубла неш Мария . Илдачил бархли калунти цархІилти хьунул адамтанира тяп илкьяйдали сабри бурибси .
42024011	Амма вакилтас илдани дурибти мехІурти гъай сартиван дизур , хьунул адамтачи бирххІеур .
42024012	Бархьси секІал , Петр илмадан дуцІли хІябличи вякьун . БухІна хІеръибхІели , илар мер-мерла лайдакІибти жулгьала бутІницун сарри чедаибти . Биубси анцІбукьличи тамашакайубли , ил хъайгІи чариуб .
42024013	Еммауслизи аркьуси гьуникад . ХІера , баягъи ил бархІи Ярусалимличибад вецІну цара версла гьарахъси Еммаус бикІуси шилизи гьуникад хьурали аркьути кІел мутагІялим
42024014	детаурти лерилра илди анцІбукьлумачила гъайкабикІулри .
42024015	Илдала гъайра жалра демжурхІели , ГІиса илдачи гъамиубли , илдачил вархли ватихьиб .
42024016	Амма илдала хІулби сукъуркайубтиван , илдани Ил вагьхІегьур .
42024017	ГІисани илдази иб : « Гьуни-гьуникад хІушала се ихтилата ? » Илди хумарти дяхІ-сипатра кадуцили тІашбизур .
42024018	Илдазивадли ца , сунес Клеопа бикІусини , ГІисас жаваблис иб : « Ишаб цабархІи бетаурси секІайчила селра хІебалуси , марлира , лебилра Ярусалимлизив ца хІуцун ургуд ? »
42024019	ГІисани хьарбаиб : « Гъай селичилав ? » Илдани иб : « Назаретлан ГІисас биубсиличила сари . Ит баркьудилизив ва Сунела гІилмулизив Аллагьлара халкьлара гьалав асилси идбаг сайри ,
42024020	Амма хала кашишунанира халкьла тямадабанира Ит кавшахъес ведиб . Ил арукили хІябтІерхьаличи чеветяхъиб .
42024021	Ил Израиллис сунени берцудира хили вакІес гІягІниси Баягъи Ит Арикар сай ибси нушала умутра балли лебсири . Амма гьачам илди лерилра иличирли таманхІедиуб : ил бетаурхІейчибад гьанна хІябэсил бархІи бехІбихьили саби .
42024022	ГІурра нушала хьунул адамтанира нуша тамашадиахъубра . Савли шала шикьлис илди хІябличи арбякьи уббухъун .
42024023	Илаб ГІисала жаназа баргхІебаргили чарбиубхІели , валлагь , чус малаикунира гьаласабизур , чузи Ил мицІирли виънира бурибти хабуртира адердахъиб .
42024024	Нушала адамтазибад цацабехІли , ила хІябличи хІерэс бякьунтанира , гьар секІал дурусли хьунул адамтани бурибси тяхІярли даргиб . Амма илдани сай ГІиса чехІеиб » .
42024025	ГІисани илдази иб : « ХІябра духудеш камти адамти дуили леррая ! Идбагунани дурибти гьар секІайчи дирхаэс илцадра дебали къиянни балан !
42024026	Сунела ахъси даражаличи аэс багьандан ахІенрив , гьатІи , МасихІли лерилра илди къияндешуни дяхІаэс гІягІнити ? »
42024027	Дурхъаси Жузлизир Сунечила бурути лерил мерани ГІисани Мусачивад вехІкайхьили лебилра идбагуначила илдас баяндариб .
42024028	Саби букьес кьасбарибси шилизи бетиэсбяхІибхІели , ГІисани вашес дигусиладариб .
42024029	Амма илди чучил варх калахъес Илизи тиладибикІесбяхІиб ва « БархІехъла замана гъамбикІулину , нушачил варх кален » — или , дугьабизур . ГІиса юртлизи ацІиб , илдачил калун .
42024030	Илдачил варх кьумурла мякьла кайибхІели , ГІисани касили кьацІ , баркатлабариб ва кІибайбарили илдази бедиб .
42024031	ИлхІели илдала хІулби гьаргдиуб , илдани ГІиса вагьур . Амма илдани Ил чехІейулри .
42024032	ГІур илдани цализи-цали иб : « Ишини нушачил вархли гьуникадли вашухІели ва нушази Дурхъаси Жузла белкІани баяндирухІели , нушала уркІбас буцІархІейгив , гьатІи ? ! »
42024033	Илди илмадан абизур , Ярусалимлизи чарбиуб . Шагьарлизи бухІнабухъунхІели , илаб баягъи вецІну цараличил барх цархІилти мутагІялимтира цалабикили баргиб .
42024034	Илдачи дугьабизурли , цалабикибтани иб : « Арикар хІяблавад айзни марси саби . Ил сунес гьаласайзурли Симоннира чеили сай » .
42024035	ГІур илдани гьуйчиб бетаурсиличила ва кьацІ кІибайбирухІели чули ГІиса вагьниличила буриб .
42024036	ГІиса вецІну цараличи вакІиб . Илдани ил бурухІели , хапли ГІиса илдала ургав вагьариубли , илдази иб : « ХІуша даршули дирабая ! »
42024037	Чус гьаласабизурси рухІла къаралди саби или гьанбикили , илди уркІбухъи хІяккабизур .
42024038	ГІисани илдази иб : « ХІуша илцад дебали сен уркІдулхъутирая ? ХІушала уркІби гьаннара васваслив ?
42024039	Дила някъбачира кьяшмачира хІеръая , иш — Ну сайра . Набчи гачдикеная , хІеръая : Ну — мицІирси Жан сайра . РухІла Дилагъуна я кьаркьала , я лигуби дирхІерни хІушанира баладая » .
42024040	Илира или , ГІисани илдази Сунела някъби-кьяшми чедаахъиб .
42024041	Бахъ разибиубдешли , илди бирхаэс хІебирулри ва тамашакабиублири . ИлхІели ГІисани илдази хьарбаиб : « Ишаб хІушала беркеси секІал лебу ? »
42024042	Илдани Илис берцІибси бялихъла кесек бедиб .
42024043	Илини сасили , илдира хІеркабикІахъули , ил беркун .
42024044	ГІур илдачи дугьайзурли , ГІисани хьарбаиб : « Нуни хІушази Мусала Низамлизиб Набчила белкІунсира , идбагунала жузазир ва Забурлизир дурибтира мардиэс гІягІнити диъниличила бурни гьанбиркуру ? »
42024045	ГІисани мутагІялимтас лебилра Дурхъаси Жузла мягІна баянбариб .
42024046	Илдази Илини иб : « МасихІличи гІязабтира чевкъар , вебкІили гІергъи Ил хІябэсил бархІи мицІирра кайрар .
42024047	Илала Ула хІурматлис Ярусалимличибадли бехІбихьили , лебилра халкьани чула гІямрура дарсдарили , бунагьуни хасардатахъес багьандан Аллагьличи дугьабизахъес жибарес гІягІнибиркур .
42024048	Илди лерилра секІал хІушала хІулбала гьалар детра детаур .
42024049	Дила Дудешли хІушаб чесибти секІал Нуни гьанна дурхьулра , хІушаб чедибадли бархьибси кьуват хІушази кабацІайчи шагьарлизир каленая » .
42024050	Зубрази арукни . ГІисани илди шагьарлизибад гьунибатурли , Вифаниялизи бикайчи вякьун . Някъбира ахъдуцили , ГІисани илди баракатлабариб .
42024051	Илди баракатлабирухІели , Ил илдачивад гьарахъиркес ва зубрачи арцурли чевяхІихъесяхІиб .
42024052	Илдани Илис икрамбариб . ГІур илди лебгІеб харидешличил Ярусалимлизи чарбиуб
42024053	ва Аллагьла хъулиб мурталра Аллагьлис дезабикІи .
